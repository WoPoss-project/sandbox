<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2> 
<teiHeader>
  <fileDesc>
    <titleStmt>
      <title>Novella del grasso legnaiuolo</title>
    </titleStmt>
    <extent>77 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2003</date>
      <idno>bibit000030</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>La novella del grasso legnaiuolo</title>
        <editor id="ed">Procaccioli, Paolo</editor>
        <editor id="ed2">Manganelli, Giorgio</editor>
        <publisher>Fondazione Pietro Bembo ; Guanda</publisher>
        <pubPlace>[S.l.] ; Parma</pubPlace>
        <date>1990</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="ita">Italiano</language></langUsage>
    <textClass>
      <keywords scheme="CDD">
        <term>853.2 - NARRATIVA ITALIANA DEL PERIODO UMANISTICO,
            1375-1492</term>
      </keywords>
      <keywords scheme="CGB">
        <term>Narrativa</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>LIZ</name>
      </respStmt>
      <item>Digitalizzazione - OCR</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>LIZ</name>
      </respStmt>
      <item>Correzione linguistica</item>
    </change>
    <change>
      <date>2002-11-12T00:00:00.000+02:00</date>
      <respStmt>
        <name>Marina Larena</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2002-11-18T00:00:00.000+02:00</date>
      <respStmt>
        <name>Fabio Ciotti</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader> 
<text> 
<body> 
<div1> 
<head>LA NOVELLA DEL GRASSO LEGNAIUOLO</head> 
<p>La città di Firenze ha avuto uomini molto sollazzevoli e piacenti ne' tempi
adietro, e massime l'età passata, nella quale acadde nello anno 1409 che, così
come per lo adietro erano usati, ritrovandosi una domenica sera a cena insieme
certa brigata e compagnia di più uomini da bene, così di regimento come maestri
d'alcune arti miste e d'ingegno, quali sono dipintori, orefici, scultori e
legnaiuoli e simili artefici, in casa di Tomaso Pecori, uomo molto da bene e
solazzevole e d'intelletto, apresso del quale egli erano perché di loro
pigliava piacere grandissimo, e avendo cenato lietamente, e sedendosi al fuoco,
perché era di verno, quando in disparte e quando tutti insieme quivi di varie e
piacevoli cose ragionando, conferivano intra loro la maggiore parte de l'arte e
professione sua. E mentre che confabulavano insieme, disse uno di loro: «Che
vuol dire che questa sera non ci è stato Manetto legnaiuolo?» (ché così aveva
nome uno, che era chiamato el Grasso); e nel rispondere, si mostrò che alcuno
di loro gliene avessi detto e non ve lo avessi potuto condurre, che se ne fussi
stata la cagione. Questo legnaiuolo faceva la bottega in su la piazza di San
Giovanni, e era in quel tempo di quella arte nel numero de' buoni maestri di
Firenze; e infra l'altre cose egli aveva fama di fare molto bene e colmi e le
tavole d'altari e simile cose, che non era per allora atto ogni legnaiuolo; ed
era piacevolissima persona, come sono la maggiore parte de' grassi, e invero
più presto aveva un poco del semprice che no; d'età di anni circa ventotto,
grande di persona e compresso; onde nasceva che generalmente da ogni uomo egli
era chiamato el Grasso. Ma non era però in tanto semplice, che da altri che da
sottili uomini fusse stata compresa la sua semplicità, come quella che non
teneva in tutto dello sciocco. E perch'egli era sempre usato di trovarsi con
questa brigata, non v'essendo la sera, diè loro materia di fantasticare la
cagione della sua assenza; e non potendo altrimenti trovarla, conchiusono che
altro che qualche sua bizzarria, di che anche e' sentiva qualche pochetto, non
l'avea ritenuto. Il che tenendosi da lui un poco scornati, perché generalmente
erano quasi tutti di migliore qualità e condizione di lui, e fantasticando
piacevolemente come di questa ingiuria vendicare si potessono, disse quello che
aveva prima mosso le parole: «E' se g[...] qualche giarda e farnelo più savio
per un'altra volta». A che [...]: «Che si gli potrebbe fare, se non si gli
facessi con qualche trappola [...] una cena, e lui non vi si trovassi?». Era
fra costoro Filippo di ser Brunellesco, uomo di maraviglioso ingegno ed
intelletto, come ancora è noto alla maggiore parte degli uomini. Costui
adunque, che in quel tempo era d'età d'anni trentadue in circa e che, per lo
essere molto uso col Grasso, l'aveva carattato a [...], qualche volta
cautamente ne pigliava piacere; poi che alquanto fu stato sopra di sé, disse:
«E' mi darebbe el cuore che noi gli faremo una piacevole natta, in luogo di
vendetta del non ci essere venuto questa sera, di condizione che noi n'aremo
ancora di grandi piaceri e di gran sollazzi: se voi me ne credessi, e' mi
darebbe el cuore. Modo ho pensato che noi gli faremo credere che fusse
diventato un altro, e che non fussi più el Grasso legnaiuolo», con uno certo
ghigno, ch'egli aveva per natura, e per la fidanza di sé. E ancora che la
brigata conoscessi Filippo di grande ingegno, perché a ciò che si dava ed in
ciò che si travagliava appariva così, e però, avengaché non fussino tutti
ignoranti affatto della semplicità del Grasso, quello ch'e' diceva pareva a
tutti impossibile el farlo; a' quali Filippo assegnate sue ragioni ed argumenti
cauti e sottili, come colui che era a quelli molto atto, con non molte parole
gli fece capaci questo potersi fare. E rimasi insieme d'acordo del modo ch'egli
avessono a tenere che la cosa andassi segreta, conchiusono così
sollazzevolemente che la vendetta si facessi e che se gli dessi a credere che
fussi diventato uno ch'aveva nome Matteo, noto di qualche parte di loro e del
Grasso non meno, ma non però di quegli intrinsichi che si ritrovavano a
mangiare insieme; e colle maggiori risa del mondo feciono questa concrusione
alcuni di loro, recatosi così un poco da canto: che quante più presto,
meglio.</p> 
<p>El prencipio di questa storia sollazzevole non si indugiò, anzi fu la
seguente sera in questa forma. Filippo, come quello che era molto familiare di
costui e sapeva ogni cosa non altrimenti che si sapessi lui medesimo, perché
tutto gli conferiva bonariamente (ché altrimenti non n'arebbe potuto fare
quello che lui intendeva), in su l'ora che è d'usanza di serrare le botteghe di
simili esercizii per lavorare drento con lume, se n'andò alla bottega del
Grasso, ché mille altre volte vera stato a quell'ora; e quivi ragionando con
lui un pezzo, giunse, com'era ordinato, uno fanciullo molto affannato, e
doma[...] Filippo di ser Brunellesco?». A cui Filippo, fattosi innanzi, disse
[...] cercando?». Rispuose el fanciullo: «Se voi siate desso voi, e' vi
con[...]ste insino a casa vostra». Disse Filippo: «Dio m'aiuti! che novelle?».
Rispuose [...]llo: «Io sono mandato a voi correndo, e la cagione è che da due
ore in qua egli è venuto un grande accidente a vostra madre ed [è] quasi che
morta; sicché venitene tosto». Filippo, fatto vista di maravigliarsi assai di
questo caso, di nuovo raccomandandosene a Dio, prese licenza dal Grasso; ma
lui, come ad amico, disse: «I' vo' venire con teco, se bisognassi fare più una
cosa che un'altra. Questi sono casi che non si vuole rispiarmare persona. Io
vo' serrare la bottega e vèngone». Filippo, ringraziatolo, disse: «Io non vo'
che per ora tu venga; e' non de' potere essere di molta importanza questo caso
per certo; ma, se niente bisognerà, i' te lo manderò a dire. Soprasta' un poco
in mio servigio in bottega, e non ti partire per caso nessuno, se bisognassi; e
non ti mandando a dire altro poi, va' pe' fatti tua». E partito Filippo, avendo
fermo el Grasso a bottega, e facendo sembianti d'andare a casa sua, e da[ta]
una volta se n'andò a casa el Grasso, che era quivi vicina da Santa Maria del
Fiore; e aperto l'uscio con uno coltello, come colui che sapeva el modo, entrò
in casa, e serrossi drento col chiavistello per modo che persona non vi potessi
entrare. Aveva el Grasso madre, ma ella era ita in villa di que' di in
Polverosa a fare bucato ed a fare insalare carne e per altre faccende, come
occorre, e di dì in dì doveva tornare, secondo che 'l Grasso stimava; ed era la
cagione perché lasciava l'uscio così, e Filippo el sapeva.</p> 
<p>Soprastato el Grasso alquanto a bottega e dipoi serrato quella, per
satisfare più compiutamente alla promessa di Filippo andò più volte di giù in
su intorno a bottega e dopo le molte, dicendo: «Le cose di Filippo non debbono
andare male, e' non arà bisogno di me», e con queste parole s'aviò verso casa
sua; e giunto a l'uscio, el quale saliva due scaglioni, volle aprire com'egli
era usato di fare; e più volte provandosi e non potendo, s'avide che l'uscio
era serrato drento. Il perché, picchiato forte, disse: «Chi è su? apritemi»,
avisandosi che la madre fussi tornata e serrato l'uscio drento per qualche
rispetto, o che la non se ne fussi aveduta. Filippo, fattosi in capo di scala,
contrafacendo la boce del Grasso che pareva tutto lui, disse: «Chi è giù?». El
Grasso, benché gli paressi più tosto la voce d'altri che quella della madre,
disse: «Io sono el Grasso». Di che Filippo finse che chi parlassi fussi quello
Matteo che volevano dare a 'ntendere al Grasso che fussi diventato, e disse:
«Deh, Matteo, vatti con Dio, ch'i' ho briga un mondo: dianzi essendo Filippo di
ser Brunellesco a bottega mia, gli fu venuto a dire come la madre da poche ore
in qua stava in caso di morte; il perché io ho la mala sera». E rivoltosi
indietro, finse di dire alla madre: «Fate ch'io ceni; egli è due dì che
[...]rnare, e tornate anche di notte», e seguitò parecchi parole [...]ndo el
Grasso colui che era in casa così rimbrottare la madre [...] non solamente la
sua boce, ma tutt'i suoi atti e modi, disse fra [...]ole dire questo? e' mi
pare che costui che è su sia me, a dire che Filippo era alla bottega sua e come
gli fu venuto a dire che la madre stava male; e oltre a ciò grida con monna
Giovanna e ha tutta la voce mia: sarei io mai smemorato?». E sceso e due
scaglioni e tiratosi indietro per chiamare dalle finestre, vi sopragiunse, come
era ordinato, Donatello intagliatore, che fu della qualità che a ciascuno è
noto, che era della brigata della cena ed amico del Grasso; e giunto a lui,
così al barlume, disse: «Buona sera, Matteo, cerchi tu el Grasso? poco è che se
ne andò in casa». E non si fermò, ma tirò pe' fatti sua. El Grasso, udito
questo, se s'era maravigliato, ora si maravigliò più che mai, udendo che Donato
lo chiamava Matteo. E rimasto così stupefatto e come smemorato, che 'l sì e 'l
no nel capo gli tenciona, si tirò in su la piazza di San Giovanni, dicendo
infra sé: «Io starò tanto qui che ci passerà qualcuno che mi conoscerà e dirà
chi io sia»; seguitando: «Ohimmè! sarei io mai Calandrino, ch'io sia sì tosto
diventato un altro sanza essermene aveduto?». E così stando mezzo fuori di sé,
vi giunse, com'era ordinato, sei famigli di quegli dello uficiale della
Mercatantìa ed uno messo, e fra loro era uno ch'egli avevano finto che fussi
creditore di quello Matteo che 'l Grasso si cominciava quasi a dare a 'ntendere
d'essere; e accostatosi al Grasso, si volse al messo ed a' fanti, e disse:
«Menàtene qui Matteo; questo è el mio debitore. Vedi ch'io t'ho tanto codiato,
ch'io t'ho colto». E famigli e 'l messo lo presono e cominciorono a menarnelo
via. El Grasso rivoltosi a costui che 'l faceva pigliare e pontato e piè
innanzi, gli dice: «Che i' ho a fare teco, che tu mi fai pigliare? di' che mi
lascino; tu m'hai colto in iscambio, ch'i' non sono chi tu credi, e fai una
gran villania a farmi questa vergogna, non avendo a fare nulla teco: io sono el
Grasso legnaiuolo, e non sono Matteo, e non so che Matteo tu ti dica». E volle
cominciare a dare loro, come quello che era grande e di buona forza; ma e' gli
presono di subito le braccia e 'l creditore fattosi innanzi lo guatò molto bene
in viso, e disse: «Come nonn hai a fare nulla meco? Sì ch'io non conosco Matteo
mio debitore e chi è el Grasso legnaiuolo! io t'ho scritto in su·libro: e ècci
meglio, ch'io n'ho la sentenza uno anno fa o più: come non hai a fare nulla
meco? e dice anche che non è Matteo, el ribaldo! menatenelo via: questa volta
ti converrà pagare, innanzi che tu te ne sbrighi: vedréno là se tu sarai desso
o no». E così bisticciandosi insieme, lo condussono alla Mercatantìa; e
perch'egli era circa mezz'ora innanzi a l'otta de la cena ed assai buio, per la
via né là mai trovarono persona che gli conoscessi.</p> 
<p>Giunti quivi, el notaio finse di scrivere el nome di Matteo al bastardello
(che di tutto era informato da Tomaso Pecori, di cui egli era molto dimestico)
e misselo ne la prigione. Gli altri prigioni che v'erano, avendo udito lo
strepido quand'e' giunse e nominarlo più volte Matteo, come fu tra loro, sanza
dimandarlo altrimenti, come così avessi nome lo ricevettono, non v'essendo per
aventura alcuno che 'l conoscessi se non per veduta; e udendosi e vedendo
chiamare Matteo da tutti coloro a quello che occorreva, tutto invasato quasi
per certo gli parve essere un altro. E essendo domandato perché egli era preso,
disse: «I' ho a dare a uno parecchi danari, e sono qui; ma io mi spaccerò
domattina di buon'ora», carico tutto di confusione. E prigioni dissono: «Tu
vedi, noi siàno per cenare, cena con esso noi e poi domattina ti spaccerai; ma
bene t'avisiàno che qui si sta sempre qualche tempo più che altri non si crede.
Dio ti dia grazia che così none intervenga a te». El Grasso acettò lo 'nvito e
poco cenò; e cenato ch'egli ebbono, uno di loro gli prestò una prodicella d'un
suo canile, dicendo: «Matteo, statti qui el meglio che tu puoi per stanotte, e
poi domattina, se tu n'uscirai, bene fia, e se non, manderai per qualche panno
a casa tua». El Grasso lo ringraziò ed acconciossi per dormire el meglio che
poté.</p> 
<p>Come 'l garzone che era stato nel luogo del creditore ebbe aconcio quello
che gli parve el bisogno alla Mercatantìa, Filippo di ser Brunellesco s'acozzò
con lui e da lui ebbe ogni particulare e della presura e del condurlo in
prigione, e andò via. El Grasso, coricatosi in quella proda ed entrato in
questo pensiero, diceva da sé a sé: «Che debb'io fare s'io sono diventato
Matteo? ché mi pare essere certo oramai che così sia per tanti segni quant'io
ho veduti ed accordandosene ognuno unitamente. Ma quale Matteo è questo? Ma
s'egli aviene ch'io mandi a casa a mia madre, e 'l Grasso sia in casa, ché ve
lo senti', poiché così è, e' si faranno beffe di me». E in su questi pensieri,
affermando ora d'essere Matteo ed ora d'essere 'l Grasso, stette insino alla
mattina che quasi mai dormì, ma sempre in albagìe che lo tormentavano per tutti
e versi. E levatosi come gli altri, standosi alla finestrella de l'uscio della
prigione, avisandosi per certo quivi dovere capitare qualcuno che lo conoscessi
per uscire de' dubbi in che egli era entrato quella notte, entrò nella
Mercatantìa Giovanni di messer Francesco Rucellai, el quale era della loro
compagnia e stato alla cena ed alla piacevole congiura, ed era molto noto del
Grasso e facevagli in quel tempo uno colmo per una Nostra Donna, e pure el dì
dinanzi era stato con lui un buon pezzo a bottega a sollecitarlo ed avevagli
promesso dargliele ivi a quattro dì. Costui, giunto alla Mercatantìa, misse
così el capo drento a l'uscio dove rispondeva la finestra de' prigioni, che era
in que' tempi in terreno, alla quale el Grasso era; e veduto Giovanni,
cominciollo a guardare in viso e ghignò; e Giovanni, come se cercassi di
chichessia, guardò lui come se mai non l'avessi veduto, perché Matteo non era
suo noto, o e' ne fece le vista, e disse: «Di che ridi, compagno?». El Grasso
disse: «Non d'altro, no»; e veduto che non lo raffigurava, lo domandò: «Uomo da
bene, conosceresti voi uno che ha nome el Grasso, che sta in su la piazza di
San Giovanni, colà di dietro, che fa le tarsie?» «Di' tu a me?» disse Giovanni,
seguitando: «Come! lo conosco sì bene. Oh! egli è tutto mio, e testé voglio
andare insino a lui per un poco di lavorìo che mi fa; se' tu preso a sua
stanza?». Disse el Grasso: «Non, santa Maria», poi seguitò: «Perdonatemi, però
io vi richiederò a sicurtà: deh fatemi un piacere: poiché per altro avete a ire
a lui, deh ditegli: "Egli è preso alla Mercatantìa uno tuo amico e dice che in
servigio tu gli faccia un poco motto"». Dice Giovanni, guardandolo in viso
continovamente, tenendo con fatica le risa: «Chi se' tu, ch'io ho a dire che
mandi per lui?» acciò che confessassi essere Matteo, per dargliene poi qualche
volta noia. Disse el Grasso: «Non vi curate, e' basta dirgli così». Disse
allora Giovanni: «Io lo farò volentieri, se basta». E partissi; e trovato
Filippo lo raguagliò, ridendo, d'ogni cosa. Rimasto el Grasso alla finestra
della prigione, infra sé medesimo diceva: «Oggimai poss'io essere certo ch'io
non sono più el Grasso. Oh! Giovanni Rucellai non mi levò mai occhio da dosso,
e non mi conosce, che è a ogni ora in bottega, e non è però smemorato! Io non
sono più el Grasso di certo e sono diventato Matteo; che maladetta sia la mia
fortuna e la mia disgrazia! ché se si scuopre questo fatto, io sono vituperato
e sarò tenuto pazzo e correrannomi dietro e fanciulli e còrroci mille pericoli
oltre a questo. Che ho io a fare de' debiti d'un altro, io, e delle zacchere,
che sempre me ne sono guardato, e di mille altri errori da poterne essere
pericolato? Poi questo non si può conferire, di questo non si può pigliare
consiglio, e Dio il sa s'io n'arei di bisogno! Sicché in ogni modo io sto male.
Ma veggiamo se 'l Grasso venissi, e venendo, intenderò forse quello che questo
vuole dire; sarebbe mai lui diventato me?». E aspettato un gran pezzo che
costui venisse con questa fantasia, non venendo, si tirò adietro per dare luogo
a un altro, guardando lo amattonato e quando el palco, con le dita delle mani
commesse.</p> 
<p>Era in que' dì nella detta prigione sostenuto per debito uno giudice, assai
valente uomo e non meno per fama d'altra litteratura che di leggi notissimo, el
nome del quale è bene tacerci. Costui, posto che non conoscessi el Grasso e
nessuna notizia avesse di lui, veggendolo sì malinconoso e con questi atti e
credendo che fussi per rispetto del debito così nello animo gravato, come
quello che aveva ordinato el caso suo e non gli dava più noia, e dovevane
uscire di presente, s'ingegnò di confortarlo per carità come si fa qualche
volta, dicendo: «Do! Matteo, tu stai sì malinconoso, che se tu fussi per
perdere la persona o in pericolo di qualche gran vergogna basterebbe; e secondo
che tu di', questo è uno piccolo debito. E' non si vuole nelle fortune così
abandonare. Perché non mandi tu per qualche amico o parente? non hai tu
persona? E cerca di pagare o d'acordarti in qualche modo, che tu esca di
prigione, e non ti dare tanta maninconia». Veggendosi el Grasso confortare
tanto amorevolemente e con così buone parole, non disse a lui, come arebbe
forse fatto un altro: «Come non cercate voi anche el fatto vostro?», ma
diliberò più saviamente però, conoscendolo per uno uomo da bene, e fece
pensiero di parlargli con ogni riverenza, ancora che fussi quivi, e aprirgli el
caso suo intervenutogli interamente. E tiratolo così da uno canto della
prigione, gli disse: «Messere, posto che voi non conosciate me, io conosco bene
voi e so che voi siate valente uomo; il perché la umanità vostra usatami mi dà
cagione ch'i' ho dilibero di dirvi quella cosa che mi tiene così malinconoso,
ch'io non voglio che voi crediate, né voi né persona, che per uno piccolo
debito, ancora ch'io sia povero artefice, io stessi con tanta pena; ma altro ci
è in vero che mi prieme, e forse cosa che non avenne mai più a persona del
mondo». El dottore non si maravigliò poco udendogli dire queste parole; e
stavalo a udire con grande attenzione.</p> 
<p>El Grasso si cominciò da capo, ed insino alla fine gli disse quello che gli
era intervenuto, con fatica celando le lagrime, pregandolo strettamente di due
cose: l'una, che mai con persona di questo non parlassi per l'onore suo; altra,
che gli dessi qualche consiglio e rimedio, agiugnendovi: «Ché so che avete
lungamente lette di molte cose e storie d'antichi e di moderni e di uomini che
hanno scritto molti avenimenti; trovasti voi mai simile caso?». El valente
uomo, udito costui, subito considerato el fatto, immaginò delle due cose dovere
essere l'una: cioè, o che costui fussi uscito del manico per qualche umore
malinconico superchio, o per questo caso presente, come uomo di poco animo, o
per qualche altro; o veramente che la fussi una beffe, com'ella era. E per
intenderlo meglio, a questo rispuose averne di molti letto, cioè d'essere
diventato d'uno un altro, e che quello nonn era caso nuovo; sanza che ci era
peggio, che c'era di quelli che erano diventati animali bruti, come fu Apuleio
che diventò asino, ed Ateon che diventò cervio: «E di molti altri si legge,
ch'io non ho testé nella mente»; come colui che fe' pensiero di trarsi un poco
di mattana. A cui el Grasso disse: «Oh! questo non arei io mai creduto», e
quella fede vi dava che si dà a ogni cosa vera. Poi soggiunse: «Ora ditemi, se
io che era el Grasso sono diventato Matteo, di lui che ne debbe essere?». A cui
el dottore rispuose: «È necessario ch'e' sia diventato el Grasso; questo è caso
scambievole, e così suole intervenire, per quello che si legge e per quello
ch'io abbi veduto insino a qui, che pure è stato qualche volta; ed altrimenti
non può essere». «Ben lo vorrei un poco vedere costui; questo è bene un caso da
ridersene, a cui e' non toccassi!» disse el Grasso. «Egli è così» seguitò el
giudice, «gran disgrazie sono: Idio ne guardi ogni uomo; tutti siàno sotto
questo bastone. Io ebbi già uno mio lavoratore a cui intervenne questo caso
medesimo». El Grasso sospirava molto forte, e non sapeva più che si dire,
poiché così era. El giudice agiunse: «El simile si legge de' compagni di Ulisse
ed altri trasmutati da Circe. È il vero, per quello che io oda ed anche abbi
letto, s'io mi ricordo bene, che qualcuno n'e già ritornato, ma rade volte
adiviene, se 'l caso invecchia punto», per metterlo in più viluppi; donde el
Grasso stupiva.</p> 
<p>E stando in questi termini egli era circa a nona che non aveva ancora
mangiato, quande due fratelli di questo Matteo vennono alla Mercatantìa, e
domandarono el notaio della cassa se quivi fussi preso uno loro fratello
ch'aveva nome Matteo e per quanto e' v'era, perché volevano trarlo di prigione.
El notaio della cassa disse di sì, e facendo vista di cercarlo in su·libro,
dopo alcuno volgere di carte disse: «E' ci è per tanto a pitizione del tale».
«Troppi sono» disse uno di loro; poi dissono: «Noi gli vorrémo un poco parlare
e poi daréno ordine a pagare per lui». E andati alla prigione, dissono a uno
che era alla graticola: «Di' costà a Matteo che sono qui due sua fratelli, che
si faccia un poco costì»; e nel guardare in là troppo bene e' vi conobbono
questo dottore a caso che parlava col Grasso. Fattogli la 'mbasciata, el Grasso
dimandò el dottore quello che avenne poi del suo lavoratore; e dicendogli che
non ritornò mai, el Grasso, raddoppiato di pensieri, venne alla grata e
salutògli; a cui el maggiore di que' fratelli cominciò a dire: «Pure sono delle
tue usate, Matteo», sempre guardandolo in viso. «Tu sai quante volte noi
t'abbiàno di questi tuoi cattivi modi amunito e quante volte noi t'abbiàno
cavato di questa prigione e de l'altre, e non giova el dirti nulla, ché sempre
fai peggio. Come noi siàno agiati al farlo, Dio lo sa meglio che persona; ché
hai consumato da uno pezzo in qua un tesoro. Ed in che videsene mai nulla di
bene di cosa che tu spendessi? anzi te gli hai gittati via e bubbolati; sanza
che a giuoco ognuno si fa beffe di te: che non ti sono mezzi rubati? E noi ne
patiàno le pene, ed anche è la vergogna tutta nostra, ché tu non la temi punto;
anzi pare che tu faccia ogni cosa per vituperare el compagno, e parti avere
giustificato la causa, quande tu hai detto: "Tu m'hai colto in iscambio". Se'
tu un bambino? tu se' pure oramai fuori di fanciullo. Ma sia certo di questo,
che se non fusse per lo onore nostro e per gli stimoli di nostra madre, di che
e' ci duole più che di te, che è vecchia e cagionevole a quel modo, questa era
quella volta, tante ce n'hai fatte, che noi v'arémo lasciato pensare a te; e
protestianti questa volta per sempre, che se tu c'incappi mai più, vadine che
vuole, tu ci starai un buon pezzo più che tu non vorrai. E bàstiti questo per
questa volta». E stato un poco sopra sé sanza dire nulla, seguitò: «E per nonn
essere ognindì veduto fare queste novelle, noi verréno per te stasera colà in
su l'avemaria, quand'e' ci sarà meno gente, ché ognuno non abbi a sapere le
nostre miserie e non abbiàno tanta vergogna pe' fatti tua». El Grasso si voltò
loro con buone parole, parendogli oramai sanza nessuno dubbio essere Matteo, da
che costoro sborsavano, ed amenduni continovamente l'avevano guardato in viso,
e non v'era buio; dicendo loro che per certo mai più arebbono briga de' fatti
sua e che non terrebbe più e modi ch'egli aveva fatto insino a quivi, e che se
mai più e' cadeva in simili errori, e' si facessono beffe di lui e della madre
e d'ogni mezzo ch'egli adoprassi; risolvendosi in tutto oramai essere Matteo,
pregandogli per Dio che, come fussi l'ora, che venissono per lui; e loro
dissono di farlo, e partironsi. E lui si tornò a dietro e disse a quel dottore,
tirandolo da sé a lui: «Ella ci è più bella, però che sono venuti qua a me due
fratelli di Matteo, di questo Matteo in cui scambio io ci sono, come ho io a
dire?» e guardava in viso el giudice, «e hannomi parlato a faccia a faccia
amenduni ed a lume, come voi potesti vedere, né altrimenti che se io fussi
Matteo; e dopo una lunga amunizione m'hanno detto che alla avemaria verranno
per me e trarrànomi di prigione», sogiugnendo: «Da quinci indietro mai non
l'arei creduto; ma io sono ora chiaro di quello che voi mi dite». Poi disse:
«Sicché quel vostro lavoratore non ritornò mai quel primo?». «Non mai, el
poveretto» disse el giudice. El Grasso lasciò andare un gran sospiro, poi
soggiunse e disse: «Ecco che mi traggano di qui: dove andrò io e dove tornerò?
a casa mia non sarebbe da tornare. Ma quale è la casa mia? questo è el bello.
Intendetemi voi» e guardava el giudice; «imperò che, se v'èe el Grasso, che v'è
di certo, ché l'ho udito con questi orecchi, che dirò io che io non sia tenuto
pazzo e uccellato? Oh ben sapete: io andrò in casa come mia, el Grasso vi sarà
per aventura, e dirà: "È costui impazzato?". E se non v'è e e' torni poi e
truòvimivi, come andrà questo fatto? chi ha a rimanere quivi, chi se n'ha a
andare?». E soggiugneva: «Ben sapete: o s'io non vi fussi stato, non m'arebbe
mia madre fatto cercare e trovatomi s'io fussi stato nelle stelle? Ma
veggendoselo innanzi, non l'è noto questo caso». El giudice con gran fatica
teneva le risa ed aveva uno piacere inistimabile, e disse: «Non v'andare, ma
vattene con questi che dicono essere tua fratelli, e vedi dove ti menano e
quello che fanno di te. Che puo' tu perdere di questo? innanzi la mano e'
pagano pure per te». «Egli è el vero» disse el Grasso; e 'l giudice seguitò:
«Ed uscirai di prigione, e avendoti per fratello sanza dubbio, chissà, forse
che ara' tu migliorato; e' sono forse più ricchi di te».</p> 
<p>E stando in questi ragionamenti, cominciandosi a fare sera, al giudice
pareva mille anni di spiccarsi da lui pe·ridere, e non poteva più in nessuno
modo. Quelli che si facevano fratelli del Grasso s'erano stati quivi nella
Mercatantìa sempre ridendo, aspettando che fussi tempo, ed avevano veduto
spacciare la causa di quello giudice e vìdonelo uscire così onestamente, che
non parve se none come se venisse da parlare al giudice, come fanno alle volte
per qualche crientolo nelle cause, e vìdollo andare via. E loro dipoi fattisi
innanzi, riposto che fu el notaio a sedere e fatto vista d'avere acordato el
creditore e la cassa, el notaio si levò di nuovo da sedere colle chiavi della
prigione, e andatone là, disse: «Quale è Matteo?». El Grasso, fattosi innanzi,
disse: «Eccomi, messere», non facendo più dubio nessuno d'essere diventato
Matteo. El notaio el guatò e disse: «Questi tuoi fratelli hanno pagato per te
el tuo debito e tutto, sicché tu se' libero», e aperto l'uscio della prigione,
disse: «Va qua». El Grasso, uscito fuori, essendo già molto bene buio, gli
parve un bello fatto d'essere fuori di prigione sanza aversi mai cavato danaio
di mano. E perché quel dì egli era stato sanza mangiare, fe' pensiero
d'andarsene a casa, come fussi fuori de l'uscio; poi, ricordandosi che v'aveva
sentito el Grasso la sera dinanzi, si mutò e fe' pensiero di seguire el
consiglio del giudice, e aviossi con costoro, e quali stavano a casa da Santa
Filicita, al cominciare della Costa. E mentre che n'andavano insieme, così
dolcemente, non con quella rigidezza che feciono alla prigione, e' l'andavano
riprendendo per la via e raguagliavallo del dispiacere che n'aveva preso la
madre e ricordava[n]gli le promesse fatte loro altra volta di non tenere più
questi modi. E domandandolo da che egli era venuto che diceva essere el Grasso
s'egli era che gli paressi essere così, o s'egli era acciò che credessono
averlo colto in iscambio e lasciassollo, el Grasso non sapeva che si
rispondere, e stava sopra di sé, e cominciavasi a pentere d'essere ito con
loro. Duro gli pareva confessare essere Matteo; e da l'altra parte, dicendo
«S'io dico di nuovo essere el Grasso, forse che non mi vorranno eglino, e
arommi perduto la casa loro e la mia», e' prometteva loro non tenere più simili
modi, e a quella parte d'avere loro detto d'essere el Grasso non rispondeva, ma
metteva tempo in mezzo. E in questi termini giunsono a casa; e giunti quivi, se
n'andarono con costui in una camera terrena, dicendogli: «Statti qui tanto che
sia ora di cena», come non volendolo apresentare alla madre per non le dare
malinconia. Ed essendo quivi el fuoco e una tavoletta aparecchiata, l'uno di
loro rimase al fuoco con lui, l'altro se n'andò al prete di Santa Filicita, che
era loro parrochiano, ed era una buona persona, e disse: «Io vengo a voi con
fidanza, come debbe andare prima l'uno vicino a l'altro, ed anche perché voi
siate mio e nostro padre spirituale. Noi siamo tre fratelli (perché voi abbiate
notizia meglio d'ogni cosa, e possiatevi meglio adoperare) qui assai vostri
vicini, come voi avete forse notizia». «Sì» disse el prete, che gli conosceva
velcirca. E colui seguitò. «Ed èvene uno fra noi che ha nome Matteo, el quale
ieri fu preso per sua debiti alla Mercatantìa; e perché questa non è la prima
volta che noi ne lo abbiàno cavato, e' se n'ha data tanta maninconia, che ci
pare che sia uscito mezzo di sé, e parci come una cosa invasata intorno a
questo caso, benché in tutte l'altre cose invero egli è quel Matteo che si
suole o quasi. Ed in quello che manca è che s'ha dato a intendere d'essere
diventato uno altro uomo che Matteo. Mai udisti la più fantastica cosa! E' dice
pure essere un certo Grasso legnaiuolo, suo noto però, che sta a bottega dietro
a San Giovanni ed a casa lungo Santa Maria del Fiore; e con lui s'è tentato più
modi di trargliele del capo, e mai c'è suto rimedio. Il perché noi l'abbiàno
tratto di prigione e ridottolo a casa e messolo in una camera, acciò che fuori
non sieno intese queste sue pazzie; ché sapete che chi una volta comincia a
dare di questi segni, tornando poi nel migliore sentimento del mondo, sempre è
uccellato. Ed anche, se nostra madre se n'avedessi prima che ritornassi, e'
potrebbe essere cagione di qualche inconveniente, che ne so io? le donne sono
di poco animo ed ella è cagionevole e vecchia. E pertanto, conchiudendo, noi vi
preghiamo in carità che voi vegnate insino a casa (noi v'abbiàno per valente
uomo e sappiamo che voi siate buona persona, e faresti coscienza di scoprire
simile vergogna; e per questo non n'abbiàno voluto adoprare altri), e che voi
v'ingegniate trargli questa fantasia del capo, e resterenvene sempre obrigati,
e apresso di Dio sarà di qualche merito; sanza che, voi ne siete anche tenuto
rispetto alla salute sua, ché è delle pecorelle vostre, ed avetene a rendere
conto: che se si gli fussi vòlto el cervello, essendo in peccato mortale,
morendo sanza ritornare, e' sarebbe forse dannato». El prete rispuose ch'egli
era el vero e ch'egli era suo obrigo, e non solamente lo voleva fare, ma
durarne ogni fatica. E questo è el vero, che, oltre a l'obrigo, egli era anche
di natura servente. E poi, stato un pezzo sospeso, disse: «E' potrebbe essere
di qualità che la fatica non si perderebbe: acozzatemi con lui»; agiugnendovi:
«Se non si porta pericolo». «Non, santa Maria» disse colui. «Oh! io v'intendo,
voi volete dire, voi, se fussi infuriato». «Oh ben sai» disse el prete, «quegli
a cotesto modo, non che 'l prete, e' non riguarderebbono el padre, perché pare
loro un'altra cosa che quello che è». «Messere lo prete, io v'intendo» disse
colui, «e avete ragione di domandarne; ma costui, com'io vi dico, è una cosa
invasata più tosto che infuriata, e da questo in fuori non v'avedresti voi né
persona quasi di sua errori; ed invero, se fussi infuriato, noi ne sarémo fuori
d'ogni speranza e non ne userémo questa diligenza, perché radi o nessuno ne
ritornano. Costui si può più tosto dire che abbi smarrito un poco la via, che
perduta in tutto; e vorrémo che la madre non ne sapessi nulla; e perché noi
speriamo bene, però facciàno così». «Se così è, io lo vo' vedere» rispuose el
prete, «e metterci ogni diligenza; ché invero in cotesto grado egli è debito
d'ognuno; e conosco che v'è el pericolo di vostra madre, come voi dite, e
vuolsi che la non n'abbia cotesto dispiacere, se si può». Il perché costui lo
menò alla casa ed alla camera dov'egli era.</p> 
<p>Quande 'l Grasso lo vide, che si sedeva con questi suoi pensieri, e' si levò
ritto, veduto l'abito del prete; e el prete disse: «Buona sera, Matteo». E 'l
Grasso rispuose: «Buona sera e buono anno». «Or così mi di'» disse el prete,
che gliel pareva già avere guarito: poi lo prese per la mano, e disse: «Matteo,
i' sono venuto per istarmi un poco teco». E puosesi a sedere al fuoco e
tirosselo con la mano così allato in su 'n una seggioletta; e veduto che non
faceva dimostrazione della pertinacia d'essere el Grasso come gli era suto
detto, cominciò a pigliare qualche speranza di bene, facendo cenni a chi ve lo
aveva condotto ch'e segni nonn erano insino a quivi se non buoni, ed accennollo
che si rimanessi di fuori; e così fece. Poi mosse el prete le parole in questa
forma: «E' ti debbe essere noto, Matteo, com'io sono el tuo prete della
parrochia e 'l tuo padre spirituale; e el debito nostro è consolare tutti e
nostri popolani di quello che noi possiamo e della anima e del corpo. Io sento
cose che assai mi dispiacciono, e questo è ch'e' pare che in questi dì tu sia
stato in prigione per tuo debito. Io vo' che tu intenda che queste non sono
cose nuove né a te, né a degli altri, né debbono parere, perché questo mondo dà
tuttodì e di queste e delle minori e delle maggiori, e vuolsi essere sempre
preparato a avere pazienza; questo dico io, perch'i' odo che tu te n'hai data
tanta malinconia, che tu ne se' stato in su lo 'mpazzare. E valenti uomini non
fanno a questo modo, ma con lo scudo e della pazienza e della provedenza, per
quant'e' possono, dove bisogna, riparano a ogni cosa; e questo è el senno. Che
sciocchezza è questa, infra l'altre ch'io odo che tu hai fatto e fai, che tu
dica nonn essere più Matteo, e per ogni modo voglia essere un altro che si
chiama el Grasso che è legnaiuolo, e fa'ti uccellare per questa tua pertinacia
con tuo poco onore? Invero, Matteo, tu se' molto da riprendere, che per una
piccola aversità tu t'abbi posto tanto dolore al cuore, ch'e' pare che tu sia
uscito di te. Per sei fiorini! oh! è questa però sì gran cosa! ed anche testé
che sono pagati! Matteo mio» disse el prete strignendogli la mano, «io non vo'
che tu faccia più così; e per mio amore voglio (ed anche per l'onore tuo e di
queste tue genti, che mi paiono persone tanto da bene) tu mi prometta, che da
quindi innanzi tu ti leverai da questa fantasia ed attenderai a fare e fatti
tuoi, come fanno le persone da bene e gli altri uomini che hanno qualche
sentimento; e raccomàndatene a Dio, ché chi pone la speranza in lui no·lla pone
invano. Seguiranne che tu farai bene ed onore a te ed a questi tuoi fratelli ed
a chiunche bene vi vuole ed anche a me. Come! è però sì gran maestro questo
Grasso o sì gran ricco, che tu voglia più tosto essere lui che te? che
vantaggio ci vedi tu a fare così? Poi, anche prosopognàno che costui fussi uno
degno uomo, e che fussi più ricco di te (che, secondo che mi dicono questi tua,
è più tosto qualche grado meno), per dire d'essere lui tu nonn arai però le sue
degnità né le sue ricchezze, quande n'avessi. Fa' di questo caso a mio modo,
che ti consiglio di quello che fa per te. Oimmè! fra l'altre cose, se ti si
alleficassi adosso una 'nfamia di questa ragione, tu porteresti pericolo ch'e
fanciulli non ti si aviassono dietro, di che tu saresti in briga ed in abominio
tutto el tempo della vita tua: e questo sarebbe quello che tu n'aresti
guadagnato. E io ti prometto raportare bene di te a questi tuoi fratelli e di
fargli stare contenti e d'amarti ed aiutarti sempre come buono fratello. Orsù,
Matteo, disponti d'essere uomo e non bestia, e lascia andare queste frascherie:
che Grasso o non Grasso? fa' a mio modo, che ti consiglio del bene tuo». E
guardavalo in viso dolcemente. El Grasso, udito costui con quanto amore e' gli
diceva questo fatto e le accomodate parole ch'egli usava, non dubitando punto
d'essere Matteo, in quello stante gli rispuose che era disposto a fare quel che
potessi di quello che gli aveva detto, e perché conosceva che di tutto e' gli
diceva el bene suo. E promissegli da quel punto inanzi fare ogni forza che mai
più si darebbe a credere d'essere el Grasso, come insino a quel punto aveva
fatto, se già e' non ritornassi el Grasso; ma che da lui voleva una grazia, se
possibile fussi, e questo era che gli voleva un poco parlare per buona cagione;
e che parlando con lui, egli stimava facilemente levarsi da questo; non
s'accozzando con lui e non parlando, che dubitava non promettere cosa che non
gliele atterrebbe poi. A che el prete ghignò e disse: «Matteo mio, tutto
cotesto è contrario a' fatti tua. E ancora veggo che tu hai questo fatto nel
capo: che vuol dire "se già io non ritornassi el Grasso"? Io non la intendo.
Che ti bisogna parlare col Grasso? che ha' tu a fare con lui? Ché quante più ne
parli e con quanto più persone, più discopirrai questo fatto, e tanto è peggio
e tanto è più contro a te». E tanto intorno a ciò gli disse, che lo fece
contento che non gli dovesse parlare, ma pure malvolentieri gliel consentì. E
partendosi el prete disse a' fratelli quello che gli aveva detto e quello che
gli aveva risposto e promesso di fare per ultimo, benché con grande dificultà
gliele aveva consentito, e per certo suo parlare, che none intendeva così bene,
e' non sapeva bene afatto invero se gliele atterrebbe, ma che aveva fatto
quello ch'egli aveva potuto. Uno di que' fratelli gli puose un grosso d'ariento
in mano per fare più credibile la cosa e ringraziòrollo della opera sua e
pregòrollo che pregasse Dio che lo rendessi loro sano. El prete aperse la mano
e strinse, e preso comiato da loro, se ne tornò alla chiesa.</p> 
<p>Nella stanza che 'l prete aveva fatta con lui, v'era venuto segretamente
Filippo di ser Brunellesco, e con le maggiori risa del mondo, discosto dalla
camera, si fece raguagliare di tutto da uno di que' fratelli, e dello uscire
della prigione e di quello ch'egli avevano ragionato per la via e dipoi; e nel
ragionargli ciò, gli disse di quel giudice ch'egli avevano veduto in prigione
parlare col Grasso e come ne lo avevano veduto uscire libero; e Filippo aveva
tutto bene notato e riposto alla memoria, agiunto a quello che gli disse el
riscotitore che 'l fe' pigliare. E avendo recato in una guastaduzza uno
beveraggio, disse a colui: «Fate che, mentre che voi cenate, che voi gli diate
bere questo, o in vino o in che modo vi pare, che non se ne avegga. Questo è
uno oppio che lo farà sì forte dormire, che mazzicandolo tutto, e' non si
sentirebbe per parecchi ore di tempo». E fatta questa concrusione con costoro,
andò via.</p> 
<p>E fratelli tornati in camera, si puosono a cena col Grasso, che erano già
valiche le tre ore e mezzo; e così cenando, gli dierono el beveraggio, che non
era né ostico né amaro, per modo che non se ne avide. E cenato ch'egli ebbono,
stati un poco al fuoco, ragionando tuttavia di questi suoi cattivi modi e
pregandolo che per sua fé fussi contento di rimanersi di questi modi, e massime
per loro amore e per amore della madre, di questa pazzia di credersi essere
diventato un altro, e ch'egli era troppo grande errore; e che non si
maravigliassi se ne lo pregavano, che non noceva quasi meno a loro che a lui;
che 'l dì era intervenuto questo caso, che passando per Mercato Nuovo per
provedere a que' danari, uno di loro si sentì dire drieto: «Vedi colui che è
isvemorato, che ha dimenticato essere chi egli è, e pargli essere diventato un
altro»; benché un altro dicessi: «E' nonn è desso, egli è el fratello». E
mentre ch'egli erano in su questi ragionamenti, la medicina dello oppio
cominciò a lavorare per modo che 'l Grasso non poteva tenere gli occhi aperti;
a cui costoro dissono: «E' pare, Matteo, che tu caschi di sonno. Tu dovesti
poco dormire stanotte passata». E apuosonsi. A cui el Grasso rispuose: «Io vi
prometto che, poi ch'io nacqui, mai ebbi sì gran sonno». Costoro gli dissono:
«Vatti a letto a tua posta». Ed a fatica fu fornito di spogliarsi e itosene nel
letto che s'adormentò in forma che, come aveva detto Filippo, avendolo
mazzicato e' non si sarebbe sentito, e russava come uno porco.</p> 
<p>In su l'ora a ciò diputata tornò Filippo di ser Brunellesco con sei
compagni, perch'egli era grande e grosso, tutti e sei di quelli della cena de'
Pecori e persone atanti e nuovi pesci e sollazzevoli, che disideravano d'essere
partefici di questo sollazzo, avendone cominciato a 'ntendere parte, perch'egli
gli aveva tutti raguagliati d'ogni cosa col maggiore solazzo del mondo; ed
entrorono nella camera dov'egli era, e sentendolo forte dormire, lo presono e
mìsollo in una zana con tutti e sua panni e portòrollo a casa sua, ove per
ventura la madre non era ancora tornata di villa; e loro sapevano tutto, che
vegghiavano ogni cosa. E mìsollo nel letto e puosono e panni sua dov'egli era
usato di porgli; ma lui, che soleva dormire da capo, lo puosono dappiè; e fatto
questo, tolsono la chiave della bottega, che era apiccata alla sua coreggia, ed
andaronsene a detta bottega, ed entrati drento, tutti e sua ferramenti da
lavorare tramutarono da uno luogo a un altro; e così feciono de' ferri delle
pialle, mettendo dove stava el taglio di sopra, e così e manichi de' martelli,
ed alle seghe mettendo e denti di drento, e così in effetto feciono a tutte le
sue masserizie di bottega che poterono, e tutta la bottega travolsono, che
pareva che vi fussono stati dimoni: e trambustato ogni cosa, riserrarono la
bottega e riportarono le chiavi a casa el Grasso e appiccorolla dov'egli era
usato d'apiccarla; e usciti fuori e riserrato l'uscio, se n'andarono a dormire
a casa loro.</p> 
<p>El Grasso aloppiato del beveraggio, dormì tutta quella notte sanza mai
risentirsi. Ma la mattina in su l'avemaria di Santa Maria del Fiore, avendo
fatto el beveraggio tutta l'opera sua, déstosi, essendo già buona mattina,
riconosciuto la campana ed aperto gli occhi e veduto alcuno spiraglio per la
camera, riconobbe sé essere in casa sua, e vennegli una grande allegrezza al
cuore subito, parendogli essere ritornato el Grasso ed in signoria d'ogni sua
cosa, parendogliele prima avere peggio che in compromesso, e quasi lagrimava
per letizia, non cappiendo in sé; ma pure gli dava noia e maravigliavasi essere
dappiè de·letto, ché soleva dormire da capo; e ricordandosi delle cose
successe, e dove s'era coricato la sera, e dove si trovava allora, entrò subito
in una fantasia d'ambiguità, s'egli aveva sognato quello, o se sognava al
presente; e parevagli di certo vero quando l'una cosa e quando l'altra, e
guardava la camera dicendo: «Questa è pure la camera mia quand'io ero el
Grasso, ma quando entrai io qui?». E quando si toccava con l'una mano el
braccio dell'altra, e quando el contrario, e quando el petto, affermando di
certo essere el Grasso. Poi si rivolgeva: «Se così è, come n'andai io preso per
Matteo? ché mi ricordo pure ch'io stetti in prigione e che mai nessuno non mi
conobbe se non per Matteo e che io ne fu' cavato da que' due fratelli, ch'io
andai a Santa Filicita e 'l prete mi parlò cotanto e cenai ed andai a letto
quivi, che mi venne sì gran sonno». Ed era in grandissima confusione di nuovo
s'egli era stato sogno o se sognava allotta; e cominciò di nuovo avere
dispiacere d'animo, ma non di condizione che non vi lampeggiassi drento sempre
qualche cosa di letizia, ricordandosi di quello che gli aveva detto quel
giudice in prigione, stimandosi di dovere più tosto essere ritornato el Grasso
che altro; e bene che si ricordassi di tutto el successo da la presura insino a
dove s'era coricato la sera dinanzi, non gli dava noia, essendo ritornato el
Grasso, ma parevagli che la fussi andata pe' piè sua. Poi si gli mutava l'animo
nelle cose da dietro, e ridiceva fra sé medesimo: «Chi sa s'io m'ho sognato
quello o s'io mi sogno testé?»; e dopo alcuno sospiro corale disse: «Dio
m'aiuti». E uscito de·letto come per lo adietro e vestitosi, tolse la chiave
della bottega ed andossene là, ed apertola, vide in comune ed in particulare
tutte le masserizie travolte. Ed essendo ancora nello inistrigabile pensiero di
camera, veduto questo, in un punto da nuovi pensieri fu assalito, cancellando
tutti que' vecchi, e mentre che si veniva ricordando di questi sua casi, none
affermando bene nello animo se lo faceva o se sognava, ritornando alla letizia
d'essere ritornato el Grasso ed in possessione de le sue cose, eccoti giugnere
e due fratelli di Matteo, e trovatolo così impacciato, facendo vista di non
conoscerlo, disse uno di loro: «Buon dì, maestro». El Grasso, rivoltosi e
riconosciutogli, sanza rispondere al saluto e sanza agio di pensare alla
risposta o consigliarsi con seco, disse: «Che andate voi cercando?». Rispuose
uno di loro: «Egli è vero che noi abbiàno uno nostro fratello, che aveva nome
Matteo, el quale da alcuno dì in qua, per una presura fattagli per sua debiti,
per maninconia gli s'è un poco vòlto el cervello. Egli è di nostra vergogna
però, ma egli è pure così; ed infra l'altre cose che dice, è nonn essere più
Matteo, com'egli ha nome, ma il maestro di questa bottega, che pare che si
chiami el Grasso; e noi abbiendonelo molto amunito e fattoglielo dire, né con
mezzo né con altro non lo possiàno rimuovere da questa sempricità o istoltizia
che noi ce la vogliàno chiamare. E pure iersera vi conducémo el prete nostro da
Santa Filicita (che stiàno in quel popolo, ed è una buona persona), e avevagli
promesso di levarsi questa fantasia della testa, e cenò de la migliore voglia
del mondo ed andossi a dormire in nostra presenza; dipoi stamani, che persona
nol sentì, lasciò l'uscio aperto e, forse fu ancora molto bene innanzi dì,
s'uscì di casa. Dove si sia ito, noi nol sappiàno; e pertanto noi eravamo
venuti qui per vedere se ci era capitato o se tu ce ne sapessi dire nulla».
Come 'l Grasso intese costoro, che 'l dì dinanzi l'avevano tratto di prigione a
loro spese e così ricevutolo in casa a mangiare ed albergare, no·llo conoscere
per loro fratello, gli parve in tutto essere certificato d'essere ritornato el
Grasso, vedutosi anche venire di casa sua, e fe' pensiero di sbeffeggiargli,
non gli toccando el culo la camicia di letizia, e disse loro: «I' guarderei
s'e' fussi alla Misericordia, s'egli è fanciullo». Ma e' nonne stette fermo in
questo pensiero, e avendo tra le mani uno pialletto di che e' veniva
racco[n]ciando el ferro, pigliandolo così a piena mano (ché aveva un gran
manone), gli guardò in viso: il perché coloro, non lo trovando della vena
ch'egli aspettavano, ebbono paura che non traessi loro, e feciono pensiero di
levarsigli dinanzi e ritrarsi.</p> 
<p>El vero è che 'l Grasso non era di quello animo; nientedimeno, partiti
costoro, non potendo el Grasso pensare come questa cosa si fussi andata, fe'
pensiero di lasciare per un poco la bottega ed andarsene insino in Santa Maria
del Fiore, per avere agio a pensare a' fatti sua, e per certificarsi meglio
s'egli era el Grasso o Matteo ne' riscontri degli uomini; ancora che per
rispetto d'essere albergato in casa sua e perché que' due fratelli non lo
conoscevano più per Matteo, gliene paressi quasi essere certo. E girandoglisi
quella ambiguità di nuovo nella testa, s'egli era stato sogno o dadovero, e
quello ch'egli era alotta, andava ora verso el mantello che voleva tôrre, ora
lo dimenticava e volgevasi a un altro luogo ed ora ritornava a quello, pieno
d'albagìa. Pure fe' tanto che vi si abatté, e tirato lo sportello a sé, ed
andando verso la chiesa, come del mantello, quando andava verso quella quattro
passi, e quando ne tornava adietro tre. Alla fine vi si condusse, dicendo fra
sé medesimo: «Questo è stato uno strano caso; dica el giudice che vuole, io non
so come questo caso si sia andato»; poi diceva: «Errando ognuno, none uno solo,
nel conoscermi, per certo che ne debbe essere qualche cosa». E cercando di
spiccarsi da questi pensieri e cercare solamente s'egli era bene ritornato el
Grasso, non se ne poteva spiccare; e rispetto al caso suo, dubitava tuttavia di
non si trasmutare in Matteo medesimo, o in qualche altro. E con tutti questi
pensieri che si gli atraversavano alla mente in uno tratto, disiderava
d'intendere, per esser chiaro s'egli era come gli aveva detto el giudice,
quello che era stato in questo tempo di Matteo. E non gli parendo quivi essere
veduto da chi lo apuntassi, andava in giù ed in su, secondo che riferì poi chi
lo scontrò, che pareva uno lione ferito.</p> 
<p>Egli era dì di lavorare ed eravi poca gente e non si guardava da persona e
parevagli luogo da sfogarsi con sé medesimo. E essendo in questi termini per
chiesa, e' riscontrò Filippo e Donatello che s'andavano ragionando insieme,
com'era di loro usanza, essendovi quella volta andati a sommo studio, ché erano
stati alla veletta, e vidonvelo entrare. Filippo sapeva che 'l Grasso non
n'aveva notizia alcuna, né s'ella s'era giarda, né s'ella non s'era; né stato
era caso che potessi avere sospetto di loro; e quello che gli avevano fatto, lo
pareva loro avere fatto molto nettamente e coperto. Filippo, mostrandosi assai
lieto, facendosi da la lunge per disimulare bene, disse: «Le cose andarono pure
assai bene di mia madre; e' fu uno accidente che quand'io fui a casa era già
quasi passato via, e però non mandai per te; ella l'ha avuto altre volte, e
vecchi fanno così. Io non t'ho veduto poi: che fu di te iersera? Ha' tu inteso
questo caso di Matteo Mannini? È egli impazzato?» non si volgendo meno verso
Donatello che verso lui. «Che cosa è?» disse Donato. Rispuose Filippo: «Non sa'
tu?» e volgendosi al Grasso gli disse: «E' pare che la sera che noi eravamo
insieme, colà tra le due e le tre ore, e' fussi preso qui circa la piazza, ed
era co' messi colui che 'l faceva pigliare (non so io chi e' si fussi, ma
questo non fa nulla al fatto), e diceva a' messi ed a' famigli pure: "Chi
volete voi? voi m'avete colto in iscambio, io non ho debito con persona, io
sono el Grasso legnaiuolo, volete voi me?"». Al Grasso pareva quello che
Filippo diceva fussi naturale e fuori d'ogni suspezione d'essere consapevole di
lui d'alcuna cosa. E seguitò Filippo così: «Quello che 'l faceva pigliare, si
gli accostò, perché 'l messo gli disse: "Guarda quello che tu ci fai fare, noi
ne stiàno a te di questo fatto: se nonn è desso, tu ti perderai le spese, ché
noi vorréno essere pagati, sanza che, sanza colpa, noi anche ne potremo avere
briga". Quello che 'l faceva pigliare, che era uno riscotitore d'un fondaco, si
gli accostò, e guardollo fiso, e disse: "E' contraffà el viso, el ribaldo!",
poi, ripostolo mente, disse: "Egli è pure Matteo, menatenelo via, e' la corrà
pure questa volta"; e che mentre che lo menavano, e' disse sempre per la via
che era el Grasso legnaiuolo, affermando per tale segnale "ch'io serrai pure
testé la bottega"; e mostrava una chiave» (che erano tutte cose ch'egli aveva
fatto, ch'erano intervenute a punto com'era stato a Filippo riferito da quel
giovane); seguendo: «Ed odo che la fu una festa massimamente nella Mercatantìa.
Può egli essere che tu non abbi udito nulla? che se n'è fatto le maggiori risa
del mondo». Donatello fece anche lui le vista di non ne sapere nulla; poi
disse: «Io mi ricordo pure testé che se ne ragionò ieri in bottega; ma io ero
in fantasia ed infaccendato, e non vi badai. Ma io senti', ora ch'io mi
ricordo, questi nomi <hi rend="italic">Matteo</hi> e <hi rend="italic">Grasso</hi>, ed <hi rend="italic">andare preso</hi>, e non fu'
acorto di domandarne poi, nonn avendo allora nel capo el Grasso. Deh dimmi un
poco, Filippo, che caso è questo, poiché tu lo sai? oh questo è bene da ridere!
Sicché n'andava preso, e non voleva essere Matteo? Com'è ito questo fatto?».
Disse Filippo: «Oh e' non può essere che 'l Grasso nol sappia. Che fu ieri di
te? può egli essere che non ti fussi venuto a dire a bottega? ché odo che se ne
tenne cento cerchi per Firenze», per dargli bene in sul viso. «Io fui tre o
quattro volte ieri per venire a bottega tua per intendere questo fatto, e non
so perché e' si restò ch'io non vi venni». El Grasso guardava ora Filippo ed
ora Donatello, e voleva rispondere ora all'uno ed ora all'altro, e mozzava le
parole in uno tratto ora qui ed ora qua, che pareva una tale cosa invasata,
come quello che none intendeva bene se si dicevano dadovero, o se se lo
uccellavano. E dopo un gran sospiro disse: «Filippo, elle sono pure nuove cose
queste!». Filippo andò di tratto a quello che voleva dire, e tennesi con fatica
di ghignare; poi disse: «Tu dicevi che non avevi udito nulla; com'è ito questo
fatto?» e volevano che con loro insieme e' si ponessi a sedere per udirlo più
ad agio. El Grasso si pentiva d'avere risposte quelle parole e non sapeva che
si fare ed era tutto impacciato, perché quando gli pareva che costoro ne
ragionassono puramente, e quando el contrario.</p> 
<p>In questo eccoti venire Matteo, che sopragiunse loro adosso, che non se ne
avidono, come quello che era anche lui stato alla veletta (tutti ordini di
Filippo); e aiutò la fortuna, che non poteva giugnere più a punto; e salutògli.
El Grasso si volse verso lui, e smarrissi affatto, e fu per dire: «E' furono
testé a bottega e tua fratelli, che ti vanno cercando» e poi si tenne. Disse
allora Filippo: «Donde vieni tu, Matteo? noi intenderéno pure questo fatto:
testé eravàno noi con teco, or ci è ognuno». Disse Donato a Matteo: «Andàstine
tu preso a queste sere? di' il vero, ché mi dice Filippo...». «Andonne mai più
preso persona?» disse Matteo; poi disse a Filippo che lo guardava in viso:
«Vengo da casa». «Oh» disse Filippo, «e' si diceva che tu eri suto preso». «Ben
io fu' preso, e fu pagato, e sonne uscito: io sono pure qui. Che diavolo è
questo? hass'egli a ragionare ma' più altro che de' fatti mia? Tutta mattina me
n'ha infradiciato mia madre, non fui io sì tosto in casa. E que' mia fratelli
stanno intozzati e guardanmi come se io mettessi corna, poi ch'io tornai di
villa, e diconmi testé che mi riscontrano qua: "A che otta andasti tu stamani
fuora, e lasciasti l'uscio aperto?". E' mi paiono impazzati insieme con mia
madre. Io non gl'intendo; e dicono non so che <hi rend="italic">preso</hi>, e
che hanno pagato per me: pazzie in effetto». Disse Filippo: «Dove se' tu stato?
egli è parecchi dì ch'io non ti vidi». Disse Matteo: «Io ti dirò la propia
verità a te, Filippo: egli è el vero ch'io avevo debito con uno fondaco sei
fiorini di sugello, che l'ho tenuto in parole un pezzo, perché io sono stato
tenuto anche io, che n'ho avere otto da uno da Empoli, e dovevogli avere
parecchi coppie di dì fa, secondo che ultimamente e' m'aveva promesso, ché gli
avevo disegnati per questo, e che m'avanzassi. Io promissi al creditore mio
sabato di dargliele martedì, che non mancherebbe per nulla, come mi aveva
promesso colui. E avendo lui la sentenza (ché invero è un pezzo ch'io gliel'ho
avuti a dare, ché sono stato in disagio di danari), acciò che non mi facessi
villania, io presi partito d'andarmene qui a·luogo nostro a Certosa e sonvi
stato due dì, e però non m'hai veduto, ché nonn è un'ora ch'i' tornai; ed èmmi
avenuto el più bel caso che voi udissi mai. Io me n'andai in villa martedì dopo
a desinare; e perché io non avevo faccenda, ed è mille anni che non vi si andò,
e non v'è nulla se none uno letto (ché noi facciàno venire el vino di vendemmia
e così ogni altra cosa ne' tempi loro), io m'andai dondolando per la via per
consumare tempo, e bevvi due tratti al Galluzzo, per non avere a dare di cena
noia a·lavoratore, e giunsi a casa di notte e chiesigli un poco di lume ed
anda'mi a letto. Egli è cosa da ridere quello ch'io vi dirò testé; e' mi ci
pare ognuno impazzato (io il dirò di nuovo) e io sono forse più che gli altri.
Io m'alacciavo stamani in villa ed avevo aperto una finestra (io vi dirò el
vero: io non so s'io mi sogno testé o s'io m'ho sognato quello ch'i' vi dirò;
e' mi pare essere un altro stamane a me, Filippo. Ell'è cosa da ridere; or
lasciamo andare); dice e·lavoratore mio, che m'aveva dato e·lume: "Che fu ieri
di voi?". Dich'io: "Non mi vedesti tu iersera?". Dice colui: "Non io, quando?".
Dich'io: "Smemorato! non m'acendesti tu la lucerna, che sai che la non
ardeva?". Dice colui: "Sì la sera dinanzi; ma iersera non vi vidi io, né ieri
in tutto dì; e credevomi che voi ne fussi ito a Firenze, e maravigliavomi che
voi non m'avessi detto nulla, stimandomi che voi ci fussi venuto per qualche
cagione". Dunche dormi' io tutto dì d'ieri: e domando e·lavoratore: "Ch'è egli
oggi?" ed egli mi dice ch'egli è giovedì. In effetto, Filippo, io truovo ch'i'
ho dormito uno dì intero e due notti intere sanza mai risentirmi: io ho fatto
uno sonno solo».</p> 
<p>Filippo e Donatello facevano vista di maravigliarsi assai e stavano con
atenzione a udire. Disse Filippo: «La polvere debbe essere ita giù». Disse
Matteo: «Io vi so dire ch'io la veggo». «E' non sarebbe da stare a scotto teco»
disse Donato. Ma questo avere dormito tutto questo tempo, che era stato el caso
del Grasso, faceva maravigliarlo, e diceva fra sé medesimo: «Io non ho rimedio
nessuno, i' ho a 'mpazzare di certo; questo nonn arei io mai creduto da tre dì
indietro, eppure sono...». E seguitò el suo dire Matteo: «Ma io ho sognato le
più pazze cose che si sentissono mai». Disse Filippo: «El capo voto v'è, e si
vorrebbe mangiare». «E riscontro testé» seguitò Matteo, «uno garzone del
fondaco di que' sei fiorini, che mi fa scusa e dicemi che non mi fece pigliare
lui, che è quello che me gli suole chiedere un buon garzone, e dice: "E' mi
duole di tante spese quante voi v'avete avuto su"; e per quello ch'io veggo, e'
sono pagati. E con queste parole ho io intese le parole di mia madre invero e
di que' mia fratelli, che mi parevano impazzati. Com'io vi dicevo testé, e' gli
hanno pagati, ma in che modo, questo non so io ancora. Io volli intendere da
questo garzone; e in effetto questo tempo ch'io m'ho creduto dormire, come le
cose si vadiano, io sono stato la maggiore parte in prigione. Filippo,
aconciala tu, ch'io per me non so come questo fatto si sia andato: e' mi pareva
mille anni di vederti, per dirtelo e riderne teco». Poi si volta al Grasso, e
dice: «Io sono stato la maggiore parte di questo tempo tra in casa tua ed in
bottega tua; io t'ho da fare ridere. Io mi truovo avere pagato uno debito di
parecchi fiorini, e parevami in questo tempo ch'i' ho dormito esser un altro,
ve', così certo com'io mi veggo qui tra voi: ma chi sa s'io mi sogno testé o
alotta?». Dice Donato: «Io non t'ho inteso bene, di' un'altra volta; io pensavo
a altro. O voi mi fate impazzare, me, o tu dicevi testé che eri stato in
villa». A che Matteo: «I' m'intendo bene io». Dice Filippo: «E' de' voler dire
sognando». Allora Matteo disse: «Filippo m'ha inteso». El Grasso non fece mai
zitto; e stava come uno invasato e molto attento a udire, per vedere s'egli era
stato lui infra quel tempo. Filippo stava come uno porcellino grattato. E
perché qualcuno faceva segno di fare cerchio, perché quando l'uno e quando
l'altro di costoro non si poteva tenere di ridere qualche poco, dal Grasso in
fuori che era trasognato, Filippo, preso per la mano el Grasso, disse a tutti
quanti: «Andiancene un poco in coro, e non si farà cerchio; ché questa è una
delle più belle storie ch'io udissi mai a' mia dì. Questo voglio intendere io.
Deh dimmi un poco, Matteo, questa storia; e udira'ne un'altra da me in uno
altro luogo, che s'è detta qui per tutta la terra; che m'acenni ch'ella non è
tutt'una». E puosonsi tutti a sedere in uno di que' canti del coro, che si
potevano largamente vedere l'uno con l'altro: il quale coro in que' tempi era
tra' due pilastroni che sono innanzi che s'entri nella tribuna; e stati un
poco, perché Filippo mostrava d'aspettare quello che diceva Matteo e Matteo
d'aspettare Filippo, Filippo cominciò a parlare prima, e rivolgendosi più verso
Matteo, che teneva el sacco bene, che verso el Grasso, perché 'l Grasso non se
ne guastassi, disse queste parole ridendo: «Odi quello che s'è detto per
Firenze (io l'ho testé detto a costoro come si dice), e udiréno poi te, poiché
tu vuoi ch'io dica prima io. E' si dice, che lunedì sera tu fusti preso».
«Preso io?» disse Matteo. «Sì» disse Filippo, «per questo tuo debito che tu
di'». E volgendosi verso Donato dice: «Vedi che n'era pure qualche cosa». Disse
Donato a Matteo: «E' dové essere quand'io ti trovai che tu picchiavi l'uscio al
Grasso l'altra sera». Dice Matteo: «Quando? io non so s'io mi picchiai mai suo
uscio». «Come non picchiasti suo uscio?» disse Donato. «Non ti favellai io a
l'uscio suo?». Matteo fece viso da maravigliarsi; e seguitando le parole
Filippo con Matteo: «E che tu dicevi per la via, e prima, a' messi ed a colui
che ti faceva pigliare: "Voi m'avete colto in iscambio, voi non volete me, io
non ho debito con persona", e difendeviti quanto tu potevi con dire che tu eri
pure el Grasso qui. E tu di' che eri in villa, e secondo che tu mostri ed a
quell'otta, nel letto, e dormivi: e questo fatto come è andato?». «Dicasi che
vuole» disse Matteo, «ma tu motteggi: io sono stato in villa, com'io v'ho
detto, e per nonn essere preso, ché invero n'avevo paura. E quello che dice
Donato testé, io lo giurerei in su la pietra sagrata, che né allora né mai io
non picchiai uscio del Grasso. Intendete com'è ita la cosa, che è diferente
cento miglia da cotesta. Io commissi a uno notaio mio amico che sta in Palagio,
che mi facessi avere uno bullettino per debito, e che me lo mandassi insino in
villa, e crettimelo avere insino ieri. El notaio mi scrisse una polizza stamane
a buon'ora, e mandommi un tavolaccino a posta fatta, dicendomi ch'e Collegi non
s'erano ragunati, e ch'egli erano in villa una parte, e che non ci essendo
altra nicistà, e Signori non gli avevano voluto fare tornare pe' bullettini;
agiugnendovi ch'io potrei soprastare in villa qualche dì, s'io aspettavo
questo; e però sono tornato, e sto in sul noce e sono stato; ma poiché sono
pagati, ella va bene. Filippo e Donato, questo è il propio vero. Ma quello
ch'i' ho sognato infra tempo è cosa da ridere veramente, Filippo, sanza
motteggiare; né mai mi parve sognare cosa che nel sogno mi paresse più vera. E'
mi pareva essere in casa costui» e toccò el Grasso, «e che la madre fussi mia
madre; e così mi favellavo dimesticamente con lei, come s'ella fussi propio, e
quivi mangiavo e ragionavo di mia fatti ed ella mi rispondeva; che ho nel capo
mille cose che la mi disse. E andavomi a letto in quella casa e levavomi ed
andavone a bottega a legnaiuolo, e parevami volere lavorare com'io ho veduto
mille volte el Grasso, quand'io mi sto a bottega co·lui alcuna volta; ma e' non
mi pareva che vi fussi ferro che stessi nell'ordine suo e tutti gli
racconciavo». El Grasso lo guardava come impazzato, che pure allora aveva avuto
e ferri fra le mani. E seguitò Matteo: «E poi provandogli per lavorare, e' non
mi servivano e tutti mi facevano a uno modo, e parevamegli porre altrove che
dov'egli usavano di stare, con animo di racconciargli quand'io avessi tempo, e
toglievo degli altri e tutti mi riuscivano a uno modo; e parevami rispondere a
chi mi veniva a dimandare delle cose, come se io fussi stato propio lui, ché
così mi pareva essere in effetto. E andavone a desinare e ritornavo a bottega e
la sera serravo ed andavone a casa ed a letto, com'io ho detto, e la casa mi
pareva propio com'ella è e com'io l'ho veduta; ché invero vi sono suto col
Grasso, come sa».</p> 
<p>El Grasso era stato amutolato un'ora, e non gli pareva potere fare proposito
che al dirlo facessi per lui innanzi a Filippo, che sapeva che vedeva el pelo
ne l'uovo; ma questo sogno gli aveva racconcio la cappellina in capo, che la
non gli poteva stare meglio, d'essere in uno viluppo inistrigabile; el dire di
quel sogno d'uno dì e due notti gli pareva che avessi condito tutto el tempo
de' travagli sua. E Filippo e Donato si facevano le maggiori maraviglie del
mondo di questo sogno. Poi dice Filippo: «A questo modo non pare che tu
n'andassi preso tu, o Matteo; e tu di' pure che colui è stato pagato, e che tu
se' stato in villa: questa è una matassa che non la rinverrebbe Aristotile».
Disse el Grasso, aguzzando la bocca e menando el capo e pensando forse quello
che Matteo diceva, che gli pareva essere diventato lui, e quello che quel
giudice gli aveva detto nella Mercatantìa: «Filippo, queste sono nuove cose, e
per quello ch'i' senta, elle sono venute altre volte. Matteo ha detto e voi
avete detto, e anche io arei da dire, e forse tanto ed in modo che voi mi
terresti pazzo: io mi voglio stare cheto; Filippo, deh non ne ragioniàno più».
E allora veramente gli parve che quello che aveva detto quel giudice fusse una
spressa verità, avendo tanti riscontri; e certissimamente per quel tempo gli
pareva essere stato Matteo e che Matteo fussi stato lui; ma, rispetto a quel
dormire, che Matteo avesse avuto meno travagli e non di tanta importanza né
molto molesti, rispetto a la qualità di colui ch'egli era diventato.</p> 
<p>Ma ora gli pareva pure essere ritornato el Grasso, veggendo ed udendo la
storia di Matteo, che anche non era più el Grasso; e nonn essendo ancora
tornata la madre di Polverosa, gli pareva mille anni di vederla, per domandarla
se infra questi tempi ella fussi stata in Firenze, e chi era, quella sera che
picchiò, stato in casa con lei, e chi aveva aperto la bottega infra 'l tempo. E
prese comiato da loro; ché non lo poterono a niuno modo ritenere, benché non
gli facessono altro che leggière e cortese forza, perché non se ne guastassi
ancora, e perché disideravano di potersi sfogare di ridere, ché non potevano
più. Pure Filippo disse queste parole: «E' si vuole che noi ceniamo una sera
insieme»: donde 'l Grasso, sanza rispondere a quello, si partì.</p> 
<p>Se Filippo e Donato e Matteo risono poi fra loro, non è da dimandare; ché,
per chi gli vide ed udì, e' parevano impazzati più che 'l Grasso, e massime
Donato e Matteo, che non si potevano a gnuno modo ritenere. Filippo ghignava e
guardava l'uno e l'altro. El Grasso fece pensiero di serrare la bottega ed
andarsene insino in Polverosa, secondo che si vide per isperienza, dove
trovandosi con la madre, e' non trovò che la fussi stata in Firenze, e dissegli
per che caso ell'era soprastata. Il perché, pensando e ripensando sopra questo
fatto e ritornando in sé ed in Firenze, e' conchiuse che la fussi una beffe,
none intendendo però el come; ma parevagli così, non essendo infra questo tempo
stata la madre in Firenze, e la casa tanto sanza persona. E non se ne poteva
scoprire e non gli dava el cuore di difendersi d'essere vignato, essendogliene
ragionato per persona; e massime gli dava noia el travagliarsene Filippo, che
non gli pareva da potersene riparare.</p> 
<p>El perché e' fece pensiero d'andarsene in Ungheria, ricordandosi pure allora
che n'era stato richiesto, e fe' pensiero di trovare chi ne lo aveva tentato,
che era uno stato già suo compagno, ed anche insieme stati con maestro
Pellegrino delle Tarsie, che stava in Terma. El quale giovane d'alcuno anno
innanzi s'era partito e itosene in Ungheria e là aveva fatto molto bene e fatti
suoi pel mezzo di Filippo Scolari, che si diceva lo Spano, nostro cittadino,
che era allora capitano generale dello esercito di Gismondo; che fu figliuolo
questo Gismondo di Carlo Re di Buemmia e fu re d'Ungheria, uno savio ed aveduto
re, che fu poi eletto imperadore al tempo di Gregorio dodecimo e fu coronato
Cesare da papa Eugenio IV. E questo Spano dava ricapito a tutti e fiorentini
che vi capitavano, ch'avessono virtù nessuna, o intellettuale o manuale, come
quello che era uno signore molto da bene ed amava la nazione oltre a modo,
com'ella doveva amare lui; e fece a molti di bene. In questo tempo era venuto
questo tale in Firenze per sapere se poteva conducere di là niuno maestro
dell'arte sua per molti lavorii ch'egli aveva tolti a fare, e più e più volte
n'aveva ragionato col Grasso, pregandolo che v'andassi, mostrandogli che in
poco tempo e' si farebbono ricchi. El Grasso lo scontrò a caso e fattosigli
innanzi gli disse: «Tu m'hai più volte ragionato del venire teco in Ungheria, e
io t'ho sempre detto di no; ora, per uno caso che m'è intervenuto e per certa
diferenza ch'i' ho avuta con mia madre, i' ho dilibero, in caso che tu voglia,
di venirne; ma, se tu hai el capo a ciò, io voglio essere mosso domattina,
imperò che, se io soprastessi, la venuta mia sarebbe impedita». Colui gli
rispuose che quello gli era molto caro, ma che colì l'altra mattina non poteva,
pel non avere ancora spedita ogni sua faccenda; ma che se ne andassi quand'e'
volessi ed aspettasselo a Bologna, e che in pochi dì vi sarebbe. E così rimase
el Grasso per contento. Rimasti d'acordo colle condizioni insieme, tornatosi el
Grasso a bottega, tolse alcuni suoi ferri e sue bazzicature per portare, e
tolse alcuno danaio ch'egli aveva; e fatto questo, se n'andò in borgo San
Lorenzo e tolse uno ronzino a rimettere a Bologna, e la mattina vegnente vi
montò su e prese el camino verso quella, sanza fare motto o a parenti o a
altro, che pareva ch'egli avessi la caccia dietro. E lasciò in casa una lettera
che s'adirizzava alla madre, la quale diceva che la s'obrigassi per la dota con
che era rimasto in bottega, e che se n'era andato in Ungheria con intenzione di
stare più anni. E mentre ch'egli andava per Firenze (che si lasciò anche vedere
el meno che poté in quel brieve tempo, pure gli era necessario el fare così),
ed insino a poi ch'egli era a cavallo, s'abatté in qualche luogo dove sentì che
si ragionava di questo suo caso, ognuno ridendo e facendosene beffe; e sentì da
qualcuno così di rimbalzo che l'era stata una giarda. Le quali cose erano
uscite prima da quel garzone che 'l fe' pigliare e poi da quel giudice; ché
Filippo così sollazzevolemente s'era accozzato con lui, e domandatolo quello
che 'l Grasso diceva in prigione, e scopertogli el caso; di che el giudice
l'aveva con le maggiori risa del mondo raguagliato di tutto. E generalmente si
diceva per Firenze che l'era suta fattagli da Filippo di ser Brunellesco; la
qual cosa quadrava molto al Grasso, che sapeva chi Filippo era; e troppo bene,
poiché s'avide ch'egli era dileggiato, s'avisava che fussi venuto da lui. E
questi ragionamenti tutti lo confortavano grandemente a seguire el suo
proposito. Ed in questo modo partì el Grasso da Firenze, e lui e 'l compagno da
Bologna se n'andarono in Ungheria. Questa brigata della cena seguitarono
nell'ordine loro di ritrovarsi alle volte insieme. E per la prima volta ch'e'
si ritrovarono di nuovo fu in quello medesimo luogo con Tomaso Pecori; e quasi
rispetto a quella giarda, per riderne tutti insieme, e' vollonvi quel giudice
che era sostenuto ne la Mercatantìa, che intendendo chi egli erano, v'andò
volentieri, sì per avere la familiarità d'alcuno, sì per essere più interamente
raguagliato del tutto, e sì per raguagliarne loro, ché vedeva che n'avevano
voglia; e così vi vollono quel garzone che fu col messo, Matteo e que' due
fratelli che menorono la danza della prigione e di casa ed al fuoco. Vollonvi
el notaio della cassa e non vi poté andare. El giudice con gran piacere udì
tutto el caso successo, e così disse loro le dimàndite sue, e quello che gli
aveva risposto d'Apuleio e di Circe e d'Ateon e del suo lavoratore, per
fargliele più verisimile; dicendo: «Se altro mi fussi occorso, anche gliel'arei
detto». E facevansi le maggiori risa del mondo, balzando di questo caso in
quell'altro, secondo che si ricordavano, e veduto come 'l caso era successo, e
quanto la fortuna aveva servito e del prete e del giudice e d'ogni altro
avenimento generalmente; di modo che quel giudice usò loro questo motto: che
non si ricordava essere mai stato in tutto el tempo della vita sua a convito,
dov'egli avessi avuto maggiore quantità di vivande e migliori, e che la
maggiore parte erano state sì buone, che rade volte o non mai ne capitava nelle
mense de' re e degli imperadori, non che degli altri minori principi, e di
uomini privati come erano loro. E non v'era nessuno che non gli paressi
malagevole, quand'ella fussi intervenuta a lui, a difendersi della natta; tanta
era stata la cautela e l'ordine di Filippo.</p> 
<p>El Grasso e 'l compagno, giunti in Ungheria, si dettono da fare, ed ebbonvi
buona ventura; imperò che in pochi anni vi diventarono ricchi, secondo le loro
condizioni, per favore del detto Spano, che lo fece maestro ingegneri, e
chiamavasi maestro Manetto da Firenze, e stettevi con buona riputazione, e
menavaselo seco in campo, quando egli andava negli esserciti, e davagli buona
providigione, e alcuna volta di begli e ricchi doni che certi casi
sopportavano; perché lo Spano era liberale e magnanimo come se fussi nato d'uno
re verso ogni uomo, ma massimamente verso e Fiorentini, che, oltre all'altre
virtù sua, erano di quelle cagioni che l'avevano tirato in quel luogo; e
potevasi el Grasso fare ogni sua faccenda, ché ve ne fece col compagno e
sanz'esso assai, quando e' non era in campo. E venne poi in Firenze più volte
in ispazio di più anni per più mesi per volta; e alla sua prima venuta, sendo
dimandato da Filippo della cagione della partita di Firenze in tanta furia e
sanza conferire nulla con gli amici, ordinatamente gli disse questa novella
ridendo continovamente, con mille be' casi drentovi, che erano stati in lui
propio, che non si potevano sapere per altri, e dello essere el Grasso e del
nonn essere, e s'egli aveva sognato, o se sognava quand'egli ramemoriava el
passato; di condizione che Filippo non n'aveva mai pel passato risone sì di
buon cuore come fece questa volta. El Grasso lo guardava in viso, dicendogli:
«Voi lo sapete meglio di me, che mi dileggiasti tanto in Santa Maria del
Fiore». Diceva Filippo: «Lascia pure fare, questa ti darà ancora più fama che
cosa che tu facessi mai o con lo Spano o con Gismondo, e si dirà di te di qui a
cento anni». El Grasso rideva, e Filippo non meno questa volta: e con tutto
questo, mai sapeva stare con altri che con Filippo quando e' gli avanzava punto
di tempo, ancora che fussi certificato d'ogni cosa; e Filippo motteggiava
quand'egli era con lui e diceva: «Io sapevo insino allora ch'io t'avevo a fare
ricco; e' ci è assai che vorrebbono essere stati el Grasso e fussi loro stato
fatto di queste natte: tu ne se' aricchito, tu, e sutone familiare dello
imperadore del mondo e dello Spano e di molti altri gran prencipi e baroni». E
in effetto questa sua tornata o venuta e l'altre che furono poi, ritenendosi
elli sempre con Filippo, dettono occasione ed agio a Filippo in più tempo e più
volte d'esaminarlo e sotrallo, mediante el raguaglio stato del giudice e di
quel garzone, tritamente d'ogni particulare; imperò che la maggiore parte delle
cose da ridere erano state, come si dice, nella mente del Grasso. Donde n'è
nato, che la novella s'è potuta più tritamente scrivere e darne intera notizia,
perché Filippo la ripricò poi qualche volta apunto, e da quegli che la udirono
s'è tratta dipoi questa. E ciascuno che la udì da lui, aferma che sia
impossibile el dirne ogni particulare come ella andò, sicché qualcuna delle
parti molto piacevoli non sieno rimaste adietro, come la raccontava Filippo e
come ella era stata invero. Perch'ella fu raccolta, poi che Filippo morì, da
alcuni che l'udirono più volte da lui; come fu da uno che si diceva Antonio di
Matteo da le Porte, da Michelozzo, da Andreino da San Gimignano, che fu suo
discepolo e sua reda, dallo Scheggia, da Feo Belcari, da Luca della Robbia, da
Antonio di Migliore Guidotti, e da Domenico di Michelino, e da molti altri;
benché a suo tempo se ne trovassi scritto qualche cosa, ma non era el terzo del
caso, ed in molti luoghi frementata e mendosa. E ha forse fatto questo bene,
ch'ella è stata cagione che la non si sia interamente perduta. A Dio sia
grazia. Amen.</p> 
</div1> 
</body> 
</text> 
</TEI.2>
