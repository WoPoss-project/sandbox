<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>De dilectione regnantium</title>
      <author>da Ravenna, 1343-1408 Giovanni</author>
    </titleStmt>
    <extent>111 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit000091</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Two court Treatises : De Primo eius introitu ad aulam : De dilectione Regnantium</title>
        <author>Giovanni, da Ravenna, 1343-1408</author>
        <editor id="ed">G. Kohl,  Benjamin</editor>
        <editor id="ed2">Day, James</editor>
        <publisher>Fink</publisher>
        <pubPlace>Munchen</pubPlace>
        <date>1987</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>300</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Pisa</name>
      </respStmt>
      <item>Correzione linguistica</item>
    </change>
    <change>
      <date>2005-05-02T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-05-02T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>

<div1><head>De dilectatione imaginum</head>

<p>Memini, domine insignis et amande, ut tua levaturus ocia me a meis abrupisti; ductique in apertum aule (qua multi inutiliter sepe verbosi plerumque eciam dannose tempus quod aliqua melius honesta racione destribueretur vagi terunt) minime quemadmodum ceteri vanis de rebus, sed de presentium vita et moribus oracionem trahebamus. Interque fandum expressum - amica abste fiducia - nostrum hunc rectorem mirari (ne dicam aput te queri) solitum esse quod raros ac prope nullos qui dominarentur amatores haberent, idque suo et genitoris coevorumque principum exemplo asseveravisse; teque inde retulisse quod nullos ipsi diligerent evenire. In quo propemodum mediam veritatem attigisti. Quod quidem prolatum ita animo hesit ut sepenumero inter curas cogitationesque meas volitans materiamcalamo pepererit. Nam plerisque a me editis in quibus aulicis de moribus ageretur, hoc minime supervacuum censui si ista quoque sciri porcio daretur: quenam esset via ut domini a suis amarentur, quibusve causis eciam non amarentur. Eo etenim quod nunc quoque in aula - quamquam postreme sortis - habear, gravida nimirum visa est sentencia et que meo plurimun animo solicitudinis congereret. Tenes ipse quantis tu, quantisque egregius tibi miles collega promissionibus semel et iterum eius voce spem meam implestis, usque nunc prorsus vanis et aridis, unde mandare litteris possim aut dixisse que non implevit aut vos duo viri tales retulisse que non dixit. Si ergo concepcio prelata huic sterilitati mee accesserit, quid supersit nisi siquid spei de se michi viveret id prope totum extinguatur? Quantula nam superesse queat aput opinionem quod se nemo diligeret? Misera nempe cunctorum famulantium condicio est, miserrima tum eorum quibus famulari contigisset cui iste in suos animus maneret. Ex quo quidem asserto [<hi rend="italic">ni</hi>]si carminatim discutitur quicumque in famulicii sortem eunt cunti necessitate aut cupiditate prorsuset nullus affectu agi credantur. Cuius dicti sensus benivolencie ac fidei vinculum inter dominum servitoremque dissolvit, quando ille sibi necessitate pareri extimet, stipem iste velut mercenariam de [domo] manu dominantis expectet. </p>
<p>Atqui illud primum magnopere demiror quonam pacto queri mirarive quis possit his ab ipsis nequaquam diligi quos (ut responderas ipse) non diligeret, cum verum sit amatorium (Anneo teste): "amare si velis amari." Et vero quidem nam cum amor ipse verus contineat latentis nescio quid intimi (quasi spiritus quem inspirat alterius animi sinui), miro quodam instinctu impetrat redamari. Nec fieri valet ut forinsecus non disfavillet seque prodat immodice intus incandens. Quo extat id vulgare: tussim pariter et amorem occuli non valere. Nam obsistant: cunta, licet gestus, voces, occuli, fatebuntur. Exigere enim ab alio quod ipse aut nolis aut prestare nescias improba cupiditas est. Seponamus interim caritatem, que bonarum, dumtaxat mentium est; de amore et dileccione, bonis malisque communibus affectibus, tantisper agamus. Inter hos autem duos interessequantum inter racionale sensibileque videtur, cum ubi existat dileccio possit amor inveniri, amorem autem qui habeat minime continuo dileccionem habere conveniat. Ubique tamen sive caritatem sive amorem dileccionemve accipi cures inest vis quedam amantis amatique coniunctiva. Cumque contraria ac dissimilia pacem servare nequeant, per simile iungi et stare cunta racio convincit; et tanto quidem validius quanto que uniendi racio exstaret, honestior perhibetur. Atqui ea cuntorum assercione doctorum natura racioque boni est, ut suapte vi placeat et ametur ab omnibus, nec ulla temporum vicissitudine, nulla distancia locorum, nulla rerum mutabilitate hoc amittat. Ita demum ut ipsa bonitatis opinione vel ad ignotos quoque et eminus sitos amor ipse transferatur. Sed Eve filii in boni extimacione vehementer aberrant, id quod vere non est pro vero bono extimantes (quod hinc licet agnoscas: quod nulli tam submersa vita racio est, qui quod sequatur nulla parte bonum ducat), sed caligante iudicio nonnumquam falsa bona - imo vero mala - pro bonis accipientes, cum tandem vera bona nosse ac perseque ceperint, detestabuntur ac oderint. Sic adolescentes que iuvabant viri facti abominantur; sic languidior senectus que probavit fortior etas abhorret. Putas Fabium Maximum, cuius iuventus ad infamiam usque fuisse turpis legitur, eadem facta, eosdem socios probavisse, cum emendatis moribus decus et columen populi romani evasisset? Valerii Flacci probro contaminata prior vita, flamen vero ubi creatus est sic vitiaabhorruit ut exemplum iusticie et pietatis se preberet. Vino, libidine, ceterisque adolescencie viciis notatus est Silla; si vero crudelitatem et iram - crudelitatis parentem - adimas, adornatissimus senex fuit. Themistoclis vita ad parentum usque ad desperacionem probrosa extitit; porro maturior annis singulare Grecie ornamentum evasit. (Cunti hoc monemur - experimurque duce vita - improbare que probavimus; perdite autem cum illo agitur cui in senium usque iuvenilia studia perseverant.) Omnibus hiis similibusque putandum, quoniam affecciones mutate sunt, displicuisse que annis prioribus placuerunt. Nec mutantur affecciones, nisi quia in bono radicate non erant - quibus si una boni racio fuisset eodem animo, omni tempore, omni loco solide cohesissent. Vides qui animum ad honestum aliquod negocium (ut, puta, scienciam) primis annis applicuerent: quo crescit etas tanto invalescit cura sciendi. </p>
<p>Amor autem quidam animi progressus est, qui elevatus ad vera et supra se posita caritatis ac dilectionis adipisci nomen potest, reflexus ad inferiora ac sordida amor et cupiditas dici verius debet: profecto variabilis quemadmodum caducorum omnium natura est. Et nichilominus in hiis fluidis micantibusque ad omnem flatum rebus si temporaliter amantibus temporalis spes alludit miramur et querimur. Porro si malus pirusve, in deliciis habita, exareat, si ager maligne respondeat, natura viciabilis causa perhibita expectacionem fefellit. Lamentaris et doles cumforte cur id fieret, vel non colendo cum rei tempus exigeret vel importune colendo cum intermissionem exposceret, tute prestiteris. Similiter in amandi negocio evenire solet vel quia amas quod non debes, vel quod amare debes, quomodo par est vel quando, non amas. Enimvero sua cuique racio ut ametur ingignitur; extra quanam qui aliam exigat - si minime assequatur querendo - aut insolentem aut stolidum se prebet. Nam margarite candor, rotunditas, granditudoque precium efficit: quisquis ultra desposcat facile rideatur. In equo velocitas, vigor eleganciaque membrorum placet. Limpida et saporosa aqua requiritur. Edes ut solida sit pulcra et utilis optatur. In muliere quid expetas? Nimirum pudiciciam, speciem, morum prestanciam. Quid autem amari debeat in homine? (Taceo illam caritatis vim qua Deum propter se, hominem propter Deum et in Deo, amare iubemur.) Nimirum innocencia, equitas, virtus - que ubi conpereris, hunc non amare et non admirari non valeas. At velut altius principes sustulit indulgenciusque fortuna respexit, preter privati hominis quas memoravi dotes adiici voluit: iusticiam, clementiam, liberalitatem, prudenciam, temperanciam. Quatenus? Sicut dignitate - sic antecellat prerogativa virtutum. Nam quanto latior oblata est occasio bene gerende rei tanto amplior decet ordo virtutum. Magna quippe domus magna circumspeccione gobernantis, maiore civitas, regnum vero maxima ut bene regatur opus habet; itaque minime satis est quantum communiter homo, sed velut gradum locumque supra hominem sortitus est, ita quoque ceu semideus ceteros sibi subiectos eximiarum prestancia virtutum debet excedere. Unde nec ab re heroes appellati quod his moribus, his virtutibus conspicui essent, quasi communem hominum consuetudinem supergressi tamquam in excelsiore quadam claritatis arce super terrena locarentur. Nam quantum anime corpus cedit, racioni sensus, grex pastori, doctis indocti - tantum ceteris debet principis vita prestare, quippe eo splendoris provecti ut non solum virtutibus lucere verum eciam suos exemplo dirigere teneatur. Scis ipse remiges galearum: cunti puppim, comitus proram versus quo dirigenda sit spectat, regit, et agit in se intentos securosque sapiencia gubernantis quo versis humeris pergunt. Sic principanti quia omnis subiectorum spes atque securitas annectitur ars et virtus precelsa debetur unde beato ceu sidere bene regantur et dirigantur vota cuntorum. Hinc propheta formulam optimi regis exprimens. "Iudicas," inquit, "populos in equitate et gentes in terra dirigis." Utique ergo ministrare iusticiam et subditos in verum dirigere finem regalis est opera. Verum quia privatis suas hominibus virtutes necnon et principi assignavimus, eciam leges famulancium memorande sunt quibus presidencium mereantur affectum: veneracio, obediencia, fides, et diligencia. Habes ecce summatim quibus ex causis et apud subditos domini et aput dominos subditi amari possunt - imo vero non amari non possunt. Qui vero ea sint animi feritate ut virtutis decore conspecto nulla benivolencia (quod vix evenire posse arbitror) afficiantur? Enimvero prorsus hominum tollendi et inter belluas ac siquid ultra belluas tetrius monstrum est detrudendi. </p>
<p>Quid igitur non diliguntur domini? Satis plana racio est, si insolenciam et stulticiam, inhumanitatem, fastum et votorum mutabilitatem metiare. Quibus enim in omni vita perversitas est intempestive facientibus omnia. Cum dormiendum est vigilant; dormiunt cum vigilandum. Tempore quietus strepitugaudent; quiescunt autem cum negocia tempus exposcit. Edunt quando temporum ordine ceteris mortalibus est peracta digestio; edendi hora ieiunos habet. Atque sic extra modum, ordinem, consuetudinemque morum, ac ritus, humani quos intemperie vivendi afficiant ab his ipsis amorem exigere haud digne satis valent. Natura quippe comparatum est ut eius vite qui insolens tue non parcat prorsus nequeas amator existere, et quis possit illius qui horas vite, qui suorum incommoda necessitatesque non sentiat vel sentire dissimulet? Astabunt vanis de rebus negocianti aut vacanti inutili ocio multi boni et minus boni, sapientes et minus sapientes, docti et minus docti, nobiles et ignobiles, bene valentes et minus bene, iuvenes et senes, quorum omnium nullus duci respectus, nullum discrimen, nulla consideracio videtur. Homines sunt: fament, siciunt, somniant, lassantur, algus estumque senciunt. His affici nequaquam extimare presentes inhumanum ac nequam est. Bernardino olim Ravenne dominatori me puero, nona hora diluculum, tercia crepusculum, matutinum vesper erat. Coniecta interim expectantem familiam, tedio ac stacione anxiam, quid exerte pariter obloquerentur, quid tum execracionibus mutis, tum votis mali imprecarentur. Heliogabalus (qui imperator Marcus Aurelius implacabilis vir luxurie) noctem in diem usu vertisse, diemque in noctem, infami nota illorum temporum scribitur. Omitto Tiberium Neronem Caligulam illius seculi monstra. Nostri quosdam ferunt die stertere, nocte autem que feris et bestiis agri data est, amica sontibus inimica insontibus, se exercere, non quidem leccione rerum divinarum, seu veritatis inquisicione, non memorandorum narracione, non priscorum rememoratione temporum nec studio presencium, sed aleis lusare, balistare, rursus ad cereos canesrecensere, equos revisere, armis ludere, pomeria lustrare, et alia queque vanitatis negocia data opera versare. Turba interim coronat, hic fame, ille sompno, alius siti, alius stacione fessus laborat, quot dolent tot devovent infestum caput, tot insolencie et temeritatis penas desiderant. Falso quidem rentur inde magnificos et se predicabiles fieri, si rerum ac temporum turbata vicissitudine communi cum hominum vita nil agant. Contra cadit: a paribus quippe ac bene conpositis despiciuntur; odiuntur ab infimis. Ipse etenim princeps suo quodam modo est anima civitatis; quoniam ut ab anime qualitate corporis status disposicioque figuratur, ad animantisque salutem diriguntur officia membrorum, ita de gubernantis moribus disciplina vite civilis et inhabitancium forma conflatur. Quod nunc dico Ecclesiasticus ante predixit: "Qualis rector civitatis tales habitantes in ea." Sine testis assercione verum est: unaqueque domus patrisfamilias figuram sequitur; filii parentum mores et cultum exprimunt. Ita non urbium modo sed orbis universi exicium morum a principiis fluit. Secularium caput sui similes non tantum amat sed efficit, inde proximos quosque quedam ceu prurigo inficit. Ierarcham intuentur cardinales. Domus contagiatur primum ex his inpatres; a patribus in ministros vite lubricum et lepra Naaman serpit. Haud facile credamus gladios illos duos tantam utrinque succrescere nequiciam irrecisam passuros esse, nisi ipsorum quoque aciem vitia retudissent. Verum depravata prius ipsorum vita exemplo malo inquinat ceterorum. Taceo tempora nostra; liberius preterita versantur. Ferocia Romuli populum efferavit; Nume religio animos revocavit ad pacem. Sic semper a principiis virtutis ac vitiorum tenor derivat in populos. Itaque non est quod admirere si non amatur cuius vita ab ordinis tramite devia ceterorum vite gravis et molesta sentitur. </p>
<p>Mos erat, ad nostram usque servatus etatem - mos inquam melioris evi - tubis et classico dominancium prandia cenasque vulgari, ita ut horam plebei quoque inde, remissis negociis, sortirentur. Communi enim hominum lege mandebant, quibusque sodalibus uti deligerent esse moribus faciles curabant. Nunc autem iocundissima res, et ad benivolenciam vehementissima - convivere - omissa est, privatoque more deformius solitarii solique vescuntur, sine dubitacione, teste remoto, impurius. Velut enim maiorum natu presencia iuniorum mores cohercet etfingit, ita conviventium dignitas haud minimam peccandi verecundiam iniicit. Porro maiores nostri epulacionem honestiore quidem titulo convivium appellavere, quod qui sacris mense participarent nobis tamquam vite federe iungerentur In quo nimirum magnam vim benivolencie et caritatis inesse ostenditur quod Redemptor humani generis convivii federe suos iunxit, legem dedit, testamentum novum ritumque sanxit. Quippe convenientibus ad mense hilaritatem sedendo, edendo, raciocinando, interrogando, audiendove quedam innascitur animis familiaritas, amor, et agglutinacio voluntatum; qua nil iocundius, nil eciam ad casus tum prosperos, tum adversos presentius. Ex quo rursus illa verecundia demanat ut quocum verseris, bibas, prandeas, cenites, confabuleris, tum offendere, tum eciam dictis factisque non defendere, varii et parum fidei hominis habeatur. Quod strenui militis Raymondini de Lupis constancia patefecit: cum enim vir illustris Jacobus de Carraria (cuius senior Franciscusmagnanima et fausta proles fuit) imperio gentis Euganee potiretur, familieque de Lutio adversum se coniuracione detecta, Raymondino unum Lutiane factionis consortem captivare iussisset, se non fieri huius ire vindicem obsecravit, asserens cum luce illa fuisset ei conviva, quod sacrum mense pignus violare perfidus, si hospitem captivitatis affecisset iniuria, videretur. Jacobus autem, respectum militis iustissimum animo conprobans, alteri capcionis vices mandavit. Que gratissimi affectus verecundia oblitos admonere potest quantus mortalium favor et amor vite participacione comparatur, et quorundam rursus arguere inhumanam duriciam, qui ab communi hominum more abhorrentes, bibere, manducare, convivari nec se cum aliis nec secum alios esse paciuntur, detestabiliores omnino pecudibus, quas vadere, pascere, stabulari simul iuvat: absentes socios requirunt, letantur presentibus. Bos presepii socium mugitu reposcit, equus melius ambulat, melius est, melius pascitur, melius aquatur stantibus equis; abeuntibus sequitur impastus. Anseres notavi non solum clangere socium sed ablata societate abstinuisse cibo. Accepi in hac aula ursum canemque iunctos adeo familiari convictu, ut una cubarent, una manderent, eciam canis pro urso canibus oppugnaret. Ita convictus diversas quoque species benivolencia unam ob connescentiam devincit. Et si dispares adeo natura geniove convivendo sua quadam caritate ligantur, quanta uniri homines, quos natura vicissim lege racionis federat, ipso usu convictuque putandum est? Que magnifica largitas convivandi non principum modo sed privatas quoque domos honore civium benivolenciaque celebres effecit, quarum nunc solitudinem pretereuntes infami temporum redargucione designant. Quare seniorem Franciscum dicentem sepe audivi nequaquam placere sibi convivia populis et sodalicia frequentari,quod in his affectus agglutinarentur unde sepenumero contra statum fortunasque imperantium coniuracionibus structis molirentur - discrimine parentis forte commonitus. Prefatus namque Jacobus, ut dictum est, se principe ampliorem veteremque ea tempestate gentem de Lucio emulam habuit, que tamen epulandi magnificentia ita cuntorum mentes vendicabat ut, quos Jacabus munificentia et bonitate (qua omnes pene coevos principes evicerat) meruisset, Luciana convivia in suas partes allectos pene in fedus coniuracionis illicerent. Tantum plus ualet quam beneficium alacritas convivendi. Qui ergo dominantium olim mensis convictuque fruebantur eos ipsos venerabantur ut reges, colebant ut amicos, diligebant ut benignos, honorabant ut bonos, laudabant ut humanos, visitabant ut optimos cives. Ars erat illa priorum principum qua preter vite dulcedinem presencium animos raperent et absencium studia contarentur felici memoria. Divus Adrianus, orbis princeps, convivas sibi privato fere more adhibuit; amicorum et ipse epulis interesse non fastidivit. Eandem familiaritatis benignitatem divus Augustus, Antonius Pius, Alexander Aurelius, orbis lumina, frequentasse laudabili memoria celebrantur. Prope dies nostros, Mediolani dominus et pontifex Johannes, huiusmodi hilaritati humaniter connescendi magnifice ita liberaliterque indulsit, ut mensarum ordo siquo casu defectior conpareret, tristior redderetur. Quin eciam bello pressus, cum exhaustus pecunia expensis conviviorum parcere commoneretur, adeo egre tulit unam de dapibus - assum - adimi, ut ipsas inter epulas adempte usque memoria illacrimaretur. Hac amplitudine dapacis animi licet virtutum haberetur negligens ceterarum; in summa tamen suorum laude et benivolencia Latii tirannos facile supergressus est. Inclitus deinde senior Malatesta ceu matriculatos civium electos habebat, quorum ordine scripto per vicissitudines quoque die xii prandio ceneque totidem asciscebat; qua nimirum vivendi comitate sic animos cuntorum benivolencia devinxerat, ut non secus pro Malateste quam pro suo quisque capite excubaret. Johannesquoque de Olegio quamquam tirannide seva male de Bononiensibus mereretur, civium tamen plurimorum, quibus sodalibus utebatur, diligencia residue faccionis motus affectusque captabat, ut, eo metu cohercitis qui adversa vota fovebant, plurima vite discrimina evaserit, ac diuciuscule in tirannide perdurarit. Par insuper familiaritas salutem [salutem] peperit Bernardino, quem supra nominavi, ab odio multorum, quoniam eius convive tamquam vene per totum urbis corpus diffuse quitquid moliri ceptum esset continuo prodebant. Illis ita temporibus; nunc autem quasi minime sit illis cum hominum genere quid commune, sed celo, aut Iovis cerebro - sicut Minervam fabulantur - prodierint, a convictu hominum abhorretur. Nesciunt aut potius nosse contemnunt quam vim alloquium principis et familiaritas ultro oblata contineat; nullus tenacior viscus ad capiendos animos, nullum altius venenum penetrat, nemo animos illicere satagens esca illa non utitur. Quid igitur portendit, veluti Ciclops in antro, solum manducare nisi aut avariciam aut ceterorum contemptum aut velle carere sobrietate teste dempto licentius? Etate namque mea Karolus imperator in Latium, quibus taceo auspiciis, venit. Is, quo se obeundis integrum impenderet negociis, inedia in vesperum perseverabat; tum exclusis e vestigio ceteris,una cum coniuge ac paucis, infra quinarium, intemperancie consciis ministratoribus, mero, cuius erat avidissimus, in omnem usque petulanciam turpitudinemque, hoc licentius quo sequestratius, se infarciebat. Hoc est igitur cur ab hominum convictu abhorreret, quatenus calcata arbitro dempto modestia liceret per obscena queque impudenter effluere; seu illud in plerisque, multo magis hebetudo scilicet mentis, qua de sese diffisos in contubernium simili vecordia socios admittere, aut inter sanos inveniri moribus insanum pudet. Verum illa prorsus excusacio refellenda ideo secessionem probans, quod inter sodales soluciore nonnumquam fandi licencia quod indictum malit esse prodatur: huic sentencie refragatur quod, velut gravitas et autoritas consedencium actus gestusque immodestiam conprimit, sic diccionibus frenum ponit, cum non minus ore quam more peccare obscenum bona mens ducat. Adde quod si, quales decet esse divorum convivas, boni et prudentes erunt, non tantum siquid inemendatius expressum fuerit relevabunt, verum potius si non aliunde [<hi rend="italic">pari</hi>] ac suapte virtute modestiaque velabunt. Ex quo ille quoque fructus legitur, quod in collegio sapientium non satis facile peccari opinio gignetur. Sapientium dieo non qui secundum carnem sapiunt et arguti studiis cunta suspicionibus innodant, sed qui potius quibus honesta rebus vita constat quam quibus res artibus aequirantur serventurque noscant, quique omne turpe formidant et quod haberi gaudent hoc esse moliuntur. Verum non una omnium vicissitudo est, nam qui bella instruant, qui rem familiarem augere procu- rant, alio et alio tempore recipiendi audiendique sunt; alio itemqui in vite iocunditatem et ornamentum assumuntur. Haud sencio preterea quomodo iuvare tot apparata appositaque solum queant; quod michi sepe evenit. Solent animis liberales et vita iocundi siquid electioris edulii, ut caponem, fasianum, bistardam, leporem, salmonemve, nacti fuerint, continuo amicorum aliquem vel plures pro rei copia accersere, nec posse sine socio iocunde vesci, nec videri sapere nisi gratus consessum impleat commensalis, eo more liberali verum Senecam facientes: "nullius boni sine socio iocunda possessio est." Anno altero cum dono accepissem fasianum, contando sodalem optatum servavi donec putris ad usum inhabilis redderetur; ita multis sepe arbitror contigisse quibus hominum convictus ac socialis vita placet. Sturni, columbi, equi, boves, pecora, animalia per naturam gregalia, facile quia socio victu gaudent mansuefiunt; at societatis expertia, ut vulpes, tigres, leones, pardi, lupi, vix himinem pati discunt. Cunta ferme gregem abhorrencia fera crudelia sanguine gaudent; sic homines hominum desuetudine efferantur, insolescunt, ad penas proni, ad veniam duri fiunt. </p>
<p>Qui vero apud imperantes assentacionibus vitia fovent dicent, scio, michi, "Domini sunt. Quitquid libet decet." Quibus ego audacter dixerim: quo magis licent omnia, hoc minus decent multa. Quanto namque supra hominum sortem sublati sunt, tanto communia- fere cunta - non decent. Divus Augustus imprimis testis est: Gallo quodam reo maiestatis ad necem per senatus consultum coacto, "laudavit quidem pietatem ... pro seindignatium," sed "vicem suam conquestus est quod sibi soli non liceret amicis, quatenus vellet, irasci." Erat Adriano capitalis inimicus; mox vero summa rerum potitus acersiri trepidum iubet; et, "Age," inquit, "dehinc securus, quoniam imperatori non licet quod ante licuit Adriano; abi, ergo, quia me iam evasisti." Divus quoque Antonius Pius uxori Faustine arguenti quod propinquis, pro rerum maiestate, modica largiretur, "Vana te racio, " ait, "uxor, movet; nam postquam imperio potiri cepimus amisimus privata; que vero habemus iam non nostra, sed imperii, sunt." Cernis eiusmodi exemplis quam mendaciter iactent qui suggerunt his omnia licere qui omnia possunt. Sume quemvis e plebe: solus vadere, ceptaria, macella, diversoria obire, foro versari, licentius emere, vendere, seque ipso palam frui sine decoris iniuria valet; que si locatus in solio agere aggrediatur, et maiestatem continuo minuat et sui contemptum pariet. Quo senatum vere Cesar admonuisse dicitur, cum "in maxima fortuna minimam esse licentiam" memoraret. Nec ista racio tantum homines respicit, omni sed in re par est: lapidibus preciosis metallum preciosius convenit; inferius additum splendorem demit. Species equi ornari desiderat; cultu vili deformatur. Elegans pictura colores locumque poscit electum; si desint contemnenda visitur. Materia vehementior ornatu maiore verborum suum decus habet; humilitate fuscatur. Sic augusta circumscribuntur suis queque limitibus; infra quoslucem et autoritatem perdunt. Communia vero in imis; semita latiore vagantur, quippe inter similes mores, ut nec admiracio quemquam ita nec despeccio designat; quitquid eminet notatur. Solebat senior Franciscus (ubique suam ad gloriam nominandus) sepe michi obiicere liberiorem meam quam eius sortem fore, cum privatus ea decenter efficere possem a quibus illum sui culminis pondus arceret. Ita verum esse intelliget quisquis racione discutiat; et Seneca testatur clamans: "Omnis magna fortuna magna servitus est." Quod tunc fateri vel inviti coguntur, cum deserente fortuna beate illius indulgencie frondes exarescunt. Quidquid occurrit conscienciam exulcerat, pudor angit, dolor pungit, tam pudet obviare notis quam hosti, metuunt; everso illo rerum decore nil mallent quam vel ignotos esse vel fuisse priuatos. "Gravis est Magno, quicumque malorum testis adest. Cuntis ignotus gentibus esse malet et obscuro tutus transire per urbes nomine; sed penas longi Fortuna favoris exigit a misero, que tanto pondere fame res premit adversas fatisque prioribus urget. Nunc festinatos nimium sibi sentit honores actaque laurifere dannat Sillana iuvente, nunc et Corricias classes et Pontica signa deiectum meminisse piget." Quod huic Romanopoeta memorat evenisse, Dario, Astiagi, Persi, Dionisio, Tarquinio, Manasse, Joachim, Sedechie (nisi forte bene secum esse actum dicamus, quod occulis quoque ne erumnas suas spectare cogeretur privatus fuit) innumerisque aliis parco memorare - quorum felicitates alternantesque miserias ipsi conspeximus; quibus omnibus par dolor ac pudor inbullivisse pectoribus extimari valet. Metire igitur animo quanta mole fortuna presens illa premebat, quando vel memoria tam coquit absentis; et si multa dedecent eciam lapsos e culmine, quanto innumerabiliora tenentibus summa? Quare in fastigio tamquam in signo (vel sicut ait Seneca "tamquam sol in sublimi") constitutis, cuntorum oculi et aures intendunt, omnes gestus, momenta omnia diiudicantur; unde magna decoris in dictis factisque sequendi necessitas indita est in conspicuo locatis, quoniam ut tragicus monet: "perlucet omne regie vitium domus. " Et velut illustrior virtus eciam exigua latius emicat in regnante, ita probrum omne ingentem maculam ingerit; noticia namque dedecoris vix extra unius ambitum vicinie privatum inquinat, principis vero latissime nonmodo intra unius gentis metas verum eciam eminus pervagatur. Ideo, cum dedecus nominis omnibus premetuendum sit, vehementius tamen illos funestat qui latius cognoscuntur; propterea quemadmodum cuntorum prestancia que possidentur - velut censu, palaciis, ornatu, familia, equis - ita moribus et virtute anteire decet. Theodosio imperatori laudi hoc maxime tributum fuit, quod sicut ceteros gloria rerum ita virtutibus antecelleret. Quid per deos fedius atque indecentius quam fortuna, opibus, loco, imaginum domesticarum splendore, ac dignitate prestare ceteris, et ex adverso libidine, ignavia, levitate, dementia infra collocari? Virtus ac morum elegancia si venustat eciam genio obscuros, quantum fulgoris sit allatura stematibus? Si lucet in aere carbunculus quam in auro vendicet precium mavis? At vero adulatores (que pestis regnantium animos caligare facit et, ut Terentianus ait, "ex stultis insanos" reddit) audent proferre principes omnia decere, quibus decapulanda iusto lingua iudicio foret, cum mentientes rerum merita corda, in lubricum indulgencia fortune prona, falsis opinionibus imbuunt, dumque insonant auribus principum, quod non sunt eos dementant se extimare (quod audiunt homines acuti, ex moribus), affectus principum venantes promunt non quod deceat sed quod libeat audire. Qui non evadent illam Salomonis sentenciam, "Qui dicunt impio: iustus es, maledicent ei[<hi rend="italic">s</hi>] tribus et detestabuntur eos populi." Fatebor enim estimacione quadam multa vetor facere que vellem facere, eciam cogor multa que nollem; unde sepenumero optavi (nec abnegarem fortasse nunc quidem constante[<hi rend="italic">r</hi>]) rerumstatu ignotus fore: tantum inde michi videretur libertatis esse licencieque proventurum. Itaque minime probandi sunt qui suggerunt decere cunta regnantes. verba sunt sese, non principes, amantium, fructumque captancium Placentinis. </p>
<p>Quid ergo amet servitor in principe? Non cutem quidem reor: armelinorum pulcrior visitur. Non ossa: elephancium candidiora sunt. Non figuram: qua mortales excellent sepe multi. Neque ornatum: pavonum enim et fasianorum admirabilior. Sed bonum animum, iusticiam, liberalitatem, clemenciam, mansuetudinem, prudenciam in dictis factisque, constanciam. Optabit nichilominus membra sana, ut in corpore sano recta mens vigeat, quia corpus dominantis quasi virtutum sacrarium pervenerans volet incolume. Neque ulla racione sanctorum corpora veneramur, visitamus, osculamur, nisi quoniam vasa quedam spiritus Dei virtutumque optimarum fuisse arbitramur. Lege quippe nature omnes homines quid nisi homines sunt? Alius alio preter usum racionis et ingenii vigorem non melior, nec si metum spomque ademeris quisque nisi virtute merita honorem ferat. Idcirco qui amat hominem non corpus ipsum sed bonumanimum amat in corpore. Quod quidem dari validum cupiet, quatenus adepte bonitatis exequi ministerium queat. At isti sepe aurarii instrepunt qui presint debere pulchritudine corporis anteire, - illa forte Porphiriana sentencia: species Priami digna erat imperio. Plane fateor innumeris felicitatis formositatem contineri, quia Aristotiles eciam in <hi rend="italic">ethicis</hi> negat felicem esse qui specie turpis sit. Ac per hoc quia dominantes vulgo felices extimantur, velut cunta alia precipua - ut mores, ut ornatus, ut opes, - sic eos splendor quoque forme commendat; sed decet ista pulcritudo, non expedit. Excellens enim cultus et speciei decor plus admirari populos, non amari plus principem, facit; hac vanitate complures populorum oculos movent, sola bonitas animos capit. Egidius olim, ecclesie legatus, preter habitum clericamque nulla parte sacerdotem exprimens, Florenciam perrexit cuntarum Flaminie Picenique urbium dominossecum trahens. Uno autem mane (dies enim celebris erat) Malatesta senior, Trince, Rodulfus, Gentilis, Robertus, et plerique alii duces apparatu festo comitari Egidium; equos ascendere; Bernardinique secus hospicium impendio vadentes, militari honore, socium accivere. Is, uti erat in omni vita nimius, ubi conpellantium ornatum didicit, rurestri se diploide amicit, caliendro altero dimidio pede preeminente caput operit - licet estate ovina pelle in summum usque suffulto (quod vespilionum ea tempestate gestamen erat), subter infula capillicium vestiebat, cuius genu tenus vittule dependebant. Erant homini corporis species et equo plus magnitudo: barba in pectus promissa, crines in humeros passi, coreum quoque cingulum quam latum peramque addit, auro quamquam gemmisque variatum. Prealtum deinde arripit sonipedem, nam semper equis insolenti saltu, aut cursu pernicissimo, aut multitudinem pati sociam nesciis utebatur. Talis cultu se reliquis socium inserit. Atqui barbe corvina capillique nigredo ac prolixitas, insolitum eciam caliendri et infule gestamen, equus preterea sublimis et quietis impaciens, cuntorum in se vultus linguasque vertebant. Sicut enim erat ipsa varietate - ne dixerim vanitate - ceteris deformior, ita in sui spectaculum certatim omnes confluebant: fuit istud hominis non vota populorum sed intuitum vocesque captantis. Que admiracio recens fervet; illico arescit. Porro qui bene de gentibus mereri letatur cultu animi non membrorum infigi mentibus certat. Optimos res publica ductores, non pulchros, exigit. Vera enim regnantis pulchritudo virtute animi quam corporis continetur, corporis nichilominus si existit sobrietate et diligencia conservanda est. Si autem non sit nil tamen de boni principis dignitate minuitur. Quippe Antigonus rex, Phylippus quoque Alexandri parens, monoculi fuerunt. Severus imperator podagra iacebat, cumque milites filium Bassianum Cesarem creavissent indignos. Qui ergo eveniat et si evenit [<hi rend="italic">non</hi>] consciat ut imperet suppliciter, denique placatus respondit, "Discetis tandem caput imperare. " Non pedes Lacedemonii quoque bello Atheniensi Agesilaum quamvis pede claudum regem creaverunt deligentes regem quam rem publicam non claudicantes. O quanto prestaret gentibus bonos quam decoros esse rectores. Iste enim ornatus et corporis pulchritudo cum tempore fugax est. Virtus clara, ut Salustius ait, eterna habetur. Nempe sicut sanum quam pulchrum caput habere prestat, ita virtuosus rector quam speciosus expetendus est. Quare bonum et pulchrum si contingat res publica, volet; si minus tamen bono gaudebit quam incolumem optabit. Ut dixi optabit et divitem, ut facultas explicande virtutis uberior donetur. Optabit felicem quatenus meritorum ac nominis gloria propagetur. Contra autem quomodo amare et stolidum cupere valeas quem fatuum dictione, stolidum gestibus, levem moribus, et omni vice [modo] immoderatuminconsideratumque perspicias impacientum sui, aliorum negligentem? - fieri nequit, repugnante natura - qui iniusticia et impuricia conversacionis infra locandus appareat ut animo reverearis etsi fortune instrumentis forinsecus obsequare. Id vulgata multo ante sentencia patefecit. Non enim possumus ob honores reverencia iudicare dignos quos ipsis honoribus iudicamus indignos. Qui ergo eveniat et si evenit [<hi rend="italic">non</hi>] consciat ut imperet stolidus, obtemperet sapiens? Qui? Profecto inde si racio sane disquiritur, nam perastute plerumque cordati homines et qui sapiunt deliro principi et qui desipiat parere, subesse, venerari patiuntur, -minime quidem fide et amore (qui stulticie non debetur), sed avaricia in plerisque, pene in cunctis; ambicione quippe, dum quisque accessionem et inter suos honorem (quem favoris aulici umbra parturit) fovere certat, eum qui dominatur colit, extollit, fulcit. Unde fit [<hi rend="italic">ut</hi>] dum sapientes de fatuo imperatore fructum metunt stulticia ipsa valletur in solio. Omnes itaque virtutes quas exposui (quas eciam omisi) cui obvenerint conponunt, ornant, honorandum amandumque efficiunt; in principe autem in suo tamquam decore locate fulgore latissimo radios mittunt, quarum uberrimi fructus non solum eos ipsos in quibus elucent, verum insuper circumfusos late populos beant. Est omnino quedam generis humani felicitas et leticia bonus princeps et sapiens, potissimaque racio qua dii ex hominibus putarentur. In regente conspecta virtus et bonitas fecit quod inde colligi valet. Siquem adire cultum moribus, humanitate conpositum, prudencia splendidum, affabilitate suavem, circumspeccione decorum eveniat, [<hi rend="italic">eveniet</hi>] quod ea quisafficiatur voluptate ut quasi numen allocutus beatum se dicat. Quid ergo? Evertet hunc fortuna, casus omnia insignia, gloriam, facultates, imperium adimat, evolabunt amatores prorsus quorum sentencia erat quitquid libet decet, qui minime iusticiam ceteraque virtutum decora, sed fructum velut ex agris ac pecore in dominante amabant; utilitatis enim et non honesti spe tracti, utilitate cessante devanuerunt. Nec fidem modo subducent sed de infortunato iocularium facient. Voluptates, elacionem, importunas vivendi horas, nec sese ferentem insolenciam in triviis et sodaliciis contumelia ac subsannacione, ut elato quondam asellus equo, iactabunt. Sic istrio quondam Giglius, quem Johannes de Olegio, Bononie dominator, in summa voluptate deliciisque habuit, eversa fortuna, quem paulo ante celo tenus nominis predicatione locabat, de Johanne risum hominum iocumque captabat. Ita fit mutatis rebus affectus. Quoque res ipsas colentium immutantur: amatores autem virtutum constabunt, flante namque fortuna diligebant principem bonum, reflante vero, quia nequibunt, principem diligent virum bonum. Tanto quidem misericordius quanto indignissimum calamitate extimabunt, intuitique maiestatem virtutis, quamquam spoliatam lenocinio fortune, venerabuntur. Instarque glorie ipsam virtutis imaginem collatis ultro erigere beneficiis concertabunt.Hic de principe Francisco seniore tacere non licet, cui quidem pro blandissima in me caritate familiarique benivolencia sua quod ore possum ac stilo feci. Laudis et predicacionis vicissitudines refero. Cuius quoque nomini haud minus fortasse inopi hoc et inbelli calamo splendoris adieci quam nonnulli qui ense ac pilo sic placuerunt ut eius munificencia opibus amplissimis fulciretur. Illorum officium cum rebus ipsis occidit; litterarum testimonium sempiterni decoris est. Ipsum fateor amavi, et omnes supra mortales michi primum constitui, ad quem amandum colendumque non opes, non me felicitas sua, non potencia impulerat. Vita placuit, mores, facilis conversacio, considerata liberalitas, et exquisitissima in ministros quosque vel ime sortis humanitas, et diligencia sic menti cohesit ut nullius fortune eventu convelli se paciatur. Erat rursum ei digna principe gravitate fandi iocunditas qua sic passim cuntos raciocinando interrogandoque pro personarum racione dignabatur ut ultroneus singulis familiaris esse videretur. Has ipse virtutes quas impresenciarum commemoravi et alias quoque (pro locorum!) quas exigencia legendas cognoscendasque exaravi -quemadmodum in vivente florenteque dilexi ita nunc eciam in defuncto cum memori laude et caritate recolo. Pleraque autem que seculariter humana infirmitate viciove commituntur, velut dum felix erat, ita prosperis quoque destituto, probare numquam potui. Nec nunc quidem probo, nec possem, ubi turpe aliquid arguendumve cognoscerem, quin, Deo teste id misericorditer largiente seulargiter miserante, sic me increpo, sic in meis michi erroribus displiceo, ut neomo pedagogus irascatur altius delinquenti. </p>
<p>Iam vero illa quoque res in volatili famulantium benivolencia ad dominantium retorqueri culpam debet, quod necessitas imponit servituris ut oblato quisque domino famuletur, domini autem arbitrio famulos asciscunt. Et quoniam aut voluptate aut opinione, minime autem racione discussa, recipiant, contingit ut improbis sepe indignisque tribuendo et ingratos inveniant qui accepere et de amissa largitate iisdem qui dedere querantur. Namque susurronibus, delatoribus, mimis, lenonibus, parasitis, adulatoribus (quorum hominum aule resperse sunt) donare, favere, familiarem esse, congaudere, convivere, non iacture modo sed dedecori accedit. Haud est tam perdita vite racio que interdum vitium non recognoscat, non dannet. Cum igitur turpitudine non virtute (qua carent) se peti animadvertant, fortuna vel etatis mutacione seu conmonicione meliorum probra quandoque detestati, viciorum suorum fautores autoresque odere. Arguit Apostolus, "Quem fructum," inquit, "habuistis ... in quibus nunc erubescitis?" Erubesco certe multa que iuvenis per ignoranciam et etatis lubricum gessi. Autores quoque et adiutores meos, quos tum socialiter diligebam et colebam pro quisbusque omnia commisissem, odi, nec ab his ea nunc racione amari adiuvarique optem. Cur id? Quia alius affectus, alius vite ordo, alia voluptas animum agit: dannabilis abiit, probanda successit. </p>
<p>Ferunt insignem et magnum Ubertinum Carrigerum cum urbisimperium adeptus esset tanto post voto scelera que frequentasset dannasse quanto nec prius ipse patraverat, socios quoque facinorum cominancione mortis cohercuisse. Quo admoneri possumus qui inhonesta racione pariter coeunt honesta continuo subeunte dissolvuntur. Ideo nec amare inter se diu nec sibi placere possunt. </p>
<p>At siquis illud instet: numquid malos mali amant? Cum sencias amorem virtute constare - que omnino absistat a malis - non est, inquam, amor ille sed cupiditas, quem si ad amoris pignus referre nitaris, malorum prorsus non erit. Nequit enim fieri ut mali amor existat. Attendo quid addere proponant: fur furem, predo predonem, luxuriosus socium libidinis amat. Michi non videtur predo enim non predonem ipsum sed fidem in distribucione, audaciam in invadendo, pacienciam in labore, in usu iocunditatem - que bona sunt - amat. Hec una racio tot sceleratos - qui societates nostris temporibus appellantur - devincit et continet. Nullus adeo sociali nequicia alteri iungitur siquidem infidum socium, torpentem scelere, recusantem laboris, advertat. Mox omnis illa qui videbatur benivolencia nedum solvatur sed prorsus (quod vicio debetur) in odium vertitur. Nec verum quod vulgo fertur: dominos prodicionem non proditorem amare. Racio inficiatur: nec enim prodicio nec qui prodit sed utilitas prodicionis accione sperata placet. Quia nemo est tam depravatus qui quod prodicione assequi valeat nolit potius aperta virtute. Ergo nec qui peccat nec peccatum ipsum sed, expectatus inde fructus iuvat, fruiturus stupro amat turpitudinem ipsam. Nequaquam (extimo verum) subiecti corporis species - quo se abuti patitur, qui morem gerit vel in actu fedo - grata est. Enimvero dempta virtutis industria divicias peperisse aut male aut turpi cause tribui valet, quoniam, ignoratis bonis, malis artibus conparari facultates argumentum est. Que nisi tacenda? - eum qui nulla honesta racione mereatur repente apud reges extollant? Contra vero quisquis accepta natura, ingenio et dexteritate membrorum pauper agat aut segnis est et contemni aut operosus et affirmari bonus debet, - quippe vel melioribus et divinioribus post habitam terrenorum curam negociis intendit; quod Thales philosophie accusatoribus ostendit: facillimum esse ditari sapientes, id modo curarent, sed pociore illos intencione detineri. Vel quia bonitatis prestancia dotati ab his quibus parantur opes ministeriis abhorrent! - quod earum libidine integritas et innocencia que prima iustis animis sunt perderentur. Quis parum prudens cum intuetur vestes, favorem, opes lenonibus pusionibusve plerumque datas eos amari ac unice quidem et placere non extimet? Falluntur tamen: placent non ipsi (quibus interdum unde placere valeant omnino nil extet) sed quod ipsorum opera queritur. Quod si nequeant prestare (quod spondent) seu mutata voluntate vicio nolit uti qui poterat mox contennantur, odiantur, postponantur. Siquid in ipsis amatur non est probrum ipsum sed obediencia, solicitudo, obsequium in parando prestandoque unde aliene libidini satisfieret. Frustra quidam Salomonem - tamquam eius testimonio amari vicium possit - adducunt: "Letantur," inquit, "cum malefecerint et exultant in rebus pessimis." Si nemo, aiunt, exultat in eo quod odit convincuntur amare pessima quibus exultant. Haud quamquam id sapit Salomon, sed quia corrupti homines et reprobi sensu bonum ducunt flagitium quod patrant; sua ipsius accione letantur, simul eciam pessimis in rebus exultant, minime quia ita esse arbitrentur sed credentes bono esse que pessima committunt; exultant committendo ipsi quoniam pessimi sunt. Omnes igitur improbi, viciosi, impuri quamquam inter se amare, favere, obsequi videantur, quoniam deest propter quod vere diligi queant, facile que apparebat benivolencia decedit. Namque filo ac tenui quidem inter se vitia coherent; virtutes autem funibus colligate durant. Quare desinant mirari ab his se non amari qui propter quod digne amarentur numquam prestiterunt, quoniam velut peccatum non debuit placere quod turpiter fecerunt, ita non debuit amari cuius causa turpes facti peccaverunt. Quod si perditur quitquid male datum est his qui eciam sanari valuerunt, quanto amplius inter detrimenta numerandum his tribui quibus placent obstinata perversitate flagicia? Iuxta Apostolum, "que seminat homo hec et metet": qui seminat bonis hominibus fructum refert; qui autem pravis tamquam sterili de gleba nullam dileccionis frugem expectet. Unde Cicero beneficia inquit "male locata male facta arbitror." Tam me Hercule malum est quod viciorum ministris beneficium confertur! quam turpe vicium quod beneficioconparatur! Adverte, queso, quonam se pacto amandum putet, qui prope quod uni placeat se displicere multis sciat. Nam qui [<hi rend="italic">de</hi>] homine probro mereatur, precium sperare potest, dileccionem certe non potest, cum intelligat se non placere sed crimen quod postulatur ut fiat, rursumque inde se turpem reddi, quia illud quod flagitatur et qui dat et qui accipit magnopere nolit agnosci. Dicent michi, animadverto, si dumtaxat iustis honestisque tribuendum multum adimatur de magnificencia dominorum, quorum debet munificencia ad cuntos extendi, velut agrum Deus iusti pariter et iniusti imbribus feracibus rigat et piis impiisque semitas sol ostendit. Haud importuna obieccio veraque plurimum sunt, fateor, que principalis excellencia velit in familia bonis malisque patere communia, cibum, potum, tectum aditumque ex abundanti fortuna velut pluvia celesti. Indifferenter servicio, laborantibus tamen librata meritorum causa prestari debent. Sunt rursus que, seorsum tantummodo virtute prestantibus et quos decorum est familiaritate dignari, concedere laus extet: honores, dignitates, convictum, conversacionem, ornatum, favorem. Nam omnicreator Deus cuntorum princeps et gubernator omnium que creavit quedam esse iussit bonis malisque communia, nasci mori, calere frigere, dolere letari, laborare quiescere, esurire sitire, somnere ceterisque carnis contagiis affici; sanitatem rursum, divicias, amiciciam, scienciam,ingenium, robur, velocitatem ceteraque talia. Quedam autem electis separavit: virtutes, sapienciam, caritatem, humilitatem, fidem, spem denique et pacem, quam impius nemo habet nec novit quidem. Hec est singularis celice adopcionis arra cum in cogitacionibus, in conversacione, in operibus pax continuat. Angeli enim orto rege pacifico donum supernum pacem nunciarunt, non omnibus quidem sed hominibus bone voluntatis; pacem quoque salvator electis eius hereditatem ac munus liquit. Unde sicut ista Deus nisi bonis seque dignis non indulget, ita princeps quidam quibusdam distribuet sine delectu, passim; quedam non nisi claris probatisque exhibebit, hoc illi, amplius illi, minus uti cuique virtus et ordinis modique racio postulabit. In quo divine institucionis exemplar ante oculos habendum erit. Dominus enim Deus, omnipotens causa, subsistencie rector et gubernator cuntorum, dempto medio beatos spirituum choros (quos intelligencias plurique dicunt, quod ab intellectu divino numquam absistant) respicit influendo et influit respiciendo. Intelligencie vero accepta lege orbes celicos moderantur. Celis autem divino ordine hominum genus subditur, homines postremo dominari terre, mari, bestiis agri, arbitrium acceperunt. In cuntis ergo rebus naturaliter agentibus siquis attentius rimetur, inveniet maiora bona minoribus anteferri. Specta ordines angelorum: ut summa ierarchia loco ita beatitate leticie superat consequentem, sic media divine lucis participacione extimam antecellit. Celorum quoque corpora ut ambitum ita nobiliores motus sortita sunt; elementa insuper ut sede sic nature dignitate distinguntur; unde coniici: valet superiora inferioribus, digniorainmutabilia mutabilibus, incorruptibilia corruptibilibus, spiritualia corporalibus, racionalia irracionalibus, ordinata inordinatis, moderata inmoderatis, quieta inquietis, sapiencia insipientibus, iusta iniustis. Pari ordine meliorem animam meliora corpora sortita sunt: vegetantem arbores, sensificam pecudes, homo denique racionalem. Sic in ipso quoque hominis corpore optima queque porcio decentius arte divini opificis locata visitur, ita cuntis pariter animantibus. Huiusmodi namque rerum seriem optimam atque pulcerrimam dominus Deus noster instituit - quatenus homines mirarentur atque imitarentur, quem quisquis deserit stultus aut malus est. Itaque boni principes, qui suo quodammodo, veluti universam Deus creaturam, urbes ac populos Deo prestante gubernant, debent hominum habere delectum et (velut in arce virtutum, imo vere quasi virtutes ipse in medio locate, meliores) ex hominibus convivendi conversandique fructu et decore - tamquam orbes discrimine equato distinctos circumsistere sibi - et pro sua cuique dignitate infundere benivolencie, familiaritatis et munificencie largitatem quatenus, singulis quibusque negocium pro porcione sortitis, qui melius sapit agat meliora, qui vero agunt meliora maiore conpensentur honore. Ita tamen ut qui levioribus deputantur suo decore non careant, sed tamquam membra diligenti amore foveantur, ut ab ipso velut felicitatis centro constante velut in orbe, familia derivet pro qualitate virtutum cuntis bonum omnium et singulorum, quoniam ea utique sapiencia divinior videtur, que non ad universalia modo verum ad particulariaqueque curam direccionis extendit. Ex hoc propheta in Dei laudem excitans: "Confiteantur tibi," inquit, "populi, Deus, confiteantur tibi populi omnes ... quoniam iudicas populos in equitate et gentes in terra dirigis." Ista proculdubio ni stertamus ad scienciam Dei extat boni principis formula - iusticiam ministrare et populos dirigere, non ad bella, non ad cedes, non ad rapinas, non denique ad insanias falsas, sed ad veram sancti et equi viam, ut, propter quod civitates constitute sunt, in unitate pacis degentes in finem boni mutuis officiis dirigantur. Tali namque facie rerum humanarum ad celestis instar regiminis omnibus inerit occasio amandi principem, honorandi, collaudandi. Ab extremis veniens orientis regina Saba inter cetera in ordine domestico admirata est sapienciam Salomonis. Itaque ordinato principis statu boni omnes amabunt; qui vero non amabunt mali hostesque ordinis, ac per hoc prorsus e consorcio disturbandi erunt. Porro veluti in elemosinis eque bonis et malis patere debent, his ut iuventur quia boni sunt, illis ut in tanta iudicii caligine que emendari potest vita servetur. Quorumdam autem ita esse potest aperta damnacio ut, sicut conversacio, ita negari iure subsidium valet - racione vero non ab simili, quamquam supra dixerim pleraque dominos familiaribus bonis pariter et malis liberaliter prestituros esse, adeo tamen quidam esse depravati valent ut non solum non ullis commoditatibus iuvandi sint verum aut exilio extrudendi aut sevo affecti supplicio in exemplum ceteris opponendi. Sed rursus ad dominorum liberalitatem redeundum.Regnantes multa fateor viciosis, multa impuris, male meritis tribuunt multa, nec, si verum pensemus, dant, sed ultro abiiciunt aut potius velut coniventibus oculis elabi sinunt. Nam quemadmodum in qualibet artium ad perfeccionem eius organa plurima requiruntur, quantoque nobilior tanto plurimum eget adiumento organorum, sic in arte principandi (qua ut nulla dininior sic nulla difficilior) varia diversaque genera adhiberi convenit, quibus tamquam instrumentis bene distribuat disponatque singula circumspeccio et doctrina rectoris. Atque horum alii commoditate et utilitate queruntur: prefecti, scribe, racionarii, numerarii, pincerne, dapiferi, apparitores, coci, editui, stabularii, medici. Quidam honesti, uti prudentes rerum humanarum, sapientes iuris, phylosophi, scriptores, hystorici, poete, quamquam et horum omnium ad omnem vitam non honestus modo sed utilis quoque usus est, tanta inest utilitatis cum honestate coniunccio! Plerique autem, quales sunt cithariste, cantores, hystriones, pictores, ceterique ridiculi homines, voluptate magis asciscuntur, qui non quidem tam in extimacione quam in numero habendi sunt: sic pica in domibus, psitacus, phonellus, sic leones, ursi, aquile nutricantur in aula. Ex quorum omnium conveniencia et ordine tamquam variis ex vocibus armonia dulcior auditur, et distincta coloribus vestis magis occulos trahit. Aule decus ac pulchritudo maiestatem et amplitudinem auctura dominantis emanat. Omnis enim tales felicitatem cadaver improbe volucres et musce mel secuntur, quorum tametsi pariter utilitate cessante evolaturus amor sit. Habet tamen laudatores, admiratores, probatores quasi precones, amplitudo regnantis, cuius est non solum illustrium predicacionem beneficiis et virtute mereri, sed ceterorum quoque sermonibus famam liberali providencia captare. Nam bonis ultro boni laudes ingerunt.Viciosi autem vendunt qui, tamquam sub frondibus cicade passim, sonorius quidem interdum quam qui sincerius diligunt principis laudes strepunt: quare omnibus his non est importuna largicio. Fit enim sepenumero sicut dominantes quatenus presentes urant, de preteritorum ministerio laudes plurimas mentiuntur. Ita famuli quoque dominorum quibus paruere liberalitatem libertatemque domesticam et alia que sibi a presentibus cupiunt preteritorum ac falso interdum laudant atque magnificant. Sunt insuper quibus tametsi minime propria maiorum merita suffragantur. Sepe namque evenit ut probi parentis tamquam generosi stipitis virtus quidam, velut fructus, maligne respondeat in ramis, et ignava progenies, mollis, hebes, ac mala prorsus aut inutilis prodit. Nichilominus gratus princeps minime quasi donaturus, sed redditurus, dabit. (Hac videlicet attestacione non do tibi, sed tuorum memorie, tuorum virtutibus retribuo, nec rursus preteribit quorum usui opera fuerit.) Nequaquam tamen bonisviris premium aut beneficium sed tamquam mercedem operis dabit - quatenus et obsequentibus gratus presensque reconpensacione inveniatur et ad serviendum ceteros velut esca alliciat premia reponendo. </p>
<p>Sit sane de omnibus racio qui viciis placent, quorum fides cum fortuna ceu cum estate irundines abeant. At, inquies, ab illis diligi quibus digne liberalis [<hi rend="italic">animus</hi>] extitit par fuit. Assencior, inquam, et simul ad benivolenciam conparandam liberalitati maximam vim inesse, imo liberali officio. Pretermisso vix acquiri hominum amorem posse; verumtamen sicut ceterarum virtutum ita largicionis quoque formula quedam stat: pene in beneficio minimum est quod accipitur; dandi ordo precipuum. Donant magnifice multis que non tam quidem beneficia quam effusiones videri queunt: non res, non tempus, non personas metiuntur, sed ut fert voluptas iactanciave, profundunt opes - interdum ipsis qui accipiunt onerosas aut noxias. Abdolaminum olitorem dudum Alexander Sidoniis regem dedit. [puto donatus electorum olerum in salata] Cumque post quereret quo prius animo paupertatem tulisset, "Utinam," inquit, "eodem pati regnum possim." Quo nimirum dicto satis expressit et vanam et operosam largicionem accepisse. Menecratem Nero citaredum viri triumphalis opibus et patrimonio donavit pari largiendi demencia. Tiberius Cesar prius Aselio Sabino quod dyalogum in quo boleti pariter et ficedule ac rursus ostree turdique dissererent edidisset, ducenta sextercia donavit. Memini marchionem Nicolaum, cum inimperio Ferarie successisset Aldobrandino, tanta undique iuveniliter donavisse ut paulo post que inconsulta liberalitate dedisset, consulte repetere cogeretur. Nec solum peccatur largiendo quantum non debent, verum qualia non debent. Nam vestibus interdum ornabunt cuius necessitate domestice fuerat peccunia succurendum. Nonnumquam insuper dabunt que negligunt vel oderunt: que excors donandi racio, ut consilii parum habet, ita dileccionis parum meretur. Dant rursus tantis fatigati precibus ut magis emisse qui impetravit quam recepisse videatur, vel tanta nonnumquam protraccione indigentem ope excruciant ut vix iuvet accepisse quod datur, que largitatis seges, ut Flacci verbo dicam, "tulit ingratos et feret omnibus annis." Atqui merebitur alius graciam prestancia virtutis; dabit huic, sed adeo infra merita ut non provocet, sed revocet potius, accipientis affectum. Alium vero supra dignitatem ita opibus cumulabit ut invidiosum qui recipiat spectantibus, et se qui dederit, exosum reddat, propterea in collocacione beneficiorum haud contennenda circumspeccio debet apponi. Quia invidiosa res est indiscreta largicio, nam dum regnantes indignis tribuunt dignorum qui sibi bene conscii sunt pectus urunt, dumque huius vota merentur liberaliter erogando, alterius demerebuntur animum munificenciam contrahendo. Quid enim tam pascit invidiam quam hunc summum adusque impleri et pervacuum alterum sini? Nec dico tamquam in patrimonii divisione parem singulis distribucionem faciendam. Nam sicut est inequalitas hominum sic debet esse discreta pro personarum dignitateconpensacio. Quod insuper genitrix rerum natura demonstrat, euius prima intencio extat animata quasi digniora et meliora producere; cetera quidem vel propter ipsa vel quadam velut accidentali intencione creat. Ita rursus prudens dispensator meliora queque et ad usum aptiora solicitius ac presentius curat: filios quam servos, hos quam pecudes, has item quam insensibilia; in insensatis quoque aurum quam argentum, argentum quam paleam indulgentius possidebit. Haud secus disposicio regnorum exposcit ut scilicet melioribus melior, minor vero minus bonis minusque utilibus favor et cultus exhibratur. Ergo ita qui armorum studio timendum efficiunt regnantem, munificencia prosequendi erunt ut qui sapiencie decore amandum reddunt posthabiti non videantur. Ita eciam summatibus habenda gracia ut sua quoque infimatibus humanitatis cura prebeatur, quoniam tum se a cuntis amari dubitare nequit cum eque distributa passim gracia benignitatem principis sentit condicio singulorum. Ea est plane celestis ordinis imitacio, si differenti distribucione donorum indifferenter pro singulorum merito satisfiat. Nam in celesti atrio aliter cherubim, aliter dominaciones, aliter angeli fructu Dei, formis claritatis, letantur, et equaliter tamen singuli lege ordinis beatifica exultacione conplentur. </p>
<p>Atqui illud quoque summopere annitendum, ne quos beneficiis vendicant fastu ac neglectu perdant. Dabunt enim ac liberaliter quidem. Verum eos post qui accepere nulla vice, comitate letove sermone, sed ne oculorum quidem nutu, ceu omnino sepultos oblivione ab animove seclusos dignabuntur, quin ita amoremhonoremque oblatum vel non senciunt, vel sentire dissimulant, ut prope alienatos fore, vel datorum penituisse, vel infestos quibus benefecerint iudicare videantur. Unde erogatam non solum graciam sed gracie quoque fructum, gratum eius affectum qui debiturus erat, extinguent. Facile quippe est animum hominis allicere, amicitiam inire facile; servare autem solidam inviolatamque difficile, nec nisi circumspectus ac prudens novit. Qualitas namque hominis, natura, mos, cognoscendi erunt, et sequi nonnumquam morbum animi decorum est. Habes servientem fidum, liberalem, ad officium pronum, sed paulo verbi causa propensiorem in iram, dicendi solutum, ac liberum. Manebit alteri timidulus et suspicax animus, langor ille hominis tolerandus et urbana quadam paciencia dissimulandus erit, nec pignus amoris ac fidei uno vel altero vicio reiiciendum; "vicio" inquam quod passio non consilium gignat hoc ubi cognoscatur ceu pestis contagiosa fugiendum. Venatui Augustus intererat; quidam fere occursu territus fugiens Augustum quasi obicem sibi anteposuit; haud indignans Cesar: "Quid tu," inquit, "timidus fugis? Me prestante timor abesto," et sic placida animi tranquillii tate hominis timiditatem laudabilius lenivit quam contumelia momordisset. Divus Antonius Pius Apolonium philosphum et oratorium insignem a Calchide preceptorem Antonino Romam ascivit habitacionemque Tiberianas ad edes consignavit. Apolonius cum iuberetur ad palacium venire negavit, asserens nondiscipuli a magistris sed magistri a discipulis adiri solere. Cuius familiarem contumaciam equanimiter imperator accipiens facilius inquit fuisse Apolonium a Chalchide Roman quam a domo ad pallacium duci. Crhesus rex Lydorum delectabatur familiaritate Solonis, cumque regio ornatu Soloni se ostentans quereret si quid pulchrius vidisset, "Pavos et fasianos," inquit. Vrbana philosophus vani tumorem cultus increpacione pupugit, sed rex tam pacienti quam amico animo pertulit. Alexander Macedo cum milite suo causam habens equanimiter iudices audivit; condennatus deinde iudieibus gracias egit, quod iusticiam nullius potencie subiecissent: laudabilius profecto suorum animos affectumque indulgendo morbis servavit quam insolenti iniuria repulisset. Que nimirum indulgencia principum non tantum, dum suis libertatem parit, sibi fidem aggerit, verum eciam vera audiendi viam aperit. Si optant igitur ut officii laus, affectus recipientis, radicatusque amor vigeat, non tantum dandum, sed eciam "verbis," ut Terencianus ait, "munus ornandum" - graciaque, quam liberalitate inieris, affabilitate, et familiari conversacione quodam ceu alimento confovenda. Nichil enim tam rapit minorum animos quam mitis et serena facies ac familiaris allucucio superiorum. Contra nil adversius a diloccione quam superbia et fastus in maiore. Quali namque voto videas? Adeas honorans, laudans, qui te nec frontis nutu nec velsaltem intuitu dignetur sed velut infensum despectumve pretereat? Tribuat licebit ingencia omnia contumax: iste spiritus refellit omnisque recti intencionem propositi debitoris extinguit. Predicatur comitas divi Augusti et sine ulla mores ambicione: in conviviis amicorum, in theatris, in deambulacione ac locis, scomata et dixit ipse et pacienter accepit, privatumque prope in modum se familiarem exhibuit. Quidam supplicatorium porrecturus ei libellum accesserat, cumque timidiuscule Cesaris maiestate procerumque splendore procederet, ultro Cesar occurrit: "Et qui tu istuc mussabundus quasi elephanto porrigas," ait, "stipem venis?" Hac ille erecto spiritu clemencia obtulit Augusto libellum, quem ut Cesar clementer accepit, ita conpotem voti dimisit. Adrianus imperator omnem suorum vitam recensuit nec domesticorum tantum, sed per frumentarios urbanorum quoque domestica negocia nosse curavit. Tanta inerat comitas et humanitas Adriano ut stando, ambulando, sermocinando, haud aliter quam privatus amicis uteretur et eciam cum illis vindemias prisco more celebraret. Clemens et digna Tito principe vox illa humanitatem professa est: velle se talem privatis exhibere quales sibi deos ipse cuperet habere. Privato Ludovici regis Hunnorum dictio perhumana, cum Saracenus fiscum defraudasse regium accusatus convictusque esset: delatoribus, "Nonefficietis," ait, "ut cuius fortunam constitui perdam." Regali clemencia digna prorsus oracio: princeps Mediolani Bernabos semel ocio ut fit de milite Philippino de la Sala obloquebatur; astantes non solum assertum principis conprobabant, sed addiderunt ipsi quoque detrahentes; continuo Bernabos "Non est," inquit, "humani principis egregium virum una vel altera menda perditum ire." Carriger quoque senior haud indigne collocandus his erit. Habuit in familia Marsilium Brixiensem hominem plane intollerabilis insolencie; verum quia fidelem diu famulatum eius expertus erat, alto animo et equanimi tedia hominis, ut sepe audivi,toleravit, nec quem a puero educasset sedulum omnifariam integrumque ministerium exhibentem unam ob insolencie noxam, quamvis infestam, abegit. Prorsus Francisco ad iusti [olim] principis formam nichil defuit; nosse civium facultates, mores, familiam, cura fuit. Summos honore extollebat, opibus plebem iuvabat, ita in domesticorum inquirenda vita affectus ut cuntorum sigillatim commoda incommodaque discuteret; laborantes subsidio levabat, fractos animo spe ac favore professo erigebat. Nulli adiri difficilis, nulli durus alloquio, sed interrogandi respondendique prompta adeo et personis accommodata oracione, ut sui omnes spe atque animo pleniores abscederent. Qua vite mansuetudine et morum levitate, ita sibi cuntorum animos rapiebat, ut coevorum nullus principum aput suos tum carior, tum aput exteros melior, haberetur. Tu vero inpresenciarum quomodo ames? Qui seu morbo iaceas seu laborans adversis aliquam diu absis - te non senciat absentem, non requirat, nec ullo caritatis indicio dignetur. </p>
<p>Quid de quorundam solitudine disseramus quos non alloqui modo verum eciam quasi delitens celo numen et agnoscere et videre difficillimum est? Vix adhibito retineri studio amor hominum valet; quanto minus neglectus atque reiectus? Siquidem uti premisimus virtute dilectio inspectari aut suscepto gigni beneficio potest? Vite vero usu et officioso ultro citroque studio connutritur. Malim meapte natura unum quemvis e plebedominum, a quo vita, confabulacione, foco, mensaque non abhorrear, quam in Assueri familia censeri, cui nedum familiaris, sed vix quidem notus sim. Qui bonum virum, fidum, prudentem, ducunt, ubi semel in familia receperint, familiariter habeant, dileccionem pretendant, nulla parte excludant fidelem facient (si non erat, sed erit), fidem et dileccione augebunt. "Fidelem," inquit Seneca, "si putaveris, facies," - e regione autem, cuius integritatem diligenciamque expertus fueris. Hac admittere consiliorum participem inde quasi contemptum suspectumve expertem dimittere, quid aliud est quam quod ait idem Seneca, "Quidam fallere docuerunt dum timent falli" ? Fit enim qui nequitquam se amare sentit odiat pariter; eciam qui fidem quam prestat negligi spectat subtrahit quare quem recipis totum recipias. Sicut enim esse nequit ut unum confitendo peccatum et sponte aliud reticendo quis veniam mereatur, et uno dolente membro residua corporis porcio caritate socia non conploret, ita qui partim acceptum fide, partim reiectum, se concipit integram conscienciam servare non valet. Attende preterea quam solitudinis vicem referant. Ipsorum invidiam taceo quibus debitus negatur accessus: interdum vel publica utilitate vel honesta aliqua racione agentes ab expectantibus et indigne exclusis, ut est hominum suspicax deteriorque animus, scortari, ludere, autvane tempus impendere aut nequam aliquid struere, diffamantur. Ex quo si porcio glorie fama laudabilis est, haud exigua subeat necesse est que ignominiosum reddit infamia. Qua fide item ille voces iactantium, ceu testudo segnis, latet: aut canes recenset in thalamo, aut ocio impendet fabulario, - modo racio de aucupiis habetur, modo choreis interest puellarum; nunc libidine solvitur. Domitiano mos fuit incomitatum se penetrali continentem stilo musculas insectari; unde rogante quodam quis esset cum imperatore, vulgato iam dicto probe mordaciter Vibius Crispus respondit, "Nec musca quidem. " Quanto speciosius auditur in principe: "Studet vite cuntorum, non conspici modo sed adiri pervius, interpellari se libere patitur, clementer audit, blande respondet, vota questusque placatus omnium accipit, rei publice negocia sedulus, ut pater patrie ac ceterorum patronus, obit. Residuum temporis aut leccione qua ad iusticiam erudiatur aut oracione qua dirigatur in Deum, interdum armis, exercetur, aliove militari negocio vires reparat. Nil ei per segniciem aut turpe ocium elabitur." Octavianus Cesar non solum propalam se cuntis adibilem prestabat, sed pro tribunali ius dicebat et, si parum corpore valuisset, lectica pro tribunali utebatur, et, Svetonio teste, "interogari et refelli se equissimo animo patiebatur," nec solum tribunal ipse tenuit sed tribunalia quoque clientibus patrocinaturus adivit. In amplissima quoque Theodosii laude Sogomenus scriptor insignis inquit, "Aiunt enim per diem quidem exerceri te armis et corpore subiectorumque negociadisceptare, iudicare simul et agere, noctibus vero libris incumbere." Hec vera principum vita et gloria denique salus ac felicitas gencium. De Aurelio quoque Alexandro ita scriptum memini: post actus publicos libros grecos legebat, Platonis <hi rend="italic">De re publica</hi>, latinos Tullii <hi rend="italic">officiorum</hi>; post leccionem opere palestre detinebatur; non erat dies quin aliquid pium, liberale ac magnificum faceret. [Hactenus Sogomenus.] Nec ista modo glorie laudisque iactura manet secretos, sed corporis quoque valitudini et facultatum incrementis nimium obest. Marcent enim vires ocio, negocio roborantur. Nam corporis partes quibus labor callum induxerit haud facile iniuriam senciunt defatigacionis; vero expertes molles sunt, et quovis externe offensionis in cursu languent; tristius estum ac frigida senciunt. Ita corpus desidit saginis, innutritum omnis impaciens adversi ad obvia queque cedit; nec solum facile sed eciam vehementius egrotat: non sapiunt cibi, non delectant sompni, quia iuxta Hebrei sapientis monitum, "vigilia, colera, et tortura viro infronito," rursusque "saturitas divitis non sinit eum dormire"; preterea racio oppressa crassitudine, hebetati sensus et attoniti sunt. Contra vero exercitatis virili negocio, alimonia appetitu excitante, iuvat quies, placent sompni quieti, membris vigor colorque debitus vernat, perspicax animus, et sensus acuti sunt. Ad hec qui plura possidet maiore diligencia studioque ad res tuendas servandasque opus habet, namque intentis nunc ad rapinam cuntorum maximeque aulicorum mentibus, quibus quanta ambicionis, tante inest habendi cupiditas - si his quibus tam multa subiiciuntur Argi lumina contigissent, vix circumspecte satis ab iniuria queque tueantur, quanto minus secedendo, negligendo, remittendo, omittendo. Siquidem latere in conclavi sua, non sepius recognoscere, paucos dumtaxat audire, temere vices committere, quid de se populi ferant, quid paciantur, quid querantur, quomodo imi cum summis coeant, negligere, - non dannosa tantum sed prorsus dementissima ac periculosissima vite racio est. Quot violentorum in imbecilliorem quemque degrassantium iniurie, prede, oppressiones, clauso principe et ignorante, patrantur? Quantum utilitati sue demitur, quantum quoque tum civibus tum domesticis viciorum additur? - quibus malis frequens principis et adiri pervia maiestas velut salubris quedam aura succurreret et salutis in statum redigeret? Quod satis vere sapiens rex in parabolis monuit: "Rex," inquit, "qui sedet in solio iudicii dissipat omne malum in circuitu suo." Ideo plus uni ceteris posse imperio datum: maiores volvere cuntorumque obediencia ac veneracione coli - quatenus gravatis insolencia potencioris esset: unde velut ab optimo quodam celesti numine suffragium expectaretur. </p>
<p>Audire videor quid adversum laturus sit assentator laudans peccatorem in desideriis anime sue: "Quid ad principem si oblocuntur, si queruntur? Omnibus satisfieri nequit. Numquam animi pax, numquam requies, si omnium questus audiendi voluptate fruatur. Internuncii disponant. Audiat contra." Noli ergo mirari si non reddunt populi amorem quem non accipiunt, nec honorem quem non mereatur omissa virtute et suorum cura dominator.Ita ne ordo rerum perverse institutus ut unum omnes colant, honorent, celebrent, obsequantur, vitam et facultates supponant in cuntorum fortunas? Imperium et ius donent ea dumtaxat lege ut voluptatibus ipse expleatur, ut neglecta ceterorum utilitate ocio deliciisque marceat? Nequaquam illa racione loci superioris sedes locata et summum ius uni permissum extitit. Verum uti maxima cura maximo suffragio fulciretur, iustis licet animis haud mollis sed oneris ac solicitudinis res plena censetur, quando qui fieret imperator suus esse desineret et cuntorum inciperet. Ita ut multa iam que privato licuissent indecenter efficeret. Subtilis vero iudicii rex ille, quisquis fuit, qui, Valerio teste, cum hac prefacione oblatum diadema suscepit: "O nobilem magis quam felicem pannum! Quem si quis penitus cognoscat quam multis solicitudinibus, periculis, et miseriis refertus sit ne humi quidem iacentem tollere vellet." Vera prorsus assercio siquis ab inquinamento custodiat, nam speciosa magis quam tranquilla imperii facies est, "nec in astra mollis e terris via," ut tragicus ait. Quadam enim rerum gloria et favore mortalium quicumque bene regunt videri in astris nisi se ipsi vivendi feditate deiiciant locati possunt. Suadebant necessarii Tiberio Cesari ut oblatum a senatu imperium sumeret. Ille cuntabundus, "Nescitis," inquit, "amici, quanta belua sit imperium." Galerius autem et Maximianus Cesares Dyoclitianum precibus ad imperii molem, a qua se ultro absolverat, resumendam inducere nitebantur: is apud Salonas pomerium sibi ad voluptatem construxerat, unde oleraceteraque virgultorum amena suis instituta manibus iactans, "Numquam istud suaderetis," ait, "si teneretis quam suave fruar hiis oleribus que plantavi. Ite sine me. Hunc vobis honorem ducite. Nichil michi difficilius videtur quam bene imperare." Hac profecto voce qui orbi preesset dignissimus - nisi in Christi nomen vano errore desevisset. Sanctus pontifex Adrianus (taceo Gregorii fugam ne papa crearetur, taceo Ambrosii ne Mediolani presul, multorumque aliorum) tam anxiam rem molestamque summum locum iudicavit ut infestis, loco blasfemie, papatum imprecaretur, pro quo nunc tamen Babilon Egiptusque decertant; pereque sensisse videtur. Adrianus imperator, nam senatu rogante ut filium Augustum appellaret in successionem imperii, "Sufficit," inquit, "patres conscripti, quod ego invitusregnaverim cum non mererer. Principatus enim non sanguini sed meritis debetur. Proculdubio parentis affectum exuit qui parvulos suos superiecta importabili mole obruit." Sic Adrianus. Tametsi aliter, atque aliter ab improbis, censeatur; si tamen recte, ut par est, agatur imperium, nulla solicitior, nulla curiosior, nulla minus libera - imo "nulla magis serva," ut Senece placet, "condicio est"- quin, arbitror, ornatus, ille domesticus favor, circumstantium affluencia, opum gloria, rerum veneracio, gentium applausus, ab his qui primum sibi dominos constitui volvere, indulata fuissent; tum, quatenus illa rerum maiestate dignior ac reverentior qui preesset occurreret, tum multo magis ut, quibus non de vita modo sed de bona quoque vita cuntorum diligencia et amor inesset ac procuracio, his deliciarum illecebris anxietas ac regni pondus leniretur, summoque onere pressus summo honore conpensaretur. </p>
<p>In qua re linguam coherceant, racioni sincerius pendant, qui in libro Aristotilis <hi rend="italic">De secretis</hi> inscripto contineri astruunt regis conspectum, quo sit venerabilior atque augustior, rarum esse debere, idque regum Indorum exemplo annuis qui vicibus semel dumtaxat a populis visuntur asseverant. Fateor una quod rarius videtur concursu maiore conspicitur; sed quod rarius videtur minus agnoscitur, ac per hoc minus amatur quia minore fructu sentitur. Sed perpendant quod, unde admiracio creditur et extimacio cumulari, minuitur. Nam virtus morumque illa maiestasque lucere debet in principante delitendo non agnoscitur et sic precium amittit, ac nunnumquam segnicies esse ubi est probitas extimatur: unde qui debuit amari contemnitur. Quid velit in principe solitudo? Non video nisi, ut dictum est, quatenus vicium et licencia peccandi nutriatur, cum videatur ab eius vocabulo abhorret "secessio": "persona publica" dicitur. Cur ita? - nisi quia pater patrie, omnium curator, omnium servator, omnium emendator, omnium vindicator, omnium auxiliator stare debet? Quam obviet his "secessio" nominibus vides? Hebreorum more laudato iudices sedebant in porta quatenus singulis ad manum presto essent, ius dicturi - non quod Ulpiani Sevoleque dictamen sanxisset - verum quod ius fasque racionis equitate monstraret. Inde post reges creati sic adiri et audire ac respondere faciles et humani, ut se non rerum dominos sed ministros ac patresfamilias extimare viderentur. Quo Iupiter apud Homerum appellatur "pater," quod eius debeat ad subditos fore qualis ad filios patris intencio. Inde amor, inde favor, inde honor a populis divina celebracione redditus est. Antonius Pius non aliter cum populo egit quam actum est in libera civitate. Adrianus "ita se rem publicam gesturum" aiebat, "ut scirent omnes rem populi esse, non suam." Ergo qui talem violat omnia curantem, regulantem omnia, pro omnibus excubantem, nimirum omnes violat. Cur? - nisi quod quem ad modum diversis ex membris conpactum corpus animantis natura capitis adiectioneperficit, sic multitudinis principans unus ceu corporis caput instituitur, et sicut in capite sensus per quos animal vivit et visitur prestantius diviniusque servantur, ita supremum sortitus locum cunta debet infra sidencia, lege prodeuntis ab se sapiencie ad perfectum vite singulorum profectumque temperare, ea mensura virtutum subiectos pregravans qua decus et perfeccio capitis animalis partes ceteras antecellit. Qui ledit igitur presidem extimatur continuo rei publice corpus omne lacessere, quia sicuti pro multorum unus salute velut caput excubat, ita cunti ceu membra unius iniuria quasi turbati capitis langore vexantur. Quippe quo federe parentis contumelia filium respicit, haud minore populum dedecus manet cuius presidentis maiestas offenditur. Adverte insuper quid pariat in principe sequestrem manere: enimvero inde necesse est vitium illud teterrimum et ad exterminandam omnem bonorum vim studiorum accommodissimum (benignitatis venenum loquor) ingratitudinem subeat. Heu, sors iniquior evenire nulla potest quam ubi teste dempto prestatur officium nec fides continuata sentitur. Nam quot bellica laude premia expectantur? Quot publicis muneribus addicti fideli obsequio graciam merentur? Quot studiosi officiorum domesticorum munerari sperant? Quot diligenti famulatu iussa obeuntes conpensari laborem optant? Quibus singulis presentes adibilesque seu pudore, seu liberalitate, seu iactancia, seu consciencia (nonnullis interpellandi importunitate) pro meritis responderent? Nam quomodo retribuent quos essemeritos ignorent? Quomodo non ignorent quos non contantur et quomodo illius de fortuna contabuntur quem non vident? Dictum vulgi est: "Segrex iacet, a corde, eminus, ab obtutu; vix fieri queat ut quem presentem sepe officiosum, sedulum attentumque conspicabitur. Nulla benefice reconpensacionis vice prosequatur," - quamquam hoc de me loco id astruere licet: ut (sive id quod fertur Deus sive celis insita vis cunta distribuat) presens essem abessemve, par fortuna mansit. Nec virtuti nec fidei successus fuit, et evenire arbitror quod (quanta maxima valet) regione ab aulicorum [<hi rend="italic">moribus</hi>] mores discapedinantur mei. </p>
<p>An forte sperandum reris qui regum propiore familiaritate gaudent merita ultro referant? Frustra id quidem, nam innata singulis ambicione, [<hi rend="italic">ut</hi>] non gestiant modo a raris adiri dominantem, sed is esse quisque quo uno ad imperia ministro utatur, numquam esse pax animorum, numquam fides, ubi regnat ambitio, valet. Ideo inter potentium domesticos - inter eos inquam ipsos qui amicius interagere visuntur -is amor esse minime valet ut non optet conparem quisque in dominantis favore suspicere. (Quin sepe quos preelici norit, cum aliter nequeat, officio legacionis excludat.) Innata est pravis mentibusquoque nequior hoc, urgencior, excellencie libido, que superbia est. Ideo gliscit otiante qui dominatur unus vices obire, quatenus, dum multitudinis rogaciones temperat, et plurium ipse cultum et imperii quasi culmen usurpet. Vnde eorum quos obstare vel fieri cariores posse speraverit, numquam, vel nisi fractas et cum excepcionis nota, virtutes reportabit; ceterorum autem vel nisi fatigati precibus, aut empti muneribus, aut applausu et obsequiis evicti necessitates ad principum noticiam ferunt vel, his cessantibus, maligne referunt. Peculiare vicium est aule, ut alibi dictum est, quod siquid peccaveris promtissimus accusator instat; assertor vero meritorum mutit. Esto autem ultro que audiunt reddant haud eo tenore, eo fervore, ea serie ad aures regnantis venit quo suum quisque negocium exprimit. Algidior scaturigini, propior lympha demanat, fragrantius vinum exit e vase, - sic ab ore suam causam explanantis efficacior prodit oracio; vix enim fieri potest ut non addat minuatve interpretata narracio. Nonnumquam tamen assentior vocem alienam conferre uberius quam propriam, quoniam honestius amici interpellantis quam indigentis oracione subvencio postulatur. Rudes quoque et inopes vocis advocatis oratoribus felicius in pretoriis agunt. Ex hac quoque vena illud scaturit cum, uti quisque circa alium affectus est, sic aures principis implet quod indigna interdum pena alios premit et digna quosdam ulcione preterit: quo ad evertendam subiectorum fidem conmaculandumque regentium nomen efficacius nil esse valet. Que enim prestare ad illum queat qui quos debuit proveheremeritis deiicit, quosque deiicere iustum fuit data inpunitate successibus provehit? Cumulata exemplis omnia sunt quibus regibus quibusue subditis dictione assistencium pernicies allata est. Constantinus imperator Nepotianum virum fortissimum ac militarem sociosque delatorum invidia pene mortis sentencie obiecit; Constantius deinde, cum nec virtutes imperatorie nec fides in Christo plena deesset, eunucorum nichilominus sic aures astructionibus patefecit, ut virum eminentissime sanctitatis Athanasium editis persequi litteris induceretur; quod facinus post indoluit et dannavit. Par Narsem error a fide qua Romanam auxerat maiestatem sequestravit et Longobardorum imperio causam peperit. Legisti denique unius hominis Aman relacio maligna Hebreorum gentum quanto discrimini subiecerit. Quare cum niduletur invidia et alumnetur in aula neminem discussius perlata suscipere quam principem decet, cuius edictum et parendi necessitatem et retractacio (temeritatis dedecus) ingerit; unde non satis ducant audire sed pergant asserta palpare, quibus licet alterius de vita decernere. Prestigiat enim aures facile deditas calliditas astruentis. Feda igitur illa inhumanaque secedendi consuetudo suique copiam subducendi non solum incrementisfacultatum et benivolencie subiectorum magnopere officit, verum eciam his ipsis plena discriminis est. Quod unius exempli memoria liquebit: fratrem Canbissis Mergidem obtruncavit magus, proque eo fratrem Oropastum clam surrogat, mentitusque Mergidem fore regnum Persarum occupat, quod eo facile potuit, quod reges quam raro conspicui apparerent; fraude tandem per pelicis prodicionem conperta: cum Oropasto magus opprimitur. Cernis itaque quam pronus est admodum paucis adeundus imperator a suis obrui, facilis eciam populorum spes illudi, quemadmodum fieri valet modo id [<hi rend="italic">quod</hi>] assistencium cupido studeat, alterum fingi pro altero: sic multa que non sunt edicta finguntur et fiunt, multaque rursus que edicta sunt quasi non edicta domino delitente non fiunt; ubi illud quoque odium regnanti coacervat quod, ut satirus ait, "maxima queque domus servis est plena superbis." Nam ut plurimum elati, contumeliosi, protervi in exteros, famuli dominantium superbe audiunt, superbe respondent: quod est debitum reddi non tribuunt, aut cum despectu contumeliaque accipiencium reddunt, que omnis animorum acerbitas in caput superioris retorquetur, dumque gravior ab indigno sentitur iniuria, quo ministros eciam quos odere deiectos cernant, ruinam et perniciem ipsius dominantis imprecantur et optant; nulla enim ad demoliendam subiectorum funditus benivolenciam et favorem efficacior pestis gigni valet quam fastus et insolencia ministrorum. Quippe honorare, colere, celebrare, frequentare eum qui iuste rex extet insita racio mentibus est. At vero famulis cum sepenumero vilissimumquemque ac improbissimum provehant, assurgere, obsecundare, subsequi, revereri, precari, supplicem esse oportere amarissimum quoque, prestancior animus est, pocioribusque innutritus hoc molestius accipit; unde quos factis claros et vite dignitate prestantes substare dominans cogit indignis perdit, - imo vero inperniciem: hostes conparat, donec aliis tempus, aliis facultas, aliis occasio iniurie venenum evomendi, quod prelata concepisset despeccio, prestet. Hac providissima circumspeccione divus Adrianus licet plurimum libertis quorum ministerio fungeretur indulgeret conspicatus unum ex precipuis inter senatores incedere, castigari colaphis iussit cum redargucionis huiusmodi nota: "Noli pariter ambulare cum his quorum servus esse potes." Invidiosissimum enim extimavit quantalibet indulgencia fortune sublato substerni solidam dignitatem. Accedit rursus quod non tam servientibus quam dominatori quitquid inique subditis irrogatur ascribitur, nam si ignorare patiatur negligi, si fieri offendi, se putant. Tali percussus aculeo doloris Pausanias Philippo diem filii filieque nupciis celebrem eius morte funestavit: memor quippe contumelie ab Atalo suscepte, ire stimulos in Philippum data opportunitate destrinxit. Profecto si iusta lance rerum series penditur, dominorum numerus peccantium culpa ministrorum corruit; rare enim a regnantibus iniurie contumelieve prodeunt. Verum quitquid ministri, interpretes, officiarii, prefecti (quorumuberior porcio fortunam pati nescit) in alios insolenter ferunt vel inferunt, uti dominantium crimen ducitur sic dilectionem hominum minuit. Ni fallor sat nostri huius passim bene faciendi racio. Prona verum vel me teste, discors suorum adeo quorumdam, improbaque redditur executio, ut plures alienent ex affectibus fidelium quam astringant. Quare nulla deterior esse valet condicio populorum quam ubi raro principe internuntiis gubernantur. Unde ceteris a principis cognicione sequestratis, cum virtutes ac vicia singulorum ignorare necesse sit, [<hi rend="italic">necesse</hi>] aut remaneat ingratus, aut premiorum malus distributor evadat. Iam vero illa sentencia refellenda: haud debere providenciam regnatorum minimis quoque protendi; quia iuxta Ecclesiastici veritatem "paulatim decidit qui minima negligit." Nulla enim rei publice pars debet preteriri neglecta, - quin sicut sciencia plenior est que vel ad individuorum quoque racionem pertingit, ita laudabilior circumspeccio que omnium curam et singulorum discutit? Nam regis diligencia, dum animadvertere eciam minora creditur, soliciciores efficit qui maioribus deputantur. Crescit enim omnium studium studio presidentis, nec falli posse in magnis qui parva quoque per noticiam amplecti iudicatur. </p>
<p>At videor audire oblateratores illud commune proferre: nimia familiaritas contemptum parit. Fateor egregie, quia si nimia est viciosa est, transit enim in culpe notam quitquid a modi ordinisque censura decedit. Nam si honestum aut virtus displicere numquam valet inter eos qui honesti virtuosique habeantur, familiaris convictus numquam vertitur in contemptum. Quiasapiens non committet ut sui tedium aut contemptum faciat, qui omnem vite partem circumcisam moderatamque salvabit - et in cibo, potu, cultu corporis, motu, habitu, incessu, risu, dictis factisque, - a gravitate, modestia et ordine non abibit. Neque vero ita regis pondus onerosum dicimus ut qui regunt ab humanis eos voluptatibus secludamus quin habebunt fruenturque. Verum eas ita modo, ordine et mensura cohercebunt ut nil improbe, molliter, indecore, intempestive intemperanterve actum delabatur. Propterea familiaris eius presencia, tum quia omnifariam commensurata, tum quia nimia non erit, nullatenus contemptum pariet. At cum histrionibus, temerariis, improbis, stolidis, vinosis, vanis omnique assentantium officina, quibus ceu vota sic omnis vivendi racio de normis est, sicuti fastidiosa ita familiaritas semper nimia est ac per hoc paritura contemptum. Nam cum ad pacem tranquillitatemque civium talis velit esse dominator, unde ausus terreantur illiciti et pateat libertas ac fiducia bonorum haud secus in commercio convivendi,hominibus quippe ad mentiendum ridendumque paratis, quorum mentem non racio sed libido vehit, frenum addendum est, ut non quantum libeat sed quantum decet liceat. Quedam animalia dum iocantur offendunt. Leo, linx, canis, catus morsu ac unguibus ludit; equus et asinus clamore et fuste adeundi, quippe demulcentibus aut morsus aut calces opponunt. Minime aliter pars hominum - effrontium ut dici solet - si porrexeris digitum brachium rapiunt, mox, oblato favore, insolescunt, nec pati alios nec se ferre sciunt. Viris autem racione decoctis, quibus non libet quod non decet, liceat apud principem quitquid libet. Horum ut numquam onerosa, sic cum his numquam familiaritas contemptum parit. Nam temporis, vite, morum, acadeundi quiescendique opportunitatem agnoscentes, modi - nec ordinis - legem non transgredientur. Callebunt enim quid vacuo animo, quid curis onerato, quid leto, quid fatigato ingeri conveniat, lenient tristia ne frangant, in dubiis consulent ne ledant, letis moderabuntur ne nimium extollant, omnibus occurrent casibus atque tum monitis, tum exemplis succurrent. Ac per hoc inter sapientem principem compositamque familiam erit virtutum numeris ita conversacio temperata ut intempestive aut importune nichil in alterutro inveniatur, sed beata quadam presidendi obsequendique pace, iocunditate mutua, perfruentur. Quo nimirum saluberrimo respectu una regnantium esse cura deberet: in vite morumque contubernium quam optimos eligere, quorum familiaritate in omni vita fungentibus securitas, laus, hilaritas, inque omni casu presidium elici possit. Rudium vero, inexpertorum, inprudentium, vanorum conversacione quod consilium? Quis vite fructus? Quod in adversis solacium trahi queat? Quin mali potius illud trahitur? - quoniam indignos se auctoritate sanciendi et veneracionis merito senciunt: qua possunt via grati esse pergunt. Quid faciunt? Frontem alterius sumunt, atque utroque, ut gnato ille, [<hi rend="italic">aiunt</hi>]: "Aiunt, aio; negant, nego." Unde primum dominator nec verum nosse nec suam vitam potest numquam (nisi quod audire illum velle arbitrantur prolaturi), quo deinde morbo assuefactus secundis cunta auribus accipiendi, contra dicentibus vera quamquam conferenciaque offendetur; ita sanciendi libertate sublata seu fatuam dannosamve sentenciam edat probabunt, propriamtacebunt in irritum abituram. In meliorum autem familiaritate audire et interpellari studiosa assercione gaudebit, assuefietque equanimiter dictorum auctoritate non moveri. Quare minime tantum in magnorum negociorum consiliis verum minimis quoque ministeriis quam optimos et probate virtutis ascire regio honori congruet. Mitridates, rex ingenti rerum gloria predicandus, semper cum philosophis, cum scriptoribus, cum medicis omniumque sapiencia eruditis versatus est. Quod ante Philadelphus librorum ille curiosissimus conquisitor effecerat orbis. Vero principi Augusto Cesari, gentilium doctissimus Varro, Tucca, Mecenas, Agripa, viri precelsi, preterea Virgilius, Naso, Flaccus, innumerique alii insignes familiares in omni vita erant, quorum virtutes bene vivendo accendit et bene faciendo liberaliter fovit. Traianus excellentissimo atque clarissimo philosophorum Plutarco preceptore consultoque omnibus in negociis utebatur. Imperator Alexander Aurelius doctos omnes et in primis virum eminentissimum Vlpianum semper conviviis adhibebat, asserens sic animum inter epulas litteratis confabulacionibus pasci; si quando autem privatus vesceretur, codex astabat in mensa ac sic reficiendo corpus ab animi refeccione non desistebat. Pretereo Theodosium, Adrianum, Antonium Pium et qui post fuit Antoninum studiosorum ac sapientium omnis generisfamiliaritate convictuque delectatos. Roberti regis Sicilie, numquam sine morsu presentis seculi memorandi, theologorum, philosophorum, medicorum, poetarum, scriptorum aula semper frequens fervensque visebatur. Haud est silendus hoc loco senior Franciscus michi. Nam ei prandio electe probitatis et sapiencie viri, preter militares, amplissime honoracionis semper sodales erant, precipue iuges Argentinus et Paganinus iuris consultissimi, Johannes insuper de Dondis, splendidissimum artis medicine ac omnis philosophice erudicionis sacrarium. Putasne cum his atque inter hos turpitudini locum dari? Putas vanum aliquid profanumve proferri? Putas denique verum esse "nimia familiaritas contemptum parit," quorum presencia contemptus et tedium omne pellatur? Enimvero familiarissimus virorum convictus illustrium non solum contemptum non parit, verum multo magis arguit contemptores et addit admiratores. Quippe quemadmodum studiis sic eorum moribus quibus delectantur qualis quisque sit iudicatur. Astruit illud sapientis Hebrei monitum, "qui cum sapientibus graditur sapiens erit, amicus stultorum efficietur similis." Affecciones enim similes pares animos sibi conciliant - unde est illud Ciceronis: "pares paribus facile congregantur"; et rursusEcclesiastici "omne animal ad sibi simile associatur." Accepisti Verone dominatorem Antonium citharistam, scilicet quod Nero, princeps orbis multa ante secula, fuerat, ad quem quisquis voce plectroque valeret confluebat, mox honorabatur, amabatur, donabatur, promovebatur. Sed continuo suscepit exitum stulticia quem meruit. In illo nempe verum fuit "nimia familiaritas contemptum parit": dum preter mimos canorosque omnibus familiaris esse fastidit, cuntis in fastidium exiit. Conparebat, ut domesticis gravis, ita exteris contemptibilis, despiciens omnes, exosus omnibus, ut in quo summa elacio omnisque vanitas inesset et iusti principis virtus omnis deesset. Atqui prudencia et virtus a bonis amari, a sceleratis metui solet. Cum ex sapientium contubernio similem iudicaverint principem, proculdubio sicut boni colent, sic formidabunt mali,- quippe qui extiment nequaquam facile posse falli circumspectum ad singula tantorumque circumspeccione vallatum. Itaque non solum vite iocunditas, verum aput suos certa securitas, apud exteros vero glorie predicacio conparabitur. Quare in talium familiaritate qui usum familiaritatis non ignorant, minime parit contemptum sed gloriam et claritatem, sed securitatem, sed gaudium. Nempe si boni depravatum conceperint principem, sermonibus electis, consiliis rectis, moribus correctis, exemplorum illustrium enarracione emendabunt, vel saltem vicia levigabunt. Si vero emendacionis spes depereat (quia dissimilia constare nequeunt)prorsus cedent. Sortiti autem dignum inconcusse diligent, et licet fortuna deserente, quia virtutem felicis coluere, virtuosum vel infelicem, si minus alio merito, at, quoniam boni sunt, amabunt, et qua valebunt ope vel saltem votis fovebunt. Quod impendisse me Carrigero seniori in eversa eius fortuna, me quicumque novere testes superant. Ita racione minime vera nituntur qui eos, qui bene dominarentur, nullos habere amicos arbitrantur. In his autem qui voluptate quam moderacione suos gubernant, vera prorsus sentencia est. Nam cum primum vite perversitas, instabilitas voluntatis, animi libido, fandique levitas, aut lascivia morum sese conversantibus patefecerit, e vestigio contemnentur, quia voluptas nulla viciorum mera est, sed, occidua ac fugax, sui continuo fastidium gignit; quod uti devitent, coniecto, plerique ab hominum se convictu, precipue bonorum, suspendunt. In eo scilicet probandi quia mendarum ulcera suorum occulis subducunt, in hoc autem reprobandi quia numquam sanari queant. </p>
<p>Illud pereque subditorum alienat affectus a gubernante, quod temere multa spondentes inani spe mentes diu suspensas afficiunt, vel non dant quod spopondere, vel variant quod despondent; cum nichil certius constare iustum sit sponsione regnantis, cuius ab ore quodam quasi de celesti oraculo, librata solidaque manere debet oracio. Ita quos affecit amaritudo expectandi que suscipient grata vix benivolencia dignabuntur. Dicent enim extorsi,"Graciam non accepi." Insuper illud quoque animos turbat, quod quisque muneri ascriptus est, quamvis navatam adhibuerit operam, aut animi levitate emulatorisve suggestu, variabitur per kalendas et, ceu vinum de vase in vas, per vices munerum transferetur. Tanto bone fidei diminucione quanto frontis pudore deiectum se qui erat integer dolebit et quam primum fidem et caritatem aditis prestabat negociis, indignata voluntate ac spe fracta, destituet. Unde est apud Sursulum: "Non parcit populis regnum breve"; ita nec studio ministrat qui se semper extimat expellendum. Quare siquid in his non desipio, congruit opido tam dilectioni quam facultatibus ne, cuius operam muneri assignato probarit, leviter dannatum alternet, vel ad inferioris ordinis opus revocet, - quippe et affectum hominis continuo perdit qui iniuste contumelie iuste succenset. Simul eciam plurima negocium iactura demolitur, dum iuxta proverbium, "destruendo proficit disciplina." Audivi ego a principe Francisco frequentes cum de Nicolao Cortarolensi querele pulsarent (erat enim homo velut ad aulam natus, ita ut placeret nullum facinus respecturus) responderi: "Non me fallit multa ab homine perperam agi. Verum quem dabis nequitatis expertem? Offer si habet etsurro- gabo. At si hunc exautoro alium vel illic et eque pravum supponam vel saltem qui rudis negociorum, res acceptas imperitia conturbet." Dicat qui potest quod sanum satis consilium esse potest: expertum amovere, inexpertum surrogare, sufficere rudes, repellere doctos? At fit, dicet aliquis, ut alii et discant et participes honoris evadant. Haud ille rectus discendi ordo est: primum enim qui subiicitur scienti discat subesse et, velut ab exemplari, sub preceptore laborans hauriat quod post sine duce perficiat. Cum autem profecerit, vel maneat socius vel (quia non est discipulus) supra magistrum? Ut veritas ait: subiaceat donec qui magister fuit altius meritis producatur aut peribente occasione deficiat. Hoc autem loco de hiis agitur negociis que domestica servitus, non rei publice honor, attendit. In illis planum est quemadmodum cuntos res publica respicit sic alterna participacione sumuntur honor et onera. Ibi absque precedentis dedecore succeditur: hic vero dum integer omittitur. Et qui abit irascitur et qui appositus est: dum idem prestolatur radicatum studium negat. Cum autem continuata serie munera se obituros speraverint, singula diligentius obeunt, ferventius instant, et quia honoris fructum ac laudis demorantur, ut niteant opera decertant, - quo labori merito respondente quam debent fidem stabili firmitate rependent, votisque sinceris illum felicem optabunt cuius in famulatu fortunam propriam, quasi in sinu parentis bene collocatam, sperent. </p>
<p>Alligat vehementer quoque subditorum maximequedomesticorum affectus humanitas et clemencia regnatoris, si in exigenda pena remissior et erroribus placabilis invenitur. In qua re potissimum ira ponenda est, que dum racionem excecat sevum efficit. Unde est illud Cassiodori, "furentes iusta non senciunt, quia dum commoti in vindictam seviunt, rerum temperanciam non requirunt." Que privatis in domibus turpis et dannosa in curia periculosissima est, dum quod volet audere valet audacia furentis. Unde sepenumero illo delabitur ut ministrorum pernicies indigna sequatur, et fedum ipsis dedecus principibus et animi pariter egritudo. Alexander Clitum perfamiliarem ira peremit, quod adeo post indoluit ut sue vite vix temperaret. Sic in necem filii Theseum ira conpulit, unde in erumna et merore deinceps orbus vitam egit. Profecto gravis esse condicio nequit subleta et placabili facie dominantis, quod scriptum a Salomone legitur, "in hylaritate vultus regis vita, et clemencia eius quasi imber serotinus." Contra vero, quoniam maxima pena timor est, sors famulorum sub sevo et iracundo tristissima. Quam infelix utriusque precipientis parentisque negocium ubi ille terret, illi territi odiunt! Audi eundem sapientem: "Grave est," inquit, "saxum, onerosa harena, sed ira stulti utroque gravior." Sub leni autem moderatoque principe beata illa amandi redamandique vicissitudo gignitur, dum ille iubendi modestia, isti obediendi leticia, conponuntur. Haud me piget seniorem Franciscumubique inserere plures ego annos summista secum egi. Erant diversi generis servitores, diversi moribus, diversi fortunis, diversi viciis; odio dumtaxat similes. Cumque multa interagerentur que inclementior alius plexisset, dissimulare sepe mallebat. Que citra imperii maiestatem familia peccasset humaniter vel toleravit, vel sola increpacione correxisse contentus fuit. Numquam ira percitus quod turpi more plerique faciunt, in famulos manus iniecit, quin, paciencia plus quam privata, nullum maledicto, nullum minis terruit. Hac vite modestia tam se amabilem reddebat ut nullus labor, nulla vigilia, nulla stacio, nullaque defatigacio tediosa videretur. Testor me vera prodere: cum iam alta nocte secum vernule familiariter loqueremur, ego amoris audacia inter raciocinandum cum, sermone ducto, humanissimum ipsius convictum predicari dictarem, michi "Ita," inquit, "cum familia agere consilium est, ut quisquis contra moliatur [<hi rend="italic">contra</hi>] omnes." Illum suffragante veritate asseverare magnopere perfidum queant. </p>
<p>Nempe quicumque recta racione amat ut redametur intendit, qui diligendi modus divino simillimus est. Nam Deus, nisi ut amoris ei vicissitudo referatur, non amat qui tamen nec amari nisi prius amaverit ipse valet. Si autem pro amore aliud optatur inter amantem amatumque haud manebit firma coicio. Quamobrem omne studium, omnis intencio eo flecti debet: ut quem perpetuum velis allicias ad amandum nec rebus datis amoremaut precio honoribusve si dileccionis occasio, honesta vivendi racio, deest, emi putes. Nam apud tragicum, "precio parta fides, precio vincitur." Verum enimvero dicam quod sencio regnantium gloria constare videtur si timentur, si honorantur, si diliguntur a multis. Porro animi magnitudo metui, robor, fortitudo, cautio, prudencia, audacia, pecunie rursus, famulorum, amicorum, item armorum et annone multitudo et copia, facit. Quod si sapiencia, sciencia, temperancia, sobrietas, continencia, mundicia, eloquencia cernantur in principe, nemo omni reverencia et honore dignissimum non arbitrari queat. Atqui iusticia, equitas, fides, constancia, innocentia, mansuetudo, clemencia, benignitas, modestia, puritas fandi, iocunditas, convivendique suavitas benivolenciam et affectum hominum conparabunt. His igitur artibus boni viri nomen et formula ducitur. Qui ergo expetunt perpetuos amatores studeant ut cur amari mereantur causa illa extet, - que nulla rerum vertigine fatiscat. Illa quidem erit bonitas, his quas premisi conflata virtutibus, qua nimirum dempta omni alio condimento simulatus amor acquiri potest,- verus autem et qui constet non potest. Animadverte quam fixa id veritate se intelligentibus insinuet: dominum Deum nostrum non aliunde diligimus nisi quoniam extimatur esse, ut Dyonisii, ut Boecii, ut doctorum habet assercio, et animis quoque insitum est: [<hi rend="italic">est</hi>] quo nil melius extimari potest. Sanctos eciam eius nisiquoniam arbitramur bonos fuisse non amamus, bonum enim cum sit velut signum quo desiderium feriatur humanum. Diligi nemo potest nisi verum in ipso qui diligi debeat bonum moveat vel apparens. Quare nullus bonitate in alio laudata- licet incognito - affectum non movetur. Quis non afficiatur caritate et animi veneracione lectitans Augusti clemenciam, liberalitatem, humanitatem, iusticiam, sapienciam et, tamquam optimus paterfamilias, orbem terrarum sedulo curantem? Voluta pectore quo affectu presentes illum coluerunt cuius memoriam post tot secula adeo suaviter accipimus. Extant ad eum senatus verba per virum illustrem, Valerium Mesalam: "Quod bonum," inquit, "faustumque sit tibi domuique tue, Cesar Auguste! Sic enim nos perpetuam felicitatem rei publice et leta huic precari extimamus: senatus te consenciens cum populo romano consalutat patrie patrem." Haud ille inflatustam gloriosam salutacionem insolenter accepit, sed illacrimans pietate respondit: "Compos factus votorum meorum, patres conscripti, quid habeo aliud quam deos immortales precari ut hunc consensum vestrum ad ultimum vite finem michi perferre liceat?" Rursus ad Gaium scribens: "Vides," inquit, "Gai mi Agripa, communem seniorum omnium sexagesimum tercium annum evasimus. Deos oro ut quantum michi superest temporis id salubriter ducere liceat in statu rei publice felicissimo." Habes optimi principis votum,salutem et felicitatem cuntorum. Ferrea prorsus viscera que tante pietatis rectorem non ament? Quid loquar de Traiano?- cui acclamatum est a senatu populoque romano neminem feliciorem Augusto, nec Traiano fuisse meliorem? Libra animo quanta debuit bonitas esse que virtuti prestare Augusti diceretur. Marci Antonii bonitatem agnomen predicat, boni adeo et clementis ut "pius" vulgo nominaretur, vir, ut scribit Eutropius, quem "facilius est mirari quam laudare." Tanta qvidem fuit sanctitate tantaque iusticia, ut bello Marcomanico contra machinas hostium tela a celo oracionibus impetraret, unde in frequenti senatu acclamatum est pater patrie: "Dive Antoni Pie, paciencia tua, doctrina tua, nobilitate tua, innocencia tua vinces inimicos et hostes superas; dii te tuentur." Contantibus militibus cuinam moriturus filium commendaret: "Vobis," inquit, "si dignus erit et diis immortalibus." O veri principis fiducia, o non solum ceca sed cecos quoque felicitas faciens: virtutibus suis tam de singulis bene meruisse confidebat ut mortalium suffragia eciam speraret in filio. Hunc scutus [<hi rend="italic">est</hi>] Antoninus Aurelius (cuius indoles probitatis, vel in puero fulgens, conpulit Adrianum ea legeAntonium Pium sibi constituere successorem, [scilicet] [<hi rend="italic">ut</hi>] adoptasset Antoninum - de quo precipua laude scriptum legimus, quod quos in re publica malos invenit bonos fecit, quos autem bonos reddidit optimos), - ea viri siquidem sanctitas atque integritas fuit, ut se imperante tocius rei publice facies una quedam velut optimi patris familias domus videretur. Avidus usque adeo bone fame ut de se passim exploratores disponeret, per quos quenam de eo foret extimacio cognosceret, quorum relatu emendanda continuo mutaret in melius. Alexander quoque Aurelius [vera virtutis maiestas] tante humanitate, tanta sanctitate, tanta benignitate, tanta pro omnibus cura versatus est, ut non secus ac pater omnium censeri posset. Cum indigne egentem audisset clementer ad se vocari iussit "Quid est," inquit, "cur non poscas cum opus habeas? An vis me diu tibi debitorem esse? Accipe et solve me debito huiusmodi." [principes laudatus vates expressit] Quique sui memores alios fecere merendo ostendere se non amari solum vivos sed eciam mortuos coli. Hinc nos, quibus Deum ira tales dumtaxat legere contingit, saltem memoriam flagranti caritate versamus. Nequaqum detur iniurie qui hos antecessit quod imperatorem divine vindicem ire Titum subiicio: ingens gloria virtutum, quamquam narracio presens iam prolixior excrevit, pretermittere non sinit. Is est qui "amor et delicie humani generis" appellabatur: huius inclita vox illa fuit nullum tristem debere ab imperatore discedere sed ea quoque amplissima liberalis animi attestacione procedens, cum sero aliquando cuiquam se beneficium non erogasse meminisset, "Hanc diem," inquit, "amici, perdidi." Virum prorsus gloriadignissimum, qui quod non largiretur in amissione conputaret, quanta denique benignitate erga suos extitisse censeri valet qui hostis quoque calamitatibus misericordiam impendit? - nam, cum ultor Dei, circuens obsessam Jerusalem, valles cadaveribus eorum quos inedia confectos e muris precipitabant oppletos cerneret, vehementer ingemuit, palmasque ad celum (teste Josepho) tendens, "Tu Deus," ait, "scis hoc non esse opus meum" -merito de ipso igitur acerba morte prevento clamatum esse obiisse maiore omnium danno quam suo. </p>
<p>Quo igitur animo, qua voluntate, qua denique fide tales principes - imo verius numina in terris - coluere, amavere, celebravere qui presentes videre sensereque virtutes, - quando tot post tempora legencium animos admiracione et pia laude tam vehementer afficiant? Enimvero evenire ceteris quod michi reor vitam ego, moresque eorum quos memoravi et aliorum quos brevitati serviens omisi, tanta dulcedine versans, affectus estuo, ut beata illa secula, beatos populos sub huiusmodi imperio fuisse inclamare cogar, simulque ingemiscere, vel quod illa michi etate non nasci, vel quod presenti nasci contingit. Haud defuturos arbitror qui hanc sentenciam dannent, quoniam (quod malo more evenire solet) inpresenciarum facilis, mansuetus, et clemens omnibus gubernator, quique divinis frequens rebus intendat, segnis, delirus ac muliebris animi, et qui principari nesciat, appellatur. Qua nimirum voce nichil ad subruendam boni principis formam nequius esse potest qui morbus animis inde oboritur. Amor enim quidam animi motus est, qui genuina quadamparticipacione nisi ad simile progredi sua sponte non valet: quo fit ut pro qualitate affectus laudandi studio moveatur: insita his libidine bellorum, bella nominabit, bella probabit, bella omni voce resonabit. Illi bullit votis luxuria, racioni partibusque petulancium faverit; placebit alteri iusticia, pro iustis astabit, equitate inspecta letabitur, tristabitur iniquitate. Sic quisquam elatus laudabit protervos, fastum in vita laudabit, et mansuetos modestosque subsannabit. Semper quod fert quisque affectu, hoc offert oracionis indicio. Unde est illud libri <hi rend="italic">Peri Herminias</hi>: "voces sunt earum que sunt in anima passionum note"; et rursus in <hi rend="italic">ethicis</hi>: "unusquisque qualis est, talia dicit et operatur." Verum in huiusmodi hominibus qui, ad assentandum assenciendumque omnia parati, dicunt malum bonum et bonum malum, impletur quod Apostolus ait, "corrumpunt bonos mores colloquia mala" - nec mores tantum corrumpunt, sed eorum quoque ipsorum plerumque fortunas, et qui docent et qui discunt mala prosternunt, - dum enim a viribus dominorum superbiam, fastum, insolenciam, vindictam, avariciam, seviciam, aut narrant aut probant, aliorum reges docent imitari quod audiunt, - quo fit ut nonumquam, artibus ipsi quas ingenuere prepositis seve affecti, depereant. Verum quamlibet fingant adversa ipsi rebus nomina, veritas sua radice stat stabitque, ac improbis reclamantibus se prodet assercione meliorum. Nam, cum pios dominos,religiosos, litteris deditos, molles, vanos, dementesque diu multumque personuerint, irrefragabilis tandem, vel invitos sentenciam dannare, et laudare bonos, amare, et admirari veritas conpellet. Quamobrem hec summa est. Qui diligi gliscunt non tam id erogatis passim opibus quam virtute ac vite bonitate assequi decertent. Ita enim non vivi modo amabuntur, verum defuncti quoque in hominum sempiterna recordacione: tum desiderio et celebri laude perseverabunt. Via autem omnis alia in devium agit. </p>
<closer><dateline>Nonis Septembris 1399. </dateline></closer></div1></body></text></TEI.2>
