<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>La psicologia come scienza positiva</title>
      <author>Roberto Ardigò</author>
    </titleStmt>
    <extent>334 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit000109</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>1: Pietro Pomponazzi ; e La psicologia come scienza positiva.</title>
        <author>Ardigò, Roberto</author>
        <editor id="ed">Pomponazzi, Pietro</editor>
        <publisher>A.Randi</publisher>
        <pubPlace>Padova</pubPlace>
        <date>1908</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>900</date>
    </creation>
    <langUsage><language id="ita">Italiano</language><language id="lat">Latino</language><language id="grc">Greco antico</language></langUsage>
    <textClass>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Genova</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Genova</name>
      </respStmt>
      <item>Correzione linguistica</item>
    </change>
    <change>
      <date>2005-06-27T00:00:00.000+02:00</date>
      <respStmt>
        <name>Laura Sarzi Braga</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-06-30T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1><head>PARTE PRIMA</head>
<head>LA COGNIZIONE SCIENTIFICA</head>
<p>Gli antichi credevano, che la scienza dovesse condurre a
conoscere le cose fino nella essenza e nelle cause loro. Lo insegnava 
espressamente anche il grande filosofo,
che Dante ha chiamato "il maestro di color che sanno"
A noi non è più possibile una tale illusione;
poiché sappiamo, che lo sforzo di risalire oltre i fenomeni è vano 
affatto; e che il compito della scienza non può essere altro, che di 
rilevarne la consistenza, la successione e le somiglianze. </p>
<p>L'errore degli antichi era naturalissimo, e dipendeva da ciò, che 
l'uomo, senza punto accorgersene, pone negli oggetti le impressioni 
sue proprie, come il movimento della terra nel sole; e considera le 
idealità, formate dalla sua immaginazione, quali rappresentazioni 
adeguate e perfette di ciò, che esiste veramente ed opera nelle 
cose. Il lavoro analitico, onde la scienza pervenne a scoprire 
l'inganno, fu oltremodo lungo, difficile e faticoso. E la 
storia de' suoi progressi, a questo riguardo, dai Greci, che la 
iniziarono, a noi, è piena di insegnamenti e merita di essere 
ricordata.</p>
<p>Nel primissimo e più informe rudimento del pensiero filosofico, 
proprio dell'età mitologica, i fatti si rappresentarono siccome 
altrettante manifestazioni vitali, analoghe a quelle che l'uomo 
sperimenta in se stesso; e perciò si riferirono all'arbitrio di 
virtù invisibili, intime alle cose, fornite di pensiero e di 
volontà, e aventi il potere di muoverle con un comando come l'uomo le
sue membra. Lo stesso Talete di Mileto, primo a filosofare in Grecia, 
riteneva ancora, che ogni oggetto nella natura fosse avvivato dallo 
spirito di un qualche demone o dio; e che il magnete avesse 
la proprietà di attrarre il ferro dall'istinto particolare di 
quell'anima, che vi doveva albergare </p>
<p>L'idea del comando si è allargata in quella di legge, dopoché uno 
studio un po' più avanzato incominciò a far conoscere la 
concatenazione, l'ordine e la stabile ricorrenza dei fatti; sicché 
dagli oggetti particolari la considerazione si estese al complesso di 
essi, e lo sviluppo totale degli eventi apparve, come la esecuzione 
infallibile, non di un capriccio del momento, ma di un piano 
sapiente, stabilito in precedenza. Dall'idea di un tutto naturale, 
già abbozzata nelle dottrine dei filosofi della Jonia, derivanti le 
cose da un solo elemento per ispontanea evoluzione, come la pianta 
dal seme, ed espressa più tardi 
nel modo più compiuto da Diogene di Apollonia, dai 
pitagorici si passò, facendosi un primo passo nella via 
dell'astrazione, all'idea del tutto numerico 
E da questa, facendosene un altro dagli eleatici, a quella del 
tutto metafisico. Nella apprensione complessiva e generale dei corpi, 
soprattutto in quella più astratta dei matematici, scomparvero le 
particolarità distintive di ciascheduno, e si fusero tutti nella 
idealità pura ed infinita della materia, reale e mutabile, 
indistinta nella sua unità e tuttavia divisibile. Parmenide e gli 
eleatici non tennero conto della divisibilità e della mutabilità, e 
si elevarono alla nozione dell'essere schietto, e all'infuori del 
limite, della moltiplicità e della variazione Su queste invece fermò
l'attenzione Eraclito di Efeso, e ne creò una astrazione, onde l'essere
non è il persistere immutabile, ma il divenir sempre, variando eternamente
Anche il concetto del momento attivo o causante nella natura si era di mano
in mano modificato, facendosi sempre più astratto. Di fronte ai numeri 
dei pitagorici quel momento era apparso l'armonia che li assomma e li 
dispone secondo un ordine; di fronte all'essere ed al divenire dei metafisici, la 
mente che n'è conscia, e il fato, dal cui volere 
irrevocabile è necessitato il corso eternamente prestabilito degli 
avvenimenti Tuttavia non aveva 
cessato di rimanere compenetrato nel momento passivo o materiale, e 
di formare con esso una cosa sola, come la vitalità generante ed 
animatrice dei Jonici (prima sparsa e divisa nei singoli esseri, poi 
compendiata in una unica anima del mondo); onde l'aspetto panteistico 
di tutti questi sistemi. Ma Anassagora di Clazomene, nel suo ardito 
tentativo di comporre insieme in un pensiero più grandioso e maturo i 
trovati della speculazione precedente, onde ideò il cosmo come un 
tutto d'arte divina, gli diede maggior risalto, lo staccò 
affatto dal composto inerte, e ne fece un essere puro distinto,
impersonandovi specialmente le astrazioni della libera forza
motrice e della cognizione dei fini, e glielo contrappose,
come l'artefice alla materia della sua opera; restando così per lui
disegnate le linee fondamentali della filosofia dualistica, che si svolse
poi nei grandi sistemi di Platone e di Aristotele. Nel concetto, che si
venne per tal modo formando, di una vasta, anzi infinita, armonia di cose, 
rispondenti immancabilmente alle disposizioni eterne di una mente 
sovrana, a ciascuna era affidato un ufficio speciale, insieme col 
potere di eseguirlo. Tale potere non aveva altra ragione di essere, 
che il beneplacito del donatore. Dio, dice Platone nel Timeo,
volendolo, rende immortale ciò che per natura è
corruttibile. E l'uso era vincolato da una legge determinata
dall'intento del tutto. Al sole, dice Eraclito, è segnata la sua 
via; se ne uscisse, non isfuggirebbe al castigo delle Erinni 
vendicatrici E poiché l'esperienza aveva 
mostrato corrispondere ad una cosa particolare varie categorie di 
fatti, si era pensato, che ogni essere fosse investito di più 
facoltà, quasi di altrettante prerogative, regolate però anch'esse 
nel loro esercizio da apposite convenienti prescrizioni. Così, come 
si era dapprima applicato alla natura, per ispiegarla, il concetto 
dell'individuo, che ha in sua piena balia le diverse membra del 
corpo, aspettanti per muoversi il comando dello spirito animatore, 
in seguito le si applicò quello dell'ordine sociale, nell'ampia 
cerchia del quale un legislatore fissa e dirige, a suo talento, ma 
con legge stabile e generale, le sorti e le azioni dei sudditi, 
nei diversi gradi della loro condizione. </p>
<p>Ma una osservazione più attenta scoprì, a poco a poco, tali e 
tante relazioni tra l'azione esercitata dagli oggetti e la loro 
intima costituzione, che la scienza andò sempre più abbandonando 
l'idea delle proprietà gratuitamente e capricciosamente affidate e 
delle leggi imposte arbitrariamente; e finì col persuadersi, che le 
energie, proprie delle sostanze e dei corpi naturali, non fossero 
altro, che la conseguenza e la espressione necessaria ed inevitabile 
della loro essenza medesima. 
<quote rend="block">
<lg lang="lat"><l>Cum materies est parata</l>
<l>Cum locus est praesto, nec res, nec causa moratur </l>
<l>Ulla, geri debent, et confieri res</l></lg>. </quote>
diceva Lucrezio. Tale è la dottrina di 
Democrito di Abdera, scolaro di Leucippo. Democrito compì il 
tentativo di Empedocle di spiegare la varietà e il mutarsi 
incessante delle cose, partendo da una primitiva moltiplicità 
caotica, per via di un processo puramente meccanico Egli emendò la 
teoria del filosofo Agrigentino; invece delle quattro sorta di 
particelle primitive, dette i quattro elementi, e delle due forze 
contrarie dell'amore e dell'odio, fatte intervenire per dare 
spiegazione delle composizioni e scomposizioni, ammise degli atomi, distinti, 
non per la sostanza, ma per la forma e la grandezza, e dotati per 
natura di movimento E, ciò che costituisce il 
carattere proprio di questa dottrina, ripudiò espressamente 
l'intervento delle cause finali </p>
<p>In questo sistema i vari modi di operare riscontrati nelle cose, 
ritornanti invariabilmente date le identiche circostanze, si 
continuò a chiamarli leggi, come prima; ma con significato molto 
diverso. Nella immaginazione, più poetica che scientifica, degli 
antichi dualisti il pensiero di un ordine, nato in una mente suprema, 
doveva averla condotta, per realizzarlo, a divisare gli uffici 
relativi, ed a procacciarsi il soggetto, in cui investirli, 
costringendo ad assumerne l'incarico una materia del tutto inerte e 
passiva, e per sé indifferente a qualunque genere di azione 
Nel concetto assai più filosofico, che si oppose al precedente, è 
la stessa natura delle sostanze la ragione, come della esistenza, 
così anche della energia loro, e del modo di esercitarla; sicché 
l'ordine non è più una causa, ma un risultato; e la legge non è 
più un comando imposto tirannicamente ad esseri riluttanti, ma la 
semplice manifestazione spontanea di quello che sono. </p>
<p>Anche qui però la legge si diversifica ancora dal fatto, e si 
appoggia interamente alla sostanza, poiché ne rappresenta l'essenza 
e le proprietà. Per cui, in questo sistema, il fatto non può essere 
concepito da sé, ma si connette necessariamente alla legge, come la 
legge alla proprietà e alla forza, e questa alla sostanza. E il fatto, 
benché costituire da solo la scienza, non vi tiene neanco il primo 
posto, e vi figura soltanto come ultimo corollario delle idee 
sopraddette, che lo precedono logicamente. </p>
<p>Ma una analisi più accorta del processo conoscitivo, onde si 
distinse ciò, che si deve alla realtà appresa, da ciò che è mero 
effetto di combinazione e di abitudine mentale, ha dimostrato 
finalmente, che le idealità formate dalla immaginazione, quali sono 
queste della sostanza e delle sue misteriose proprietà, non sono 
punto, come si credeva quasi invincibilmente adeguate e 
perfette di ciò, che esiste veramente ed opera nelle cose; e che la 
scienza, per essere veramente solida in tutte le sue parti e degna 
del suo nome, non deve ammettere, siccome certo, se non ciò che è 
accessibile alle umane facoltà, vale a dire il solo fatto Questa verità,
non estranea del tutto alla scienza antica più matura, è propria
soprattutto della moderna, i cui risultati hanno giustificato
definitivamente gli arditi concetti di David Hume
L'essenza e le proprietà della sostanza trascendono assolutamente la
sfera del nostro comprendimento, e quindi non hanno diritto di entrare
a far parte di un sistema di cognizioni serie e positive. Chi ve le
introduca, o lo fa per dedurne i fatti, come si dedurrebbe la conseguenza
dal suo principio, e allora si ha l'assurdo, che il fenomeno si accerti,
non mediante l'osservazione, ma col ragionamento <foreign lang="lat">a priori</foreign>; o lo fa
per completare, con una semplice aggiunta metafisica, un corpo di veri
in tutto empirici, e allora si ha nella scienza un principio discordante 
ed ozioso, che non aggiunge nulla alla verità del resto, e rimane 
come una parte viziosa, che minaccia sempre di guastare la buona. </p>
<p>Quando diciamo, il fatto, non escludiamo la legge. Se lo facessimo, 
toglieremmo anche la scienza, perché essa consiste appunto nel 
dimostrare le leggi dei fatti. Ma che è infine la legge, se non il 
fatto? La legge astronomica della gravitazione dei corpi 
celesti, la legge fisica della rifrazione della luce, la legge 
fisiologica della circolazione del sangue, sono altrettanti fatti; 
niente altro che fatti; invincibilmente, rappresentazioni. La 
gravitazione è il fatto del movimento delle grandi masse di materia, 
isolate nella immensità dello spazio; la rifrazione della luce è il 
fatto della deviazione del raggio luminoso, nell'entrare in mezzi 
diafani di densità diversa; la circolazione del sangue è il fatto 
del movimento del liquido, onde si mantiene la vita, per le arterie e 
le vene degli animali, in conseguenza delle contrazioni del cuore. E 
così dicasi di tutte le altre leggi. Non se ne trova nessuna, che 
sia altro più che un fatto. </p>
<p>La legge si distingue dal fatto, non come cosa da cosa, ma 
solamente, come la cosa considerata in ciò che ha di comune con 
altre, vale a dire il generale e l'astratto, dalla cosa considerata 
in tutte le sue particolarità, ossia come individuale e concreta. 
Dati più fatti dello stesso genere, ciò in che si rassomigliano è 
la loro legge. Per dirlo in una parola, la legge è la somiglianza 
dei fatti. L'allungamento di una spranga di ferro, esposta al sole, 
l'innalzamento della colonna di mercurio nel tubo di un termometro, 
portato in un luogo caldo, il gonfiamento di una vescica chiusa, 
contenente aria, messa sopra una stufa accesa, sono tre fatti 
particolari. Essi hanno di comune, che sono una dilatazione di corpi, 
diversi per la sostanza e lo stato di aggregazione molecolare, in 
seguito a riscaldamento. In ciò si rassomigliano; e quindi si dice, 
che questa è la loro legge. </p>
<p>Onde si vede, che, se la scienza oggi parla ancora di leggi, questo 
vocabolo vi ha un significato affatto diverso dal vecchio; e 
che il concetto da esso indicato non è, per nessuna ragione logica, 
subordinato a quelli delle proprietà, della sostanza, e della 
essenza, come presso gli antichi. </p>
<p>Non è però da dissimularsi, che, in quanto questa parola, anche 
adesso, come prima, è usata soltanto nelle scienze dinamiche, ossia 
di ciò che avviene o diventa, e non nelle descrittive, ossia di 
ciò che è, conserva tuttavia una qualche ricordanza, per quanto 
leggera, dell'antica significazione. Se non vi rappresenta più la 
forza particolare generatrice del fatto, vi indica però ancora una 
certa ragione logica speciale. Mi spiego con un esempio. La legge, a 
cui si subordina il fatto della caduta di un corpo sollevato in alto 
e poi abbandonato a se stesso, è quella della gravità. Questa 
gravità gli antichi la prendevano, come qualche cosa a cui fossero 
soggetti i corpi; fosse poi essa o un comando superiore onnipotente, 
che li spingesse irresistibilmente verso la terra, o la stessa loro 
natura, che li sollecitasse a cadere. In qualunque modo, sempre una 
vera forza particolare effettrice. Per noi invece la gravità, come 
abbiamo detto, è lo stesso fatto di cadere, che si rinnova ogni volta 
che i corpi non sono sostenuti. E quindi non ci rivela punto la causa 
reale, che lo produce. Ma ci serve a spiegarlo. Cioè veniamo per 
essa ad assegnargli un posto in un ordine ed in una serie di fatti 
aventi tra loro dei rapporti dinamici, ossia di successione. </p>
<p>Nelle scienze dinamiche si studiano i fatti, che si succedono nel 
tempo. L'attinenza di successione nel tempo, considerata nei fatti, 
fa che noi li apprendiamo, non come qualità o cose, ma come 
atti e funzioni; e li colleghiamo fra loro pei rapporti della 
causalità. È questa la ragione, per cui si conserva in quelle 
scienze la parola legge, colla tinta di significato speciale detta 
sopra. Nelle scienze descrittive, che, nei dati reali ed ideali, 
cercano, non quello che fanno, come le dinamiche, ma quello che sono 
(e ciò notando il rapporto di coesistenza dei fatti che li 
costituiscono), per indicare le generalità, che ne danno ragione, si 
preferiscono altre parole; come elemento, parte, specie, classe, 
rapporto, idea e simili, che si possono comprendere nell'unica di 
nozioni. Tutti questi vocaboli non indicano, che dei fatti in 
astratto, come quello di legge; né più, né meno. E non se ne 
differenziano, se non perché, come questo ultimo ci fa ricordare, 
che in antico le scienze, in cui entra, seguendo una illusione 
naturale e fortissima della nostra mente, credevano di mostrarci la 
vera causa reale degli effetti studiati; i primi appartengono a 
scienze, che una volta avevano, per lo stesso motivo, la pretesa di 
rivelarci l'essenza stessa delle cose. In una parola, la legge è il 
fatto stesso, ma concepito come una azione, vale a dire, avente con 
altri fatti una relazione di tempo; e la nozione è, essa pure, il 
fatto, e null'altro; ma il fatto considerato, come cosa o qualità, 
vale a dire, avente con altri fatti una relazione di spazio. Fuori di 
tali allusioni, nessun'altra differenza tra quella e questa. Tutte e 
due, allo stesso modo, sono generalità od astrazioni, formate sui 
fatti particolari, o, che è lo stesso, ne sono le somiglianze; e 
servono per classificarli Chi vi aggiunge di più, come 
vedremo innanzi farsi oggi ancora da molti di quelli, che parlano di 
forza e materia, di anima e di facoltà dello spirito, s'inganna, e 
torna ai falsi sistemi, sopra ricordati, della scienza immatura. </p>
<p>La scienza va in cerca dei fatti. Osservando e sperimentando, li 
trova, li nota, li accerta. Poi li confronta, e li distribuisce 
secondo le somiglianze, e ne forma dei gruppi distinti, sui quali 
leva le prime generalità. In seguito paragona tra loro queste 
generalità prime, e le distribuisce in categorie, e ne astrae delle 
generalità superiori; e ripete il lavoro, di grado in grado, fino a 
trovare, se vi riesce, quell'unica, che sta in cima a tutte, e le 
collega in un solo sistema. Così si forma la scienza; la quale, per 
tal modo, viene ad essere un grande quadro sinottico, o una 
classificazione dei fatti. Classificazione che giova a due scopi. 
Essa, in primo luogo, è un tutto proprio della mente, è un'opera 
d'arte della facoltà logica, è una idealità, onde l'umana 
contemplazione si pasce con voluttà divina, come della idealità 
morale ed estetica. Inoltre serve a spiegare le cose particolari, e 
quindi a farle conoscere, nel modo più perfetto, che è a dire, 
scientificamente. </p>
<p>Che è conoscere un oggetto particolare? Lo stesso che spiegarlo. E 
spiegarlo? Una cosa semplicissima associare ad esso le idee che vi 
hanno relazione. Il fabbro conosce un suo strumento, perché alla sua 
vista si risveglia in lui l'idea dell'uso a cui serve. Egli 
poi lo conosce solo praticamente, perché lo fa mediante 
l'associazione di idee particolari ed inorganiche. Il botanico, 
conosce una data pianta, perché, esaminandola, ricorda la varietà, 
la specie, la famiglia, l'ordine, e via discorrendo, a cui appartiene 
nel sistema dei vegetali. E la sua cognizione è scientifica, perché 
le idee associate, che la rendono tale, sono idee astratte, disposte 
secondo le diverse gradazioni di generalità, ossia secondo il loro 
organismo logico. Così il marinajo conosce praticamente un dato 
vento, mentre egli vi annette, per l'esperienza avuta, certi pericoli 
della navigazione. Il fisico ed il meteorologo conoscono invece quel 
vento scientificamente, mentre sanno associargli le idee delle leggi 
proprie dei movimenti dei corpi in genere, e quelle dei movimenti dei 
fluidi aeriformi, dell'aria, dell'atmosfera, delle sue diverse 
correnti, e via dicendo; e così viene ad indicare il posto, che quel 
fenomeno tiene nel grande quadro dei fatti della natura. </p>
<p>Non sempre le generalità, che si associano a dati fatti 
particolari, per ispiegarli, sono cavate, nel modo detto sopra, da 
quei fatti medesimi; e quindi non sempre sono a loro posteriori nel 
processo ideologico. Spessissimo vi si applicano delle generalità 
già formate prima. Per conoscere gli avanzi fossili di un animale di 
una specie perduta, il paleontologo ricorre alle classificazioni già 
preparate dalla scienza, dietro lo studio degli individui tuttora 
viventi. La scienza gli presta, o il genere, o la classe, in cui 
collocare il nuovo animale; mentre i suoi caratteri particolari lo 
conducono a delineare una famiglia, una specie novella. La 
teoria, recentissimamente provata vera dal professore Schiaparelli
e da altri, sulle meteore cosmiche a cui appartengono
gli aeroliti, non è altro che una giusta e felice applicazione
ad un nuovo caso delle leggi astronomiche delle comete. Qui
l'ipotesi si è convertita in tesi; ossia la somiglianza presunta
è divenuta una somiglianza verificata.</p>
<p>In mancanza di somiglianze vere e proprie, si ricorre anche a 
supposte e lontanissime, pur che si trovi una qualche spiegazione. 
Tanto è forte siffatta tendenza della mente umana. Se cade una 
goccia di un acido su un panno e ne altera il colore, si vuol subito 
spiegare il fatto; e, in mancanza d'altro, si ricorre all'idea del 
mangiare, che non ha con quello se non una lontanissima analogia; e 
si dice, che l'acido ha mangiato il colore. E chi non è istruito 
nella chimica se ne contenta, come se non gli restasse altro da 
sapere in proposito. Tale procedere è immensamente più comune, che 
non si creda. N'è frutto la massima parte delle nostre cognizioni. 
Il linguaggio umano n'è, si può dire, formato di pianta. E non è 
straniero alla stessa scienza; che anzi il suo progresso consiste 
appunto in ciò, di venire sostituendo a poco a poco delle 
somiglianze vicine e giuste alle false e lontane. </p>
<p>L'anteriorità cronologica delle nozioni generali, adoperate nelle 
così dette scienze <foreign lang="lat">a priori</foreign>, per rendere ragione dei fatti 
particolari, è tanta, che se ne sconosce perfino del tutto la 
natura. Onde il debole di quelle scienze. Il debole dei metafisici 
sta nel credere, che quelle nozioni universalissime, che essi 
chiamano le idee, precedano la esperienza di qualunque fatto, e 
ne siamo affatto indipendenti; e quindi siano atte a rappresentare 
più che il mero fatto; a rappresentare cioè la stessa sostanza ed 
attività della cosa, onde il fatto procede, e le cagioni assolute di 
esso. Se il matematico non incorre nelle assurdità dei metafisici, 
è perché prende le sue linee e i suoi punti per quello che sono 
veramente, cioè come astrazioni, e niente di più. Se egli, per 
esempio, per calcolare il rapporto, che corre tra due forze date, le 
indica con una lettera e le considera concentrate ciascheduna in un 
punto, con ciò non vuol dire di conoscere il modo, onde nella natura 
si sviluppano quelle forze, e non intende di sostenere contro i 
fisici, che una energia sperimentabile non supponga una certa 
quantità estesa di materia. Le sue conclusioni sono delle relazioni 
puramente mentali, quali risultano dal confronto logico dei dati 
astratti su cui lavora, ed egli non dà ad esse altro valore E così non argomenta
dalla divisibilità all'infinito dello spazio matematico ad una uguale
divisibilità dei corpi concreti. Anzi non gli ripugna neanco di concepire
il corpo in sé come una cosa non estesa. Chi non sa, che tale idea ebbe i 
principali suoi sostenitori fra i matematici, quali erano certamente, 
per non citare che questi, Leibniz e Boscowich? Le idee
di tempo e di spazio, su cui lavorano i matematici, quelle di essere,
realtà, sostanza, causa e simili, onde si occupano i metafisici, non
sono, come essi credono, nozioni precedenti l'esperienza dei fatti, o,
come si dice, idee a priori. Esse sono il frutto della nostra prima e
più costante esperienza, aiutata dallo strumento della parola,
che rappresenta l'esperienza delle generazioni passate. Il crederle non 
semplici somiglianze di genere, fatti sperimentali, ma tipi 
universali, necessari e trascendenti, e senza dipendenza da essi, 
proviene unicamente dal modo inavvertito, onde si vennero disegnando 
nella nostra intelligenza di mano in mano, che si andava formando. </p>
<p>Ad ogni modo, sia che si parta dal fatto particolare, per indurne 
la nozione o la legge generale, sia che, ottenutala prima per tale 
via, si parta da essa, o per chiarire nuovi fatti, associandovela per 
la ragione della analogia e applicandovela come una ipotesi, o per 
creare nuovi dati, servendosene come di proposizione maggiore di un 
sillogismo, resta sempre, che nella scienza 
non si ha che il fatto e la nozione o legge; vale a dire, il fatto 
considerato ora in concreto ed ora in astratto; e che quindi essa non 
può risalire oltre i fenomeni, e non può far altro che rilevarne la 
consistenza, la successione e le somiglianze; e che al tutto vana era 
la credenza degli antichi, che potesse condurre a conoscere le cose 
fino nella essenza e nelle cause loro. </p>
<p>La nostra conclusione a molti parerà desolante. Parerà, che, a 
questo modo, la scienza debba riuscire alla negazione di se stessa. E 
si rimpiangeranno i tempi felici, in cui l'uomo, pure illudendosi, 
poteva sentire la compiacenza, quasi divina, di credersi in possesso 
dei segreti più nascosti della natura, e di rifare, con una 
vera creazione della sua mente, il mondo, per la cognizione delle 
cause medesime, onde è l'effetto. Rimpianto irragionevole; come di 
chi, ridestandosi improvvisamente, sentisse rincrescimento di un bel 
sogno svanito. Le palpebre, chiuse pel sonno, si aprono al chiaro del 
giorno ed alla verità delle esistenze concrete, se un raggio di sole 
le offende e le irrita. Nello stesso modo la luce della scienza 
moderna punge e molesta lo spirito addormentato nelle piacevoli 
fantasie delle passate età, e lo sforza a risvegliarsi. Le false 
immagini del sogno si dileguano, e sottentrano quelle della veglia. 
Ma di quanto maggiore bellezza e valore! </p>
<p>La scienza in passato si occupava specialmente delle sostanze, e si 
compiaceva di descriverne, con ingenua baldanza, la natura e la 
proprietà. Era quello un sogno; ciò che essa credeva la sostanza 
non era che una formazione al tutto chimerica di una poetica 
fantasia. Che era la sostanza di Aristotele? Un accoppiamento 
meramente mentale di due entità astratte, la materia e la forma 
E per Platone? Egli ha invertito l'ordine dei concetti.
Per lui le vere sostanze sono le idee; ciò che tocchiamo
colle mani e vediamo cogli occhi non é la sostanza nel giusto
senso, ma solo un non so quale riflesso della vera, ossia della
idea E per gli atomisti? Una riunione di atomi, 
ossia di corpi estremamente piccoli. Cioè hanno creduto che un 
corpo, una montagna per esempio, fosse bello e spiegato, se, invece 
di pensarlo grande come lo vediamo, fossimo riusciti, facendo uno 
sforzo di immaginazione, a ridurlo a dimensioni di una estrema 
piccolezza, come a dire parecchi milioni di volte minore della 
punta di un ago. E per gli altri? L'abbiamo detto sopra; ora 
l'astrazione matematica del numero, ora quella dell'essere 
metafisica; uno ed immutabile, secondo gli eleatici; vario e sempre 
diverso da se stesso, secondo Eraclito. </p>
<p>La scienza nuova ci ha fatto aprire gli occhi alla realtà, ed ora 
ci accorgiamo essere ciò che si conosce il solo fenomeno; ma un 
fenomeno vero ed effettivo, e non immaginario; un fenomeno di cui 
siamo veramente in possesso, e che costituisce un dato di cognizione 
solido, e non dipendente dalla nostra volontà; che non può, come 
nella scienza passata, o ritenerlo o ripudiarlo a piacimento, secondo 
che si accordi o meno con un sistema prestabilito. E la realtà di 
questo semplice fenomeno, in apparenza inconsistente e vuota, è in 
effetto piena di una inesauribile ricchezza e fecondità; e nulla 
valgono, al suo paragone, le astrazioni aride ed impotenti degli 
antichi. </p>
<p>Che era l'acqua per Empedocle, uno dei filosofi più positivi 
dell'antichità? Era l'agglomerazione di piccole particelle, non 
calde e rilucenti, come quelle del fuoco, ma fredde ed opache Tale, e
niente di più, era acqua per quel naturalista, che riteneva
di conoscerla, non nella sua povera esteriorità fenomenica,
ma proprio nella essenza costitutiva della sua sostanza E tale, 
presso a poco, è rimasta, per una lunga serie di secoli, fino a 
Watt, che, compiendo le osservazioni di Wartlire, Cavendish, 
Lavoisier ed altri, ne annunciò il 26 Aprile 1783 la 
composizione. Secondo quelli che pensano, che a dire fenomeno 
non si dica nulla, noi, che pretendiamo di andare fino in fondo della 
essenza, e ci contentiamo di arrestarci a quelle, che si chiamano le 
apparenze superficiali dei fatto, dovremmo avere dell'acqua un'idea 
assai più meschina. Ma quanto si ingannano? Quante cose non abbiamo 
noi, o scoperto, o intravveduto in una particella appena visibile di 
acqua; in ciò che, per Empedocle e per i fisici vecchi, non è 
altro, che un atomo freddo ed oscuro! Un mondo addirittura. </p>
<p>Che cosa è per noi una gocciolina piccolissima d'acqua? Essa, 
prima di tutto, è un cumulo formato da un numero straordinariamente 
grande di particelle di una piccolezza, che sorpassa ogni 
immaginazione, dette molecole. Una sola onda luminosa, che, in media, 
ha la lunghezza di circa mezzo millesimo di millimetro, ne può 
abbracciare molti milioni. Cosa che non deve parere incredibile, 
perché possono essere nella stessa gocciolina d'acqua degli 
animaletti microscopici più piccoli di quell'onda, eppure forniti di 
tutti gli organi necessari alle funzioni vitali. Ma queste molecole 
non vi giacciono, le une sulle altre, come i granelli in un mucchio 
di sabbia. Degli spazi, in proporzione notevoli, le dividono, che, 
malgrado la estrema loro esiguità, non poterono sfuggire alle nostre 
indagini e ai nostri calcoli. Scoprimmo come dipendano dal calore, 
che intromettendosi li allarga, e dalla pressione esterna che li 
restringe; e ne fissammo con certezza e precisione i rapporti di 
grandezza, pei diversi stati di aggregazione. E ciascheduna molecola, 
secondo la magnifica teoria seguita ed illustrata dal Secchi, gira sopra se
stessa rapidamente, insieme al vortice da essa formato nell'etere;
e nello stesso tempo, non avendo asse stabile di rotazione, oscilla 
irregolarmente tra le vicine; onde l'incoerenza e la fluidità della 
massa. Che se poi vien meno un poco il calore, causa della divisione 
e del disordine, si manifesta, come per incanto, in tutte le 
molecole, una tendenza comune; diventano come i soldati, vaganti 
senz'ordine nel campo, quando il tamburo suona a raccolta. Ciascuna 
conosce il suo posto e vi accorre; in un momento le file sono 
composte e si formano delle stelle a sei raggi, come dei fiori a sei 
petali, di una esattezza geometrica perfetta; vale a dire si fa il 
ghiaccio. Egli è, che, diminuito colla temperatura, il moto 
traslatorio delle molecole, e queste per ciò ravvicinandosi tra 
loro, i vortici eterei delle une entrano nella sfera d'azione di 
quelli delle altre, e sono tutti travolti insieme, sicché gli assi 
di rotazione di tutte prendono una orientazione regolare e si 
muovono, per così dire, in cadenza. Nel solido, così formato, le 
particelle componenti non possono più scorrere le une sulle altre; 
e resistendo, senza spostarsi, all'urto delle onde luminose, non le 
estinguono, ma ne permettono la propagazione normale per gli strati 
sottili e rarefatti dell'etere interposto. Così, se si oppongono alla 
trasmissione del calore e della elettricità, che esigono facilità 
di movimento longitudinale, sono in compenso permeabili alla luce e 
trasparenti. Ma tutto questo non è ancor nulla. Delle innumerevoli 
molecole, che compongono una gocciolina, appena percettibile, 
d'acqua, consideriamone una sola. Essa non è l'atomo freddo ed 
oscuro di Empedocle. Ma la compongono l'idrogeno, che ci serve così 
bene per vederci la notte, e l'ossigeno, per cui si genera la 
fiamma, ed il calore. E questo lo sappiamo così bene che ne abbiamo 
perfino misurato i volumi ed i pesi rispettivi; onde ci è risultato, 
che il volume dell'idrogeno sta all'altro, come due ad uno, 
quantunque i tre, combinandosi, si condensino in due soli; ed il peso 
del primo vi è l'ottava parte di quello del secondo. Per noi poi gli 
atomi dell'ossigeno e dell'idrogeno sono essi stessi altrettanti 
sistemi di altre particelle elementari, contornati ciascuno dalla 
propria atmosfera eterea, avente un proprio movimento, che, da una 
parte, mantiene la composizione particolare dell'atomo, come l'aria 
tiene uniti fortemente tra loro due emisferi cavi, combacianti e 
vuoti e, dall'altra, è subordinato al movimento della atmosfera 
maggiore della molecola acquea intera. Sicché potremmo a tutta 
ragione considerarla, siccome un vero congegno meccanico, i cui vari 
organi, accortissimamente calcolati e disposti e spinti di continuo 
per gli urti esterni, che ne mantengono l'attività, servono a 
trasformare in diverse guise il movimento ricevuto, e a trasmetterlo, 
così elaborato, intorno a sé; potremmo anzi paragonarla ad un tutto 
naturale assai più grande, qual è, per esempio, un intero sistema 
planetario; poiché, per la natura, come è piccolissima, 
sovrabbondandole sempre la forza infinitamente, la distanza che 
separa pianeta da pianeta, né punto più dello spazio dividente le 
parti di un granello d'arena, così gli interstizi fra atomo e atomo, 
impermeabili ai sensi ed agli strumenti più raffinati dell'uomo, 
sono campi larghissimi, in cui essa trova sempre luogo a quante cose 
invisibili e minute le piaccia di collocarvi. E la forza, che 
nella nostra molecola collega in un solo gruppo l'idrogeno e 
l'ossigeno, la conosciamo. E, a questo riguardo, siamo assai più 
potenti del fato di Empedocle; poiché ci è possibile ciò, che a 
quello non era dato; di disfare l'acqua e di rifarla, come ci piace; 
quantunque la forza in giuoco sia meravigliosamente grande; mentre 
giusta i calcoli di Dupré per separare violentemente l'ossigeno e 
l'idrogeno, sopra una sezione di un millimetro quadrato, occorre 
tanto quanto per ismuovere il peso di 1673 chilogrammi. </p>
<p>Insomma Empedocle ha voluto, secondo che richiedeva la scienza del 
suo tempo, mostrarci la stessa sostanza dell'acqua, ma ci diede una 
sostanza, che non esisteva, se non nella sua mente. Invece della 
sussistenza, della concretezza, di una cosa reale, e del portento 
della sua attività, l'esperienza non vi ha trovato, che la vanità 
di una larva impalpabile e senza vita. L'acqua dei nostri chimici ci 
è data, come un semplice fenomeno poiché vi si prescinde affatto da 
una teoria qualunque circa la intrinseca natura delle monadi 
materiali ed eteree; e le affermazioni sono tutte l'espressione, 
immediata o mediata, di fatti osservati. E tuttavia non è quella 
cosa inconsistente e desolata, che altri avrebbe creduto; ciò che ne 
abbiamo detto, per quanto sia pur qualche cosa, è di gran lunga 
assai meno di quello, che se ne potrebbe dire ancora; ma contiene in 
sé una ricchezza di dati ed una fecondità di aspetti e di funzioni 
inesauribili. E ciò, perché quell'acqua è un fenomeno sì, ma un 
fenomeno che esiste; non è una apparenza vana, come quella di 
un sogno, sibbene la percezione effettiva di ciò, che è realmente, 
fatta da un uomo, che non dorme. </p>
<p>Il procedere di uno scienziato moderno è veramente tale da far 
venire il capogiro agli ammiratori della scienza vecchia. Lasciamo, 
che un oggetto cada per terra. Nessuno mostra di stupirsi del 
fenomeno, che ha luogo. Tutti sono interamente soddisfatti di ciò, 
che ne sanno; e dalla scienza si aspettano delle spiegazioni, non su 
di esso, che credono non averne bisogno, ma sulle altre cose più 
elevate; come sarebbe, per esempio, il sistema dell'universo. E lo 
scienziato? Senza enfasi e senza pretesa egli vi dirà, che il 
sistema dell'universo, lo conosce; e tanto, che non gli reca oramai 
più nessuna meraviglia. Egli vi dirà, che il mondo non è mica 
dentro a quelle fodere o buccie più o meno dure, dette cieli, in cui 
gli antichi l'avevano imprigionato, ma che i campi dello spazio sono 
da ogni lato aperti, e interminati, e fecondi. E che si trovano da 
per tutto dei mondi vecchi e in dissoluzione, e di quelli recenti e 
che vanno formandosi; quali luminosi e quali opachi; quali compatti e 
quali composti di minuzzoli disgregati o di tenuissimi vapori; quali, 
infine, aggiogati ad un sistema particolare di astri e quali 
indipendenti, o che si versano, come torrenti di materia cosmica, ora 
nell'uno ed ora nell'altro. Egli vi dirà di sapere, di che si 
alimenti la luce di un sole, e come, stando nel suo studio, ne possa 
assaggiare i raggi e quindi conoscere la materia, ond'è formato. E 
vi dirà anche, che egli sa, con tutta precisione, quanto è grosso 
ogni pianeta, e quanto pesa, e quanto corre e perché ha cominciato a 
correre, e corre così tuttavia, e per quanto tempo potrà 
seguitare a correre E se voi, sorpresi del tono semplice e
niente esaltato del suo parlare, gli domanderete, da che ha preso 
tanta sicurezza di affermare, discorrendo di sì grandi cose, come se 
non dicesse nulla di straordinario, egli vi richiamerà all'oggetto 
caduto, e vi soggiungerà: Eh! tutto quello, che avete sentito, che 
è mai, se non lo stesso fenomeno volgarissimo della caduta di un 
corpo qualunque? Felice questo scienziato, esclamerete voi allora, 
che par che non sappia nulla, e sa tutto. No, dirà egli freddamente; 
anzi ignoro, che sia questo volgarissimo movimento di un oggetto che 
cade Ammiratemi, se volete, per le mie 
cognizioni sui corpi, che si aggirano in cielo; ma ricordatevi, come 
io debba confessare di ignorare perfettamente questo vil fatto, che 
non eccita la curiosità di nessuno. </p>
<p>Tale è il linguaggio dei cultori della moderna scienza positiva. 
Essi non fanno come i metafisici, che sostengono di sapere ciò che 
non sanno, e non si potrà mai sapere; e tuttavia a quante cose 
verissime è pure arrivata la loro induzione, che non si sarebbero 
mai nemmeno sognate, se si fosse data retta a quei sapienti delle 
cause e delle essenze. </p>
<p>Ciò che fa credere ai molti, che il ridurre la scienza al mero 
fatto la distrugga, è il pregiudizio volgare, rinforzato dai placiti 
apparentemente scientifici dei metafisici, per cui in ogni singola 
cosa si pone un'essenza e delle fenomenalità, che l'accompagnano; e 
quindi l'esistenza ritenuta propria solo della prima si 
distingue da quella delle seconde, in modo che, mentre nella essenza 
si riconosce una realtà nel senso vero, vale a dire fissa ed 
immutabile e basata sopra una ragione eterna ed universale, al 
fenomeno non si concede che una realtà incerta ed apparente, e tutta 
mobile e transitoria, e affatto fortuita, e di importanza puramente 
particolare 
Con tale pregiudizio è naturale, che il fatto per sé sia reputato 
insufficiente a stabilire la scienza, che non può aver luogo senza 
una perfetta stabilità nelle nozioni e nelle leggi delle cose </p>
<p>E si dice inoltre: La speculazione antica ha trovato ed ha 
assicurato per sempre alla scienza i concetti sovrani della unità e 
dell'ordine delle cose, della razionalità delle leggi che le 
governano, e della loro perfetta corrispondenza colla natura delle 
sostanze in cui si manifestano. E il principio della stabilità delle 
nozioni e delle leggi, indispensabile alla scienza, è appunto un 
corollario di quei concetti, e non può stare senza di essi. E la 
scienza moderna non esita ad ammetterli e ad appropriarseli; anzi è 
costretta a farlo, se vuol essere scienza. E quindi si soggiunge: Or 
bene, quei concetti, che, oltre essere verissimi e costituire un 
progresso reale ed importantissimo della scienza, ne sono anche il 
principale fondamento, non si trovarono già partendo dal principio 
della sola conoscibilità ed ammissibilità del fatto, ma sì tenendo 
al contrario lo sguardo rivolto alla essenza e alle cause delle cose. </p>
<p>Non c'è punto di dubbio. I concetti accennati, dell'unità e 
dell'ordine delle cose, della razionalità delle leggi che le 
governano e della loro perfetta corrispondenza colla natura delle 
sostanze in cui si manifestano, sono verissimi, sono una conquista 
preziosa ed un vanto della scienza; e quella, che non li adottasse, 
non ne meriterebbe neanco il nome; in ciò siamo pienamente d'accordo. 
E conveniamo anche, che la speculazione antica, come mostrammo al 
principio, li trovò, li asserì, e li pose a fondamento del sistema 
della scienza. Ma neghiamo assolutamente, che siano un portato 
proprio della scienza delle essenze e delle cause; e che quindi siano 
inaccessibili alla scienza dei soli fatti. Neghiamo, che questa, 
ammettendoli, come fa, li prenda a prestito dall'altra e contraddica 
a' propri principi. Per provare il nostro asserto, dobbiamo prima 
passare in rivista quei concetti, e vedere come erano intesi dagli 
antichi, e come lo sono nella scienza positiva attuale. </p>
<p>Gli antichi avevano il concetto dell'unità della natura. Ma tale 
concetto, nella forma che aveva preso nel loro pensiero, non era vero 
che in arte. E mancava poi al tutto di certezza scientifica. Era 
vero, in quanto era stato indovinato dietro una osservazione più o 
meno estesa dei fatti; era erroneo e non giustificato 
scientificamente, in quanto era spiegato, non pei fatti stessi 
osservati, ma per delle astrazioni, dalle quali era arbitrariamente 
derivato. Pei fisici della Jonia l'unità dipendeva dalla 
generazione, da loro falsamente asserita, di tutte le cose da un 
elemento, come l'acqua e l'aria Pei metafisici da un rapporto da loro supposto
di ciascun essere con una idea della loro mente. L'idea, che i
moderni hanno dell'unità della natura, non è assoluta,
come quella degli antichi. Non lo è, perché non
partono da un dato metafisico assoluto, ma unicamente dai
fatti; e l'unità l'affermano ogni volta che ne può essere
indotta e solo per quanto tale induzione lo esige e lo permette. I 
moderni affermano l'unità, quanto alla legge della genesi di tutti i 
corpi celesti, pel confronto delle loro condizioni fisiche diverse e 
mutabili; per le trasformazioni in successive condizioni analoghe, a 
cui, come ha mostrato la geologia, andò soggetta la terra; e per la 
consonanza di tutto ciò colle proprietà del calorico scoperte dalla 
fisica.
Affermano l'unità, quanto ad una scambievole influenza effettiva 
degli astri fra loro, per l'attrazione che la luna e anche il sole 
esercitano sul mare, e i pianeti tra loro e sulle comete ;
e le stelle e le grandi masse siderali fra loro; 
per gli effetti della luce e del calore solare sulle condizioni 
atmosferiche e sulla vita organica terrestre;
e per la corrispondenza tra il movimento e le
condizioni del sole e il magnetismo terrestre. Affermano 
l'unità nella legge della attività della materia, dovunque si 
trovi, qualunque ne sia il volume, la massa, l'intima costituzione, 
la forma, l'apparenza; perché l'azione reciproca degli atomi 
materiali, onde si attraggono e si respingono, è affatto somigliante 
a quella onde si hanno i movimenti delle grandi masse cosmiche;
non solo, ma tutte le operazioni naturali, siano chimiche,
o fisiche, o fisiologiche, si riducono al medesimo genere
di fenomeni. Affermano in fine 
l'unità, quanto alla medesimezza e alla continuità degli elementi 
componenti, per l'analisi chimica delle pietre meteoriche e 
per quella spettroscopica delle luci stellari, e per 
l'esistenza indotta di un fluido etereo, nel quale, come in oceano 
infinito, a tutti comune, nuotino i mondi anche più lontani, dal 
quale traggano la materia onde sono composti, e pel quale si 
comunichino, come da lido a lido, la luce, il calore ed ogni altro 
genere di influenza.
Queste unità conosce ed afferma la scienza moderna della natura. 
Invece della unità assoluta, erronea ed immaginaria, che rimase alla 
scienza degli antichi poiché, dimenticate le osservazioni onde 
l'avevano sospettata, la derivarono da un dato metafisico, i moderni, 
col solo appoggio dei fatti, riuscirono a scoprire diverse unità 
proprie delle cose. Ma queste, che nella modestia della loro 
relatività, sono senza confronto più grandiose e sublimi della 
assoluta degli antichi, sono poi vere in tutto e affatto certe, e 
nuove scoperte possono allargarne gli aspetti e la sfera, non mai 
sbugiardarle. </p>
<p>Riconobbero pure gli antichi un ordine ed una razionalità delle 
cose. Un piccolo ordine e povero, del quale era centro la terra e 
confine, vicino e chiuso, la curva apparente del cielo; un ordine 
ristretto alla sola vicenda monotona del rinnovamento periodico degli 
esseri attuali. Anche qui l'idea preconcetta della ragione finale 
dell'ordine, sostituita all'osservazione dei fatti, che l'attestano, 
ne aveva poi reso falso e bizzarro il concetto. I pitagorici al cielo 
delle stelle fisse, ai cinque pianeti che soli conoscevano, al sole, 
alla luna, e alla terra credettero di dover aggiungere un altro 
corpo, cioè l'antiterra, per la sola ragione, che mancava uno a far 
dieci, numero secondo loro perfetto. E gli altri che 
credettero di trovare la ragione e lo scopo dell'ordinamento 
delle cose in una idea presa dalle facoltà estetiche e morali 
dell'uomo, crearono dei sistemi, in cui le contraddizioni, le 
bizzarrie, le lacune mal riempite si prestano, come è noto, troppo 
facilmente alle critiche ed ai dileggi di chi li voglia combattere. 
Or che pensano i moderni quanto all'ordine ed alla razionalità delle 
cose? Per loro non è più la terra il centro dell'universo; e 
neanche il sole, o parte altra qualunque del cielo. Il centro è da 
per tutto e la circonferenza in nessun sito, per adoperare 
l'espressione sublime di Giordano Bruno. 
Una molecola corporea, presa in qualunque punto della realtà estesa, 
è, come diceva Laplace, un mondo per sé; un atomo di materia, secondo 
Faraday, è un punto da cui irraggia la forza, intorno intorno, 
indefinitamente, per mezzo al resto delle cose. L'intelligenza dell'uomo, questo 
piccolo ed effimero fenomeno proprio di un angolo ristrettissimo 
dell'universo, e di un istante brevissimo della sua esistenza, è 
capace, riferendo tutto a sé, come a centro delle cose, di 
abbracciarne, in qualche modo, le parti, che ne dividono la 
estensione, e gli avvenimenti, che ne misurano la durata. Oltre la 
cosa più grande sensibile si estendono grandezze maggiori 
all'infinito; cose sempre più piccole, all'infinito, si rinchiudono nelle 
cose più piccole sensibili. L'ordine attuale, colla varietà 
sterminata delle sue forme, non è che un semplice momento di un 
ordine senza confronto più grande, che si esprime in una serie 
interminata di momenti. La condizione attuale di un astro dista 
immensamente, e per la durata e per la forma, dalla sua prima 
formazione e dalla sua dissoluzione finale, secondo le idee di W. 
Herschell e di Laplace; lo stato presente della terra è l'aspetto 
momentaneo di una evoluzione prodigiosamente lunga, insensibilmente 
lenta, ma incessante, come ha mostrato Lyell;
la vegetazione e l'animalità viventi, una fase
fuggevolissima di uno svolgimento progressivo ed indefinito
degli organismi, come ritiene Darwin. La costituzione e la storia di 
una semplice fogliolina, di un insettuccio, anche per quella sola 
ristrettissima parte, che se ne conosco, è cosa prodigiosamente 
grande ed ammirabile; e non ne capirebbe la descrizione un grosso 
volume. E tuttavia per la natura, che tante ne produce e ne 
distrugge, quella fogliolina e quell'insetto sono meno che nulla. Ma 
anche un uomo, che vive molti anni, ed ha un impero sul mondo; anzi, 
anche un intero corpo celeste, che ha un diametro di molte migliaia 
di chilometri, ed una esistenza di molti milioni di secoli, verso la 
durata e la immensità delle cose, contano, come una foglia, che dura 
una stagione, ed un insetto che dura un giorno. Ma la maggior 
maraviglia dell'ordine della natura, quale oggi si conosce, sta in 
ciò, che la diversità prodigiosa delle cose che lo compongono, e la 
variabilità inesauribile delle forme, che vi si vanno continuamente 
sostituendo, è il risultato di un semplice lavoro meccanico, cioè 
di null'altro che urti e movimenti; e che, essendo ogni più piccola 
parte di ogni più piccola cosa già un grande tutto per sé, che 
lavora, si può dire, in disparte e per suo conto, e inconscio di 
tutto il resto e così meccanicamente e a caso, per urti dati e 
ricevuti, e solo secondo che esige la forza cieca, che lo move, 
e le circostanze accidentalissime nelle quali si dà, che si 
incontri, come un pugno di dadi, che si agitano e si gettano, finisca 
poi per accordarsi perfettamente col piccolo tutto di cui fa parte, e 
questo con tutti gli altri; e non una volta sola, ma sempre e in ogni 
momento; non solo, ma un ordine inappuntabile, una razionalità 
dell'insieme sapientissima riesca ad esserci sempre, anche quando si 
direbbe, che c'è disordine nelle parti, e che queste mancano al loro 
scopo. Chi vede le celle delle api non può non pensare ad un'arte di 
farle così belle e regolari. Newton, studiando l'occhio umano, non 
ha potuto trattenersi dall'esclamare, che chi l'aveva fatto doveva 
conoscere le leggi dell'ottica. Ma d'altra parte, è pur vero che la 
forma esagona delle cellette delle api, come Darwin acutamente 
osserva, si deve, più che ad altro, alla 
fortuita pressione delle pareti delle cellette, tirate cilindriche 
dalle api, ma troppo vicine le une alle altre, perché possano trovar 
luogo per tale forma. Il che, chi bene osserva, vale anche per 
l'occhio; il quale, se riesce così formato, in seguito al precedente 
lavorio embrionale, come risultato finale di esso è pur sempre 
dovuto ad una felice combinazione di una lunghissima serie di casi 
fortuiti analoghi a quello, onde finiscono ad essere esagone le celle 
delle api. Dal che si vede, che, se l'uomo è 
costretto, per rendersi un po' ragione di ciò che succede davanti a 
lui, di servirsi, in mancanza di altra idea più adequata, della 
nozione dell'arte, ossia di quel genere di causalità, in cui entra 
principalmente il fenomeno della intelligenza umana, questa però è 
ancora affatto insufficiente a spiegare la totalità del fatto, 
anche solo per quanto può essere conosciuto; e quelli che vollero, 
che alla proposizione - all'augello furono fatte le ali perché 
volasse - si sostituisse l'altra - l'augello vola perché si trova di 
averle - hanno una parte di ragione, almeno
in quanto con tale sostituzione mostrano quanto sia
difettosa ed inadeguata la spiegazione dei primi. Insomma i
fatti, che, unicamente, furono consultati dalla scienza moderna, non 
hanno potuto darci l'ordine assoluto, e la ragione finale delle cose, 
come troppo leggermente credeva di poter fare la scienza antica; 
questo è certo. Anzi è certo eziandio che, per quanto si allarghi 
la conoscenza dei fatti, l'ordine assoluto e la ragione finale 
resteranno sempre al di là e al dissopra di ogni umana comprensione. 
Ma è pur fuori d'ogni dubbio, che la cognizione empirica nostra per 
quanto imperfetta, è ciò nulla ostante immensamente più bella e 
grandiosa e soprattutto più certa della vecchia metafisica. </p>
<p>Come sopra notammo, il progresso della scienza antica è arrivato 
fino al punto di affermare, che le proprietà e gli effetti delle 
cose sono la espressione della stessa loro natura. Questo fu 
veramente un progresso. Ma si inganna chi crede, che la sentenza - il 
fatto è l'espressione della natura della cosa che lo produce - non 
contenga tuttavia un errore, o almeno un equivoco. E in vero, che 
s'intende per natura di una cosa? Forse quella essenza affatto 
misteriosa, che si confessa di non conoscere? Ma, se non si conosce, 
come si fa a sostenere, che i fenomeni apparenti vi corrispondono e 
la rappresentano? Non avrebbero lo stesso diritto di asserire il 
contrario quelli che credono, che gli esseri posseggano le 
proprietà, che li distinguono, per una specie di concessione 
gratuita, da parte di una potenza superiore? O si intende per natura 
di una cosa ciò che ne sappiamo? E allora noi soggiungeremo: Ciò 
che ne sappiamo è il puro fenomeno, e nient'altro. Gli antichi 
ritenevano che le qualità sensibili di una cosa le appartenessero 
veramente, anzi ne rivelassero proprio la natura intima. Secondo tale 
modo di vedere, giacché una fiamma si manifesta mediante la luce 
onde risplende, e il calore onde riscalda, essa deve essere formata 
di essa luce e di esso calore; e tutte le fiamme devono essere 
identiche nella sostanza costitutiva, poiché tutte riscaldano e 
risplendono. Anzi la stessa sostanza speciale del fuoco, mobile, 
sottile, leggerissima, onde consta ogni fiamma, deve pure trovarsi 
nascosta anche in que' corpi, che hanno proprietà analoghe a quelle 
delle fiamme; come di produrre chiarore, riscaldamento, bruciore, 
essiccazione. Ma tale illusione non esiste più per noi. Ora si sa da 
tutti, che le qualità apparenti non valgono per sé a distinguere le 
sostanze tra loro. Due fiamme, anche somigliantissime, possono essere 
due sostanze affatto diverse. Il carbone, la grafite, il diamante, 
tanto all'aspetto differenti, constano dello stesso carbonio. 
L'ossigeno e l'idrogeno, coi quali e si illumina e si riscalda, 
compongono l'acqua, che serve a spegnere e a raffreddare. E si sa, 
che le qualità sensibili, dalle quali un tempo si voleva arguire la 
essenza delle cose, non sono neanco una loro appartenenza, e 
dipendono totalmente dal senso impressionato. Ciò che si chiama 
luce, pel soggetto senziente, nel corpo luminoso non è più 
luce, ma una semplice vibrazione delle sue molecole. E la stessa 
vibrazione, senza cambiarsi menomamente, dove, trasmettendosi alla 
retina dell'occhio, si traduce in effetto luminoso, trasmettendosi ai 
nervi tattili, si traduce in effetto calorifico. Quando si dice, la 
tale sostanza, che cosa si viene realmente ad indicare? Non altro che 
un gruppo, più o meno stabilmente connesso, di dati fenomenali, al 
quale questi dati ora si aggiungono, ora si levano. Aggiungendone, la 
sostanza si specializza; levandone, si generalizza. Aggiungendo ai 
dati componenti l'idea della materia certi dati empirici, come del 
peso specifico, della durezza, della affinità, della forma 
cristallina, della conducibilità elettrica e calorifica, del sapore 
e così via, si formano le idee delle diverse sostanze elementari, e 
anche di quelle composte, sia sotto l'aspetto chimico, che 
mineralogico e fisico. E ritogliendoli, si risale all'idea della 
sostanza più generica, ossia della materia; la quale poi, anch'essa, 
come dimostreremo a suo luogo, è composta, in tutto e per tutto, di 
dati affatto sperimentali e fenomenici. Or dunque, tornando al nostro 
argomento, che resta di veramente esatto nella dottrina, a cui 
arrivarono gli antichi, e che lodammo, della perfetta corrispondenza 
della proprietà e della attività della cosa colla sua natura? Sol 
questo: Che certi fenomeni si collegano costantemente con certi 
altri. Matematicamente, se si cerca l'effetto di una palla, lanciata 
contro un ostacolo, si parte dai dati della forma, del volume, della 
densità, della velocità, della direzione di essa, e non della sua 
essenza materiale. E il calcolo astratto è applicabile con 
infallibile precisione a tutte le palle, in cui, per avventura, 
si incontrino i medesimi estremi di fatto, qualunque sia la sostanza 
onde constano. Fisicamente, due fiamme, anche diverse quanto alla 
sostanza dei corpi che ardendo la formano, possono produrre i 
medesimi effetti di illuminare, di essiccare, di riscaldare e via 
discorrendo. Ciò è tanto vero, che gli antichi, precisamente per 
tale ragione, hanno creduto, che tutte le fiamme, fossero identiche 
nella sostanza costitutiva. E che gli effetti naturali dipendano per 
noi dai fenomeni, e non dalla essenza di ciò intorno a cui si 
presentano, che  apparisce, come per le fiamme ora dette, in tutte le 
altre condizioni ed operazioni naturali dei corpi studiate dalla 
fisica. La quale, come si sa, in ciò si distingue, o almeno si 
distingueva, dalla chimica e dalla fisiologia, che considera i 
fenomeni in sé e per sé, prescindendo affatto dalla essenza 
particolare del corpo in cui si osservano. Siffattamente, che per lo 
passato, come a tutti è noto, le forze fisiche erano credute 
altrettanti fluidi, che, invadendo i corpi, vi operassero (essi 
fluidi, e non la materia o forza stessa dei corpi) gli effetti 
relativi. Ma in chimica, non conduce a un tale ordine di idee la 
legge di Dulong e Petit, estesa ai corpi composti da Avogadro e 
Neumann, per cui il prodotto del peso di
ogni atomo pel calorico specifico corrispondente è un
numero costante; il che vorrebbe dire, che gli atomi dei corpi 
semplici, senza differenza di specie, hanno esattamente la medesima 
capacità pel calore? È la legge di Prout, sulle relazioni che si 
manifestano tra le cifre indicanti gli equivalenti dei corpi 
semplici, la quale farebbe supporre, che i corpi semplici attuali non 
siano, se non la condensazione, in grado diverso, della stessa 
materia, e che basti variare la condensazione per avere differenza di 
proprietà? E l'isomeria, per cui sostanze composte dei 
medesimi elementi, nelle medesime proporzioni, offrono proprietà 
chimiche differenti; onde si deve credere che esista una disposizione 
diversa negli atomi componenti la molecola, e ciò basti a produrre 
le variazioni? E l'isomorfismo, in forza del quale, per la 
sola analogia del tipo chimico di combinazione, delle sostanze tra 
loro diverse sono sensibilmente equivalenti sotto il punto di vista 
fisico e della cristallizzazione, e si possono adoperare 
indifferentemente le une per le altre, per produrre gli stessi 
effetti, malgrado la loro diversità di natura chimica? E in
generale la tendenza a riferire le diversità delle
sostanze, anziché ad una natura tutta propria di ognuna,
da un lato alle disposizioni delle parti componenti secondo pochi
tipi fondati sopra rapporti numerici semplici e costanti, e in cui
atomi equivalenti si possono sostituire, e dall'altro alle deviazioni
da questi tipi radicali, coordinate secondo una ragione numerica 
ordinata e fissa? Tutte le accennate 
dottrine chimiche, e le altre somiglianti, non conducono ad una 
teoria, circa la proprietà della materia opposta a quella di 
Berzelins, che voleva che l'attività specifica di un elemento 
corporeo corrispondesse ad una singolare ed incomunicabile natura di 
esso? Ma, per provare meglio il mio assunto, invece di moltiplicare 
gli esempi, come si potrebbe fare assai facilmente, amo piuttosto di 
aggiungere una osservazione. Un tempo si riteneva universalmente, che 
il lavoro fisiologico, che ha luogo negli organismi degli 
animali e delle piante, fosse dovuto ad una forza particolare, detta 
forza vitale, che vi si immaginava funzionare; oggi invece si va 
sempre più estendendo l'opinione, che basti a tutto la forza chimica 
comune. Gli stessi fenomeni chimici poi, anch'essi, si vuol 
riportarli alle forze fisiche generali, e queste alle meccaniche. Che 
è quanto dire, a quel concetto della causalità, in cui non si tiene 
verun conto della essenza dei corpi e si considerano unicamente le 
fenomenalità dell'urto e del movimento, della figura, del volume, 
del peso, della velocità e della direzione. Il principio adunque 
della correlatività dei fenomeni e delle leggi delle cose colla 
natura di esse, che non esitammo a riconoscere per vero, qualora sia 
inteso a dovere, cioè secondo lo spirito della scienza positiva 
attuale, non si oppone al nostro della sola ammissibilità del fatto 
nella scienza; anzi ne costituisce la prova più convincente e 
decisiva, tanto esso è irrepugnabile. 
E possiamo conchiudere, non potersi dire, che la scienza moderna 
debba, in tutto e per tutto, il principio dell'unità, dell'ordine, 
della razionalità delle cose, e della corrispondenza dei fatti colla 
loro natura, all'antica; che li tenga da essa quasi a prestito, e con 
una certa incertezza e ripugnanza, come se lo facesse in onta al suo 
metodo, al suo spirito, alle sue massime. Quei principi la scienza 
moderna se li è appropriati, dopo che li ebbe, per così dire, 
trovati di nuovo; sicché per essa si sono trasformati, ingranditi, e 
sopra tutto resi veramente scientifici, certi e positivi. Ai quali 
poi essa ne aggiunse un altro, tutto nuovo e tutto suo, e che si può 
dire essere la conseguenza, il compendio e la prova loro; il 
principio cioè, che la forza non si crea e non si perde, e che nella 
natura si conserva inalterabilmente la totalità della sua energia, 
malgrado le continue infinite variazioni della sua azione nelle 
singole cose. Come si sa, l'osservazione, che l'elettricità si svolge a 
danno di una quantità proporzionata di affinità, che il lavoro 
meccanico del vapore è in ragione del diminuirsi del suo calorico,
che una forza qualunque, quando sembra venir meno e scomparire,
è surrogata immancabilmente da un'altra, che le equivale,
e che c'è ogni ragione di credere, che questo principio
valga anche per lo stesso pensiero, ha finito di distruggere l'opinione,
universale un tempo, che la forza, che in un dato
momento produce un dato effetto, si crei nell'atto
di operare, a quel modo che, nell'atto del volere e per esso,
nasce apparentemente nell'uomo la forza di muoversi e di agire.</p>
<p>Possiamo anche conchiudere, che a quel principio gli antichi stessi 
sono arrivati, per quel tanto che rettamente ne intesero, non già 
tenendo lo sguardo rivolto alle essenze e alle cause delle cose, ma 
mediante l'osservazione dei fatti. Quella chimera, che essi 
chiamavano la essenza e la causa delle cose, non solo non li condusse 
a scoprire nessuno dei veri, che conobbero; e nemmeno ad illustrarli, 
dopo averli conosciuti empiricamente, di un qualche lume di certezza, 
ma nocque alla scienza immensamente, come abbiamo veduto. Chi vorrà 
dunque negare, che il principio dei moderni, di non dar peso se non 
ai fatti, è il solo giusto? Chi vorrà credere oggi, che la 
Cosmologia di Cristiano Wolff, dedotta con metodo 
irreprensibile, sia riuscita a ritrarre una immagine del mondo reale 
più bella, più grande, più vera, più certa di quella, che 
Alessandro Humboldt, nel suo Cosmos, ricava dalla semplice 
osservazione dei fenomeni? </p>
<p>Possiamo conchiudere infine, che il fatto, da sé, può offrire, ed 
offre effettivamente, delle nozioni e delle leggi veramente fisse e 
stabili; anzi di più, che non si dà per l'uomo altra stabilità di 
principio scientifici fuori della empirica, che risulta unicamente 
dalla ripetizione costante ed uniforme degli stessi fatti. La pretesa 
stabilità metafisica delle idee, che si vuole eterna, universale, 
assoluta, non può essere retaggio dell'uomo; ed è una illusione 
quella dei metafisici di credere di possederla, e di avere a loro 
disposizione le essenze, onde attingerla. La distinzione tra la 
realtà ferma e certa della sostanza e quella mobile ed incerta del 
fenomeno è una pura finzione della loro mente. Dicendo essenza, o 
non dicono nulla, o dicono solamente dei fenomeni, o delle astrazioni 
di fenomeni. Le loro idee non sono fornite di altra evidenza, se non 
della fisica; ed anche di questa in grado assai minore, che le 
cognizioni positive corrispondenti alle immediate apprensioni del 
senso. Minore di tanto, di quanto il concreto ed il reale hanno più 
consistenza dell'astratto e dell'immaginario. Per ciò e non per 
altro fu in ogni tempo facilissima cosa, creata per astratti 
ragionamenti una dottrina, contrapporgliene un'altra diametralmente 
opposta. Per ciò e non per altro i sistemi metafisici di fronte ad 
un vero dedotto dalla pura esperienza hanno dovuto cedere sempre ed 
inappellabilmente. Colla stessa facilità, colla quale gli 
eleatici avevano affermato, che l'essenza dell'essere è 
l'immobilità, Eraclito asserì il contrario. Dopo le esperienze di 
Torricelli e di Pascal, non solo non si è più parlato di orrore 
della natura pel vuoto, ma si considererebbe, siccome destituito di 
senso comune, chi volesse ancora mettere in dubbio il peso dell'aria, 
che fu per quelle dimostrato. </p>
<p>Vana dunque, ed insostenibile, e basata unicamente sopra un 
pregiudizio è la opinione, che, per fondare la scienza, non si 
possa prescindere dalla supposizione delle essenze e delle cause. La 
legge, e ogni altra forma di nozione generale delle cose, quantunque 
non sia altro, che il mero fenomeno, come dimostrammo, può tuttavia 
godere, e gode, in tutto e per tutto, del carattere della stabilità, 
e per esso, costituisce un dato conoscitivo perfettamente costante, 
certo, scientifico. </p></div1>

<div1><head>PARTE SECONDA</head>
<head>LA MATERIA E LA FORZA NELLE SCIENZE NATURALI</head>

<p>Alla dottrina, da noi fin qui esposta, che la scienza,
per essere vera e capace di dare buoni frutti, non deve ammettere che 
il fatto; e che la sostanza, nel senso metafisico, entrandovi, o vi 
è al tutto oziosa, o la guasta, si fa una gravissima obiezione. Si 
dice: Siamo costretti a concedere, essere la legge lo stesso che il 
fatto; e lo concediamo. È però anche vero ed innegabile, che la 
mente, arrivata ad astrarre la legge dai fenomeni particolari, si 
trova poi irresistibilmente condotta alla idea delle proprietà e 
della sostanza, a cui e legge e fenomeno appartengono. Per ciò, non 
apprendersi il fatto nudamente in sé, e separato da quelle; e la sua 
percezione implicarle necessariamente. È, in effetto, appunto quella 
scienza moderna e positiva, della quale io affermo, che non vuol 
riconoscere se non i fatti, a smentirmi espressamente, poiché 
suppone, siccome postulati affatto indispensabili alla loro 
intelligenza, i dati metafisici della materia e della forza. Come 
rispondiamo noi a tale difficoltà? </p>
<p>Un tempo, come accennammo sopra, formate delle categorie di fatti 
fisici, dietro un primo imperfettissimo rilievo delle somiglianze 
loro, si crearono altrettante proprietà corrispondenti; e l'uomo, al 
suo spirito, curioso di sapere il perché di un fenomeno, rispondeva, 
che la cosa, onde emergeva, era stata fornita della proprietà di 
produrlo. La spiegazione non ispiegava nulla; pur gli bastava. Ma una 
osservazione più accorta ed una riflessione più matura lo 
costrinsero in seguito a fare il sacrificio delle sue prime 
creazioni. Si scoprirono delle somiglianze anche fra le diverse 
categorie speciali; si poterono avere, oltre le specie, anche i 
generi dei fatti; e le moltissime proprietà, relative alle prime, 
rimaste così fuori d'uso, dovettero essere sostituite da un minor 
numero di generiche. Ma per poco. Ché tra gli stessi pochi generi 
molto estesi restati, si trovarono analogie; e tali da poterne 
formare un solo genere comune a tutti. E allora convenne pensare ad 
una unica proprietà della materia; e la si chiamò la forza. Colla 
quale parola, come si indicò il complesso delle proprietà, che 
agiscono in un soggetto qualunque, e il concetto, che il fenomeno e 
la legge sono l'espressione della stessa natura intima della materia, 
e non l'effetto di un arbitrio che la muova dal di fuori, ossia che 
la proprietà non è data, ma naturale alla cosa, secondo il 
progresso scientifico spiegato sopra, certo si volle anche 
significare, quantunque un po' vagamente, l'identità, presentata o 
riconosciuta, del processo operativo della natura, per tutte le 
svariatissime sue produzioni. </p>
<p>Ma anche a chi aveva creduto, di potersi finalmente acquietare in 
siffatta teoria, dovevano toccare delle amare delusioni. Secondo 
questa, la forza sarebbe una appartenenza della materia, anzi una sol 
cosa con essa; e vi si immedesimerebbe, come la proprietà colla 
sostanza. In questo senso parla Faraday, nelle sue ricerche sulla 
chimica: "Un atomo di ossigeno, egli dice, è
sempre un atomo di ossigeno. Nulla può consumarlo. Può entrare in 
una combinazione, e non apparir più come ossigeno; può passare per 
mille combinazioni animali, vegetali e minerali; può rimanere 
nascosto per la durata di mille anni; ma, sviluppandosi, l'ossigeno 
con tutte le qualità, che aveva prima; né più, né meno. Tutta la 
sua forza primitiva, e questa forza soltanto". </p>
<p>Le idee, sulle quali sono basate queste parole di Faraday, hanno 
già subito una notevole, anzi radicale modificazione, per le 
osservazioni recenti di alcuni fatti e per l'applicazione, sempre 
più sicura ed estesa, delle nuove teorie della scienza. Prima di 
tutto, la molecola dell'ossigeno non può più essere considerata 
come un tutto semplice ed indivisibile; oggi è fuori di dubbio, che 
essa è composta di atomi. Nulla osta che di questi atomi, in una 
molecola, se ne faccia concorrere un numero grandissimo; ma è 
provato, che ne deve contenere almeno due. Unendosi una molecola di 
ossigeno ad una molecola di azoto, si formano due molecole di ossido 
di azoto; ciascuna delle quali contiene e ossigeno e azoto; onde è 
evidente, che la molecola ossigenica, per dar luogo alla 
combinazione, ha dovuto dividersi in due parti. Inoltre si è 
trovato, che in una massa di ossigeno le molecole componenti non 
hanno sempre la medesima costituzione atomica. Anzi di più si è 
dovuto stabilire, che la stessa attività intrinseca all'atomo 
ossigenico è soggetta ad alterazioni. Soret, dopo altri, ha 
dimostrato, che l'ozono, scoperto da Scho5nbein, non è altro che 
ossigeno condensato, e che la diversa densità dei due corpi non è 
spiegabile, se non ammettendo, che le molecole dell'ossigeno sono 
costituite di due atomi ossigenici, e quelle dell'ozono di tre. Tali atomi poi, 
secondo Brodie, si combinano tra di loro
per effetto di una polarità, onde gli uni sono
in istato positivo, di fronte agli altri, che sono in istato 
negativo. L'argento non si combina direttamente coll'ossigeno, mentre 
il cloruro d'argento e l'ossigeno non hanno acquistato la polarità 
necessaria alla loro unione, se non mediante l'anteriore loro 
combinazione col cloro e col potassio. Se un atomo di ossigeno quindi 
può subire un cambiamento di polarità, in seguito ad una 
combinazione con un corpo, questo vuol dire, che può essere 
influenzato nella sua intima costituzione dinamica da un'altra 
sostanza a cui si accosti. </p>
<p>L'atomo ossigenico non si è ancora riusciti a scomporlo e a 
risolverlo in elementi forniti di proprietà diverse da quelle del 
composto. Ma ciò può dipendere unicamente dalla mancanza dei mezzi 
atti all'effetto. "È possibile, dice Hoffmann nella sua 
introduzione alla chimica moderna, che il progresso della scienza abbia 
a svelare alle generazioni future questi mezzi, e che molti dei 
corpi, che noi riteniamo elementi, cessino di essere tali pei 
nostri successori. Discendendo dall'epoca dei classici elementi, i 
quali tutti hanno per noi cessato di essere tali, fino ad un tempo 
relativamente recente, noi troviamo nella storia della scienza esempi 
innumerevoli di una tale semplificazione progressiva, e sarebbe una 
pretesa di voler dubitare della possibilità della loro 
ripetizione. </p>
<p>Intanto, che anche l'atomo ossigenico sia un composto dissolvibile, 
si può desumerlo dalla considerazione, che fra un atomo di ossigeno 
ed uno d'idrogeno è assai diverso il peso, ma identica la gravità; 
la quale deve essere relativa a delle monadi costituenti, eguali 
nell'uno e nell'altro. Sicché è molto probabile, che il detto atomo 
sia un sistema particolare di monadi primitive, trattenute in certa 
reciproca posizione da speciali movimenti, che le animino. Poiché 
oggi, come si sa, si inclina ad estendere ad ogni parte del mondo 
fisico, e quindi anche a spiegare l'energia specifica propria 
dell'ossigeno, il principio, che la forza non sia altro che moto e 
che i diversi stati, i diversi fenomeni, che si osservano in un 
corpo, non siano, che diversi movimenti delle particelle 
componenti. </p>
<p>Ora, dietro questo principio, non si può più concepire la forza 
come una appartenenza essenziale della materia e una sol cosa con 
essa, al modo della proprietà colla sostanza, come dice Faraday 
dell'ossigeno. Che si sa del moto? Si sa, che un corpo, avendolo, lo 
comunica ad un altro mediante un urto; e che quel tanto, che, in 
seguito all'urto, è passato nel secondo, è precisamente la 
quantità perduta dal primo. Di movimento ne resta sempre la 
medesima somma; ma gli è però indifferente essere in un sito, o in 
un altro. La materia poi, per sé, il moto non l'ha, prima di averlo 
ricevuto. Avendolo, lo mantiene, finché non urta; non avendolo, non 
lo genera; e non può averlo, se non è, per così dire, versato in 
essa dal di fuori. Una palla non si muove sul bigliardo, se prima non 
riceve la spinta dalla stecca. Il moto, onde la palla è, per tal 
modo, investita, è dovuto interamente alla spinta ricevuta. E, fatta 
astrazione dall'attrito del piano, su cui scorre, vi dura inalterato, 
finché non si imbatte nell'altra e la colpisce, e quindi le comunica 
il suo movimento. E tanto gliene comunica, quanto ne perde. Se lo 
comunicasse tutto, se ne priverebbe affatto e si fermerebbe. Per ciò 
dell'ossigeno si può dire, come della materia in genere; è in esso 
una data forma, e quantità di forza, che costituisce la sua natura 
speciale. Questa forza l'ha ricevuta, e può perderla e quindi 
cessare di essere ossigeno. </p>
<p>Anzi non basta, per conservarsi tale, che l'abbia acquistata una 
volta; è pur necessario, che seguiti sempre a riceverne, e ad 
essere reintegrato di quel tanto, che continuamente va perdendo. 
Perché in ogni molecola corporea, nella quale la forza non è una 
semplice virtualità, ma una vera azione attualmente operante, 
succede, come sopra avvertii, ciò che ha luogo in un apparato 
meccanico, in cui, mentre ne dura l'attività, a un tanto di lavoro 
corrisponde un tanto di forza consumata; sicché, onde il lavoro 
continui, è d'uopo che essa venga, di mano in mano, rimessa. Dirò 
di più. Succede ciò che ha luogo nel sole, che consuma, irradiando 
luce e calore, il movimento ricevuto dai corpi, che, 
precipitandovi, ne alimentano la combustione. Che impedisce di
paragonare l'irradiamento della forza, intorno
ad una molecola di ossigeno, all'irradiamento del sole?
Quello che nel sole succede in grande, succede qui in piccolo. Le 
proporzioni sono diverse, ma il fatto è identico. La natura è 
sempre e da per tutto simile a se stessa. Mirabile nelle cose 
maggiori, per la semplicità dei mezzi, che vi adopera, nelle minori 
mostra una potenza atta a cose infinitamente più grandi. E il 
segreto di spiegarla consiste appunto nel confrontare le cose grandi 
colle piccole. </p>
<p>Che se poi le attuali relazioni dinamiche, tra la molecola 
ossigenica e la materia, che la circonda, si alterassero, ne verrebbe 
certo una alterazione, o anche la cessazione della forza stessa.
Dei metalli, come il sodio, il calcio ed il ferro
(ed altri, che noi qui in terra, coll'uso del più grande
calore, che siamo capaci di produrre, non riusciremmo a portare allo 
stato aeriforme) nell'atmosfera del sole la cui temperatura si valuta 
a dieci milioni di gradi, si trovano normalmente in istato gazoso, e 
così dissociati, che non si prestano a combinarsi chimicamente. Nel sole
lo scambio della forza, tra le molecole costituenti, è maggiore, perché
ve n'è accumulata una più grande quantità. L'acqua, limpida nei mari
della terra e di Venere, è ghiacciata in Marte e nella nostra luna, e in 
Saturno, ancor troppo caldo, perché vi possa precipitare ad 
inondarne la superficie, forma allo stato di vapore, i suoi 
caratteristici anelli. Il regime chimico-fisico
nei diversi pianeti varia, secondo la quantità
di forza, che vi è restata. Ora, dietro l'analogia di questi fatti, 
che impedisce di supporre in un astro un raffreddamento tale, che 
l'ossigeno vi si debba indurire in cristalli; e in un 
altro invece un riscaldamento atto a ridurlo a quella rarefazione 
estrema della materia, che si suppone precedere il suo primo 
condensarsi nella leggerissima vaporosità di nebulosa 
incipiente? Secondo i calcoli di Guglielmo Thomson,
se il pianeta Giove cadesse, dalla distanza
in cui si trova, sul sole, vi produrrebbe in pochi
istanti uno scoppio di luce e di calore equivalente a quanto 
attualmente ne dispensa in più che 30000 anni. E, secondo Brayley 
e Reuschle, se due masse della sua dimensione,
o anche minori della metà si precipitassero l'una sull'altra, ne 
risulterebbe un effetto tale, che ogni coesione cesserebbe di 
esistere, e tutte le molecole ne sarebbero lanciate nella infinità 
dello spazio celeste, e disfatte nei loro eterei elementi. </p>
<p>Si vede adunque, che della forza dell'ossigeno, e quindi della 
materia in genere, bisogna formarsi un'idea molto diversa da quella 
indicata da Faraday nel passo citato. Quella forza non gli è 
essenziale. E, se la possiede, è perché gli è stata comunicata, e 
vi è sostituita continuamente. E può quindi alterarvici, e anche 
venir meno quando che sia. </p>
<p>Il Signor Bence Jones, in alcune sue recentissime letture al 
collegio dei medici di Londra, ritessendo la
storia delle fasi dell'umano pensiero circa i concetti
della materia e della forza, le riduce a tre principali
"Quella della separazione assoluta fra le due idee;...... quella di 
una loro disgiunzione incompleta;...... e quella della unità o 
inseparabilità perfetta di esse" E, mostrata l'erroneità delle due 
prime, si sforza di provare essere solo quest'ultima conforme al 
vero. </p>
<p>Ma a questo proposito noi crediamo, che sia indispensabile 
avvertire, che l'espressione, inseparabilità della materia e della 
forza, contiene un equivoco. Vero, che la forza, non è distinta 
dalla materia, come nel concetto che gli antichi avevano d'una cosa 
operante, il corpo materiale dall'anima, che quelli credevano dovesse 
esservi dentro. Vero, che la forza, per sé, non è una sostanza 
imponderabile, che si infiltri nella materia, come si è creduto fino 
agli ultimi tempi. Vero, infine, che la forza è una cosa sola colla 
materia, in questo senso, che il moto non esiste, se non come modo di 
essere di ciò che si muove. Ma falso, che la forza, che si incontra 
in un corpo, vi sia per ragione della materia costituente, sicché 
non vi si possa diminuire, se non diminuendo la materia, né 
aumentare, se non aumentandola. Nel porre il principio della 
inseparabilità, nelle sopraddette letture, esclude il Jones questo 
senso non vero di essa? No, non l'esclude; poiché anzi insegna 
decisamente, che se "noi potessimo rappresentarci l'ultimo atomo 
di un corpo semplice qualunque, saremmo costretti a pensare, che la 
forza chimica, che ne costituisce e determina la natura, è 
assolutamente inseparabile dalla materia, onde il corpo è formato". 
La sua dottrina adunque contiene un equivoco e non è esatta. </p>
<p>Egli aveva tutto il diritto di asserire, che, nello stato attuale 
delle nostre cognizioni, la forza chimica non è separabile dal 
corpo, che la possiede. Ma non poteva parlare di inseparabilità 
assoluta, dal momento che non respinge, anzi mostra di ammettere, la 
teoria della conversione delle forze, o, che è lo stesso, della loro 
riduzione al movimento. Con questa teoria può stare bensì 
l'indestruttibilità della forza, considerata nella totalità dei 
corpi; ma non parlando di un solo. Il movimento non si può 
distruggere, ma si può bene trasmettere da un corpo ad un altro. Non 
viene egli a dirlo lo stesso Jones, scrivendo, che "l'energia 
attuale, che si può imprimere al proiettile di un cannone, è 
esattamente uguale all'energia latente o virtuale della polvere; e 
che la polvere perde ciò, che il proiettile guadagna?" Dunque la 
forza si trasloca dall'uno all'altro corpo. Dunque ne è separabile. 
Dunque è possibile, che ciò avvenga anche per le energie chimiche. 
Il Jones, non essendosi avveduto dell'equivoco contenuto nella parola 
inseparabilità, ha detto nella stessa pagina due cose 
contradditorie. </p>
<p>La prova della inseparabilità assoluta della forza e della 
materia, che egli prende dal peso dei corpi, prova secondo lui 
principalissima e bastante da sola a stabilirla, non ha nessun 
valore. Ciò che si dice, peso dei corpi, non è qualche cosa di 
essenziale ad essi; è un fenomeno che presentano, soltanto date 
certe circostanze. Abbiamo già notato la differenza tra peso e 
gravità. E nelle masse celesti ciò, che si direbbe il loro peso, si 
manifesta già sotto un aspetto diversissimo, poiché esse non si 
precipitano le une sulle altre, come vorrebbero i concetti 
precisi dei peso e della gravità; ma si muovono in giro, 
tenendosi sempre nei medesimi rapporti di distanza. Il peso e la 
gravità li immagineremmo e li nomineremmo, come facciamo adesso, se 
la nostra esperienza noi così si restringesse ai fatti dei movimenti 
dei corpi celesti? Inoltre qual'è il principio, o fisico o 
matematico, che ci impedisca di concepire l'etere, quale una congerie 
immensa di monadi materiali, libere affatto dalle leggi ordinarie del 
peso e della gravità? Il valore, che altri dà all'argomento preso 
da tali leggi, deriva tutto dal concetto falso, che l'attrazione sia 
una forza reale e non una forza esplicativa, come è veramente. Deriva 
dal non riflettere, che, se è permesso, per ragione di brevità, di 
chiamare col nome di attrazione reciproca la relazione effettiva 
esistente tra due atomi dati, dei quali l'uno tende a cadere 
sull'altro, si deve però in pari tempo non dimenticare, che tale 
relazione infine è la conseguenza di un movimento impresso dal di 
fuori, e che quindi non vi esisteva, prima che fosse comunicato; 
sicché, a tutto rigore, di proprio nella materia, anziché la 
gravità o una forza qualunque, non vi sarebbe veramente che la 
negazione della forza. </p>
<p>L'errore del Jones e di quelli, che sono del suo parere, di non 
accorgersi dell'equivoco sopra detto, e di credere 
all'inseparabilità assoluta della forza dalla materia, dipende da 
ciò, che ricadono, innocentemente in vero e senza avvedersene, nella 
metafisica; e sognano essenze e cause, dove non ha che fatti. Siamo 
un po' positivi, e vedremo, che la forza e la materia non sono in 
fine, che astrazioni tutt'altro che inseparabili. Dicemmo 
sopra, che una serie continua di fenomeni, che stiano fra loro 
come i momenti successivi del tempo, è per noi una azione; mentre 
diamo il nome di cosa ad un certo numero di fenomeni, che stiano fra 
loro, come i punti contigui in uno spazio. E mostrammo, come le 
somiglianze tra le azioni diano le leggi, e le somiglianze tra le 
cose diano le nozioni generiche ad esse relative. Or bene, se noi 
prendiamo una di queste leggi, e la consideriamo come qualche cosa di 
reale, e che esista fuori della nostra mente, e nell'oggetto che è 
la sede dell'azione, che avremo allora? Avremo la forza. Ma questa 
dovrà aver cessato di essere una mera astrazione, perché, 
togliendola alla nostra mente, a cui appartiene, ci piacque 
incarnarla in un oggetto? Analoga a quella della forza è l'idea della 
materia; anch'essa è una semplice somiglianza mentale dei fenomeni 
particolari, sostantivata. Levate tutte le differenze, che 
distinguono i diversi gruppi di fenomeni, onde ci rappresentiamo le 
cose singole, ci resta ancora una nozione comune a tutti: La nozione 
di uno spazio pieno. Formiamo di questa nozione una sussistenza 
reale, ed ecco la materia. </p>
<p>Se poi nel medesimo oggetto si congiungano, concretizzandole 
insieme, le due astrazioni, l'accoppiamento, che si ha, non dipende 
mica da una ragione logica intrinseca, per cui il concetto e la 
presenza dell'una implichi o richieda quelli dell'altra. Niente 
affatto; il motivo dell'accoppiamento, quando si fa, è in tutto e 
per tutto empirico. Non si tratta che di una pura associazione di 
idee, occasionata dalla esperienza continuata di fatti, fisicamente 
congiunti, che produsse l'abitudine di pensarli insieme. 
L'esperienza dei fenomeni, concepiti come azioni, si accompagna alla 
esperienza di quelli, che compongono l'idea di una cosa; e quindi i 
primi non possono essere ricordati, se non si ricordano insieme ai 
secondi. L'abbiamo già detto sopra; l'idea, che noi abbiamo di una 
cosa, è costituita da un tenacissimo aggruppamento mentale di 
moltissimi fenomeni, di due ordini diversi, la cui attinenza è 
basata sulla continuità della loro esperienza. L'analisi rigorosa, 
che ne farò a suo tempo, non lascierà nessun dubbio sull'argomento. 
Per alcuni di questi fenomeni la continuità è di spazio, ossia di 
consistenza, e noi li ammettiamo siccome fissi e persistenti; e ci 
servono per cavarne l'idea astratta della materia. Per altri invece 
la continuità è di tempo, ossia di successione e ci sovvengono alla 
mente, siccome mobili ed incostanti; e ci servono per astrarne l'idea 
della forza. Per ciò la ragione unica della inseparabilità delle 
idee di materia e forza nel medesimo oggetto è il trovarsi, 
nell'idea della cosa, i primi ricordati sempre insieme ai secondi. </p>
<p>Ma non c'è nulla di assurdo nella supposizione di una esperienza 
di soli fenomeni coesistenti, che non si alterino nel succedersi del 
tempo. Il principio della filosofia eleatica, già menzionato, si 
può dire non essere altro che una supposizione di questo genere. E 
falsa, perché contraria al fatto della esperienza; ma non è 
assurda. E in tale caso avremmo l'idea di materia, senza l'idea della 
forza. E inversamente nulla impedisce di supporre una esperienza di 
sole azioni. L'ha fatto Eraclito, che, come dice Platone nel Cratilo, 
sosteneva, nulla durar mai nella stessa condizione due momenti 
successivi; e perciò, si rappresentava la natura, come la corrente 
di un fiume, la quale non può trovarsi, per due volte, nel medesimo 
punto. E l'hanno fatto, come tutti sanno, i filosofi del diventare; 
Hegel sopra tutti E Faraday, che era un fisico e 
non un filosofo trascendentale, ha osato anch'esso, consuonando 
perfettamente con queste idee, porre addirittura la forza in luogo 
della materia, e dichiarare, che l'atomo elementare non è altro che 
la forza. </p>
<p>Tanto è vero poi, che l'accoppiamento della materia e della 
forza nello stesso oggetto non è voluto da una ragione logica, ma 
è solo effetto di abitudine, che si vede, che la stessa abitudine, 
come si è fatta, si può anche disfare. I fisici vanno sostituendo, 
nella loro fantasia, alle varie forme della forza, corrispondenti 
alle diverse apparenze sensibili, l'unica del moto. Non solo essi non 
pongono più negli oggetti il suono, il colore, il sapore, il caldo 
ed il freddo, come l'uomo del volgo; ma nemmeno la luce, il calorico, 
l'elettricità, il magnetismo, la gravità, l'affinità chimica, e 
via discorrendo, come i vecchi scienziati. A forza di rendersi 
ragione di ogni maniera di fenomeni per mezzo di movimenti, finiscono 
col sostituire, nella loro associazione mentale, la forma unica del 
moto alle molteplici e diverse delle entità fisiche di un tempo. Lo 
spettro solare non si dipinge più, si può dire, nella immaginazione 
dei fisici meccanismi, come un chiarore fantastico, adorno di 
vaghissimi colori, digradanti insensibilmente dal rosso al violetto. 
L'abitudine scientifica vi ha cancellato sacrilegamente, a poco a 
poco, ciò che la mano artistica della ingenua natura vi aveva, 
con sommo studio, disegnato, per isfogo di genio e di amore; e 
vi ha sostituito, a regola di cronometro e di compasso i tratti 
rigidi e glaciali delle linee geometriche, e delle cifre numeriche, 
segnando, per esempio, là dove brillava un color d'oro rallegrante, 
un prosaico movimento di va e vieni, della durata di 509 
bilionesimi di secondo e della lunghezza di 553 milionesimi di 
millimetro. </p>
<p>Che più? La stessa rappresentazione delle funzioni puramente 
meccaniche è capace di una forte trasformazione. Fino ad ora abbiamo 
detto: Il movimento si comunica da corpo a corpo mediante l'urto. Ed 
abbiamo sempre creduto, che chi dice, urto, debba anche dire, 
contatto. Ma ora si sa, che l'effetto diretto ed immediato dell'urto 
è propriamente il riscaldamento del corpo urtato, e che il movimento 
è la conseguenza della sua elasticità, per la quale il calore si 
trasforma, in parte, di nuovo in esso. E, quanto 
al contatto, dei fatti accuratissimamente studiati e delle esperienze 
recenti (perché vogliamo lasciare in disparte i ragionamenti 
astratti), hanno dimostrato, che 
le azioni tra corpo e corpo non richiedono punto, che si tocchino 
tra loro; e si esercitano anche a distanza; e si può benissimo pensare,
che la forza minima di un atomo di materia, la cui potenza, diminuendo in
ragione del quadrato delle distanze, per una lontananza come di qui al sole,
deve ridursi ad una esiguità, che confonde a pensarla, non rimanga senza 
efficacia, perché in natura sono immancabili gli effetti anche delle 
forze infinitamente piccole. Insomma noi ora dobbiamo figurarci l'urto e le sue 
diverse forme, come sarebbe l'attrito, anche senza il contatto 
del corpo urtante col corpo urtato. Tanto è vero, che tutte codeste 
idee sono tra loro collegate, non per ragione logica, ma per 
associazione empirica; tanto, da un punto di vista positivo, è 
insostenibile l'assoluta indivisibilità della materia e della forza! </p>
<p>La quale indivisibilità, per conchiudere, a che si riduce adunque 
nello stato attuale delle nostre cognizioni? Si riduce a questo, che, 
in un dato movimento di un corpo, abbiamo un caso particolare della 
forza. Il fenomeno del corpo, che si muove, lo concepiamo connettendo 
i due concetti; immaginando cioè, che la forza si sia compenetrata 
nella materia. Ma, se vogliamo concepire il corpo in riposo, non 
abbiamo più bisogno del concetto della forza, e ci basta quello 
della materia da solo. </p>
<p>Tale è l'idea positiva della forza. Ma il concetto comune ed 
ordinario di essa non è, come generalmente si crede, un concetto 
positivo. Tutt'altro. L'atto del moto volontario delle membra è in 
noi accompagnato da una sensazione speciale, la sensazione della 
forza muscolare, la quale è appunto il prodotto psichico dello 
sforzo, e del lavoro fisiologico dei muscoli. Le fibre muscolari, 
raccorciandosi e tirandosi dietro le parti, a cui sono attaccate, 
producono, per mezzo dei filamenti nervosi, che vi mettono capo, la 
detta sensazione, allo stesso modo che, nell'udito, le vibrazioni del 
liquido delle cavità interne dell'orecchio, mediante i nervi 
auditivi, producono la sensazione del suono. Nel caso dell'udito, il 
suono è da noi, per naturale illusione, collocato nell'oggetto 
sonoro. Essendo tale oggetto alla portata degli altri nostri 
mezzi di cognizione, ci è possibile l'associazione della idea di 
esso con quella del suono. E concepiamo il fatto dell'udito, come se 
il suono partisse dall'oggetto sonoro, varcasse lo spazio, che lo 
separa dall'orecchio, e vi entrasse per farsi sentire da noi. E nel 
caso della sensazione della forza muscolare, nel moto volontario, che 
avviene? Questa dapprima si confonde e si compenetra coll'altra, in 
sé affatto diversa, del volere; e se ne fa una sola. E poi così 
commista, la si attribuisce e a ciò, che si dice la nostra anima, e 
alla massa dei muscoli operanti; con grossolana illusione per tutti e 
due i rispetti. È illusione attribuirla all'anima, e credere, che 
sia una schiettissima manifestazione dell'esser suo, e, come tale, 
causa elettrice dell'azione muscolare; perché, in quanto è volere, 
è una sensazione, come un'altra, una sensazione, succedente ad un 
atteggiamento organico particolare; e, in quanto al resto, segue e 
non presiede all'azione corporea attribuirla alla massa muscolare. È 
illusione anche a pur prescindendo dalla sensazione di volere, che 
contiene; e credere, che vi risieda, proprio nella sua forma di un 
atto psichico; perché, come nella campana non vi è il suono, ma 
solo l'elasticità atta ad imprimere nell'aria le vibrazioni, che, 
trasmesse all'organo dell'udito, lo fanno sorgere nella coscienza 
dell'audiente, così nei muscoli non vi hanno che le proprietà 
chimiche delle molecole componenti. Messe queste in attività, nasce 
altrove, cioè nella coscienza dell'operante, e in forma tutto 
diversa, cioè di mero stato psicologico, la sensazione della forza 
muscolare, la quale, per tal modo, anziché essere ciò stesso 
che muove, non ha luogo che come effetto di un movimento per altra 
causa prodotto. Da queste prime illusioni ne viene poi un'altra. 
L'uomo, per la tendenza che ha di porre inavvertitamente negli 
oggetti ciò che ha sentito in sé, vi trasporta, per ispiegarsene le 
azioni, tale idea, affatto psichica, della forza, e pensa, che in 
essi la materia, come tale, ne sia essenzialmente fornita, come ha 
creduto di sé, e del proprio corpo. E questo il concetto comune e 
volgare della forza; concetto ben altro che positivo, mentre inchiude 
il doppio errore di valere, quanto all'uomo, come una rivelazione 
della essenza di un principio immateriale, che abbia dei rapporti di 
causalità coi movimenti corporei, e di servire poi, così concepito, 
per impiegare le operazioni della materia incosciente. E la ragione, 
a cui propriamente si appoggia la teoria della inseparabilità 
assoluta della forza dalla materia, è costituita da siffatto 
concetto comune e volgare della forza, che abbiamo esposto; sicché 
deve dirsi, che essa, anziché appartenere all'ultimo grado di 
sviluppò della scienza, appartiene a' suoi primordi. E i suoi 
patrocinatori, credendo di far avanzare la scienza, la portano 
indietro; oltreché poi, unendola alle dottrine nuove, ne formano un 
concetto confuso e contradditorio, come abbiamo visto aver fatto il 
signor Bence Jones. </p>
<p>Se il concetto da prima significato colla parola, forza, è quello 
erroneo, che abbiamo qui esposto, non vuole per ciò il positivista 
escluderla dalla scienza. No. La ritiene, come ha ritenuto la parola, 
legge, pur dopo modificata l'idea relativa. E l'adopera anche col suo 
significato oggettivo; ma ricordandosi, che il concetto da essa 
indicato non contiene altro di vero, che la pura somiglianza 
dei fenomeni di azione. </p>
<p>Da tutto ciò è facile raccogliere anche, quanto sia falso e più 
conforme al metodo metafisico degli antichi, che al positivo dei 
moderni, il concetto della virtualità, che molti, e lo stesso Jones, 
collocato nella materia, come un precedente reale della attività 
spiegata. Egli dice nelle sue letture sopra ricordate, che
"qualunque sia la forma del movimento, non può venire, che da 
un'altra forma di movimento, o da una forma di tensione". Il 
movimento da una forma di tensione? Un linguaggio simile avrà senso 
in poesia, dove è buono tutto ciò che gira nell'immaginazione, come 
è il caso di questa, che si chiama tensione; ma non nella scienza. 
Forse il pericolo, che correva la teoria della inseparabilità 
assoluta della forza dalla materia, di fronte alla nuova dottrina del 
movimento, quale unica forma della forza, ha consigliato di adoperare 
una parola, che permettesse di stare a cavallo, e di tenere un piede 
da una parte e un piede dall'altra. Ma non fanno così quelli che 
intendono veramente, che sia scienza. Essi non si abbandonano senza 
difesa al colpo mortale della ironia del Mefistofele di Go5the, che 
loda la metafisica e la teologia, perché, quando manca loro l'idea, 
aggiustano tutto con una parola opportunamente trovata.
Essi non si contentano di un vocabolo, che non esprima
una cosa chiara e non vogliono saperne di virtualità,
che non sia una vera forza in azione. </p>
<p>In una locomotiva, già scaldata per la partenza, ma ancora ferma, 
si dirà, che si contiene virtualmente il moto del convoglio, che ne 
sarà trascinato. Ma in che consiste cotesta virtualità, se 
non in un vero moto reale? Vale a dire nel moto vibratorio, che le 
molecole acquee ricevettero dalla combustione del carbone? Il 
movimento avanti e indietro dello stantuffo, quello girante delle 
ruote, e quello di traslazione del convoglio, che sono, se non tre 
successive trasformazioni del movimento, che già esisteva nelle 
molecole acquee, e che da esse passò nell'asta dello stantuffo 
motore? Ciò è tanto vero che, come il moto di traslazione esaurisce 
il rotatorio, e questo il moto di va e vieni, così l'ultimo 
esaurisce il moto vibratorio delle molecole del vapore, in modo che, 
di mano in mano che lo comunicano allo stantuffo, esse lo perdono o, 
che è lo stesso, si raffreddano. Ecco la virtualità nel senso vero. 
Non una qualità occulta, una certa cosa inconcepibile tra l'azione e 
l'inazione, ma una forza attualmente attiva, o, che è lo stesso, un 
fenomeno reale di movimento. </p>
<p>Resta dunque provato, che la materia e la forza, sotto qualunque 
riguardo si considerino, non sono, che gli stessi fenomeni, presi 
nelle loro ultime somiglianze. Come abbiamo detto sopra, la scienza 
naturale, progredendo, fu costretta di abbandonare la vecchia 
provvisione delle molteplici sostanze, diverse essenzialmente l'una 
dall'altra e fornite ciascuna di proprietà particolari. Continuò 
però di poi ancora a ritenere, siccome irrepugnabile, il principio 
della assoluta inconcepibilità di un fatto fuori di un qualche 
soggetto. Sostituito ai soggetti molti e disformi quello unico, della 
materia, si seguitò a dire: Impossibile all'uomo formarsi la 
rappresentazione del fatto fisico, senza appoggiarlo alla sostanza 
materiale. Or che diremo di siffatta pretesa impossibilità dal 
momento, che è manifesto, essere anche la materia un mero fatto; e 
che quindi chi attribuisce il fatto alla materia non l'attribuisce 
già ad una sostanza, ma ad un semplice fatto? </p>
<p>La cosa metafisica, che altri vuole sia intesa sotto il nome di 
materia, non che dimostrarla con perfetta certezza, ci sfugge 
assolutamente, se ci mettiamo a ricercarla; anzi ci apparisce del 
tutto assurda. Lo spazio, che, secondo il concetto comune di materia, 
dovrebbe, in un corpo, esserne, tutto o nella massima parte, ripieno, 
siamo necessitati, appena meditiamo un poco sui dati della 
esperienza, a considerarlo quasi affatto vuoto; tanto da pensare che 
una massa grandissima possa senza perdere punto della sua materia 
essere ridotta alle dimensioni di un piccolo granellino; e che gli 
atomi elementari, anche nei corpi più densi, siano, relativamente al 
loro volume, tanto lontani l'uno dall'altro quanto i corpi celesti 
tra loro, e non abbiano compattezza maggiore di quella di una 
costellazione. Ma pazienza; ci restasse almeno
la corporeità degli atomi. Nemmeno quella. L'esteso non
si spiega, impiccolendolo. Uno spazio estremamente piccolo è
divisibile all'infinito al pari di uno spazio estremamente grande; 
né più, né meno. Ora, dire un atomo solido e pieno, per quanto 
piccolo, è dire delle parti realmente esistenti in numero infinito, 
ossia un'assurdità; poiché un numero effettivo non può 
essere che un numero determinato. </p>
<p>Quelli dunque che pretendono, essere necessaria la supposizione 
della sostanza materiale, metafisicamente intesa, per concepire il 
fatto fisico: </p>
<p>1. sono smentiti dall'analisi della idea della materia, onde 
risulta, che essa non è punto un dato metafisico, ma contiene 
soltanto dei dati fenomenici; </p>
<p>2. pongono, come necessità del pensiero, un dato assurdo; </p>
<p>3. introducendola nella scienza, come primo logico, stabiliscono 
l'astratto a base del concreto; ossia fanno venire il più dal meno. </p>
<p>A questo punto ci sarà chi vorrà interrompermi, e dire: Ho capito; 
voi siete un idealista, ossia uno di quelli, che non credono alla 
realtà del mondo esteriore. A chi pensasse di dovermi fare una 
simile osservazione risponderei: No; io non sono un idealista. Io 
ammetto la realtà del mondo esteriore, come voi, e come tutti gli 
altri uomini. Anzi la filosofia positiva, che professo, è la sola, 
come mostrerò a suo tempo, che sia in grado di confutare 
l'idealismo. E le cose, da me dette poc'anzi, non mi sforzano punto 
ad una conclusione idealistica. E potrei benissimo, senza ritirare 
nulla di quanto affermai, accettare, fatta riserva solamente per 
quanto ha di meno proprio qualche parola, ciò che in proposito 
insegna E. Helmholtz in una sua recentissima conferenza, dove dice: 
"Lo scopo della scienza è la ricerca delle leggi; ed è 
naturale, che le prime leggi, che si trovano incominciando, siano 
quelle che non abbracciano, che i più piccoli gruppi di fatti; si 
arriva solo a poco a poco a scoprire quelle che abbracciano i gruppi 
più importanti. Il termine finale, verso il quale si deve tendere, 
quantunque ancora lontanissimo da noi, è la scoperta della 
concatenazione delle leggi che presiedono a tutti i fenomeni 
naturali......... Le leggi, le idee generali, sotto le quali si 
classificano i fenomeni, portano il nome di cause, quando si 
riconosce, che sono l'espressione di una potenza reale oggettiva; 
esse portano il nome di forze, quando si riuscì a ridurre il 
risultato totale alle azioni particolari, che le diverse parti delle 
masse, concorrendo insieme, producono in questo o quel lavoro della 
natura. Causa, forza, tutto ciò infine non è altro che una 
espressione della legge considerata oggettivamente. </p>
<p>Nessuna difficoltà per me a chiamare forza la legge, materia la 
nozione, causa l'una congiunta all'altra; nessuna difficoltà a 
chiamarle così anche in un senso veramente oggettivo; poiché la 
realtà, non di pensiero soltanto, ma assoluta, che il filosofo 
positivista asserisce pei fenomeni, non può negarla per la 
consistenza, la successione e le somiglianze loro. Il positivista non 
nega neanco, che possa esservi una ragione della sperimentata 
coesistenza dei fenomeni in gruppi distinti, fissi ed inscindibili, 
onde il concetto di corpo e di materia; e della loro successione, in 
un ordine costante, onde il concetto di forza e di causa; come non la 
nega neppure delle somiglianze delle cose, onde le cosidette idee 
metafisiche; nemmeno per sogno. Solo egli non dice di 
conoscerla, né di essere vicino a conoscerla, né se arriverà mai a 
conoscerla. Vogliasi che tale ragione sia la cosidetta cosa in sé, o 
un'altra qualunque, egli non entra nella questione, che, per ora, gli 
sembra affatto prematura ed oziosa, essendo ben certo, che la via di 
scioglierla non è quella, spiccia sì ma falsa, tenuta dai 
metafisici. I quali, prima che se ne sappia nulla veramente, se la 
fabbricano colla immaginazione; e, quello che è peggio, senza 
accorgersi, che, per quanto si arrovellino al fine di trovare nella 
mente il contrapposto del fenomeno, il contenuto del pensiero è 
sempre la pura fenomenalità; e che, nel correre ansiosamente in 
cerca di quel concreto individuale, opposto al pensiero e diverso da 
esso, che chiamano la cosa in sé, mentre credono di seguire una 
ragione assoluta ed indeclinabile della stessa realtà oggettiva, in 
effetto non fanno che ubbidire ad una legge tutta interna della 
rappresentazione psichica, e subire gli effetti della associazione 
delle idee e della astrazione. </p>
<p>Nessuna difficoltà dunque, come diceva, a chiamare forza la legge, 
materia la nozione, causa l'una congiunta all'altra; ma a patto, che 
si ricordi, che tutto ciò non è, se non uno spediente logico 
affatto provvisorio; e che, se nominiamo, o forza, o materia, o 
causa, una astrazione presa dai fenomeni particolari, in quanto per 
avventura crediamo, che sia una manifestazione di ciò, che si dice 
la cosa in sé, come pare accennare il passo riferito dello 
Helmholtz, quella astrazione resta sempre una astrazione, che ha la 
sua ragione nei particolari, e ne dipende; e non potrà mai quindi 
convertirsi in un principio, onde discenderne per determinare i 
fatti. A patto insomma, che si ricordi, che il punto fisso della 
scienza restano sempre i fatti, i quali, una volta trovati, sono 
trovati per sempre; mentre ciò che si chiama il soggetto dei 
medesimi, colle sue proprietà, si va modificando col progresso della 
cognizione, cioè di mano in mano, che le nuove scoperte nel campo 
dei fenomeni lo esigono. </p>
<p>La precarietà delle concezioni astratte, assunte a comporre il 
sistema dei fatti, di fronte alla consistenza di questi, e quindi la 
verità di ciò, che abbiamo detto, apparisce evidentemente dalla 
storia delle scienze naturali. Qualche volta accadde, che si fosse 
indifferenti tra più ipotesi, tra loro diverse; servivano tutte bene 
a dar ragione di ciò che succede, e perciò avevano lo stesso 
valore, essendo tutte in grado di fare ciò, che premeva soprattutto, 
vale a dire di spiegare i fatti. Se le leggi della conducibilità del 
calore si potevano chiarire egualmente bene colla supposizione di un 
fluido particolare, o di forze attrattive e repulsive, insite alle 
molecole, o di un urto impresso dal di fuori, perché dare la 
preferenza all'una piuttosto che all'altra di queste tre ipotesi, 
ossia di questi tre espedienti logici provvisori? Che
se poi nuovi fenomeni, prima non conosciuti, si
trovarono incompatibili con una ipotesi, anche autorevolissima,
non si esitò mai nella decisione. I diritti di un fatto
sono assoluti. Non così quelli di un principio. E se io perciò
dicessi, contrariamente a ciò che siamo soliti di udire, che i fatti
sono divini, e che i principi sono umani, non temerei, che alcuno
potesse convincermi di errore. Un piccolo fatto, ribelle al
principio ricevuti di una scienza, ha la forza di metterla 
sottosopra, di distruggerne la disciplina delle parti e di condurla 
inesorabilmente alla detronizzazione delle astrazioni, che la 
governano. Ci basti ricordare, come nei tempi a noi vicini i fatti 
della interferenza, della polarizzazione, della doppia rifrazione e 
della diffrazione della luce scacciassero definitivamente dai confini 
della fisica quei fluidi, che prima si credevano essere la causa dei 
fenomeni naturali. Restò il campo all'etere, che fu trovato un ottimo 
spediente per darne ragione; ma che potrebbe alla sua volta, 
anch'esso, subire la sorte dei precedenti. E già il fatto della 
comunicazione del movimento a distanza, che si va sempre più 
provando come notammo sopra, incomincia a renderne meno necessaria la 
supposizione, o almeno a rappresentarne diversamente il modo
d'azione.</p>
<p>Né si deve credere, che la scienza, perciò, venga ad essere come 
la tela di Penelope; e che domani debba lavorare a distruggere il 
lavoro di oggi. Qui giova ricordare ciò che dicemmo; vale a dire, 
che il progresso della scienza consiste, nel sostituire a poco a poco 
e di mano in mano che l'osservazione e il confronto dei fatti lo 
permette, alle somiglianze false ed inadeguate le meno imperfette e 
le vere. Un fatto nuovo può smentire una ipotesi, ossia far apparire 
falsa la somiglianza, onde si spiegava una cosa; e allora il 
progresso sta nella eliminazione di una falsità. Ovvero un fatto 
nuovo può imporre una modificazione nella ipotesi o nella 
somiglianza assunta a spiegare, sia escludendone la parte erronea, 
sia completandola di ciò che manca, sia estendendone l'applicazione; 
e allora il progresso si ha nel miglioramento della generalità 
scientifica, ossia dell'organo logico dei sistema. O finalmente un 
fatto nuovo suggerisce una nuova ipotesi; e allora il progresso è 
nell'allargamento della scienza. Insomma è sempre il fatto il punto 
di partenza. E questo è al tutto certo ed irreformabile. Dove invece 
il principio è un punto di arrivo, che può anche essere 
abbandonato, corretto, oltrepassato. Ma ciò non esclude, né la 
stabilità, ne il progresso della scienza. Pare strano a prima vista, 
che lo scienziato, nello stesso tempo che crede assai più ad una 
legge data dall'osservazione e dal ragionamento che non ad un dogma 
imposto autoritativamente, non attribuisca tuttavia alla legge 
l'immutabilità di forma, propria del dogma. Ma non è difficile 
trovarne il perché. Per lui il dogma è un cadavere, in cui non si 
può mantenere la forma, se non sopprimendo interamente ogni processo 
attivo nella sostanza, che lo compone; mentre la legge è qualche 
cosa di vivo, in cui i processi evolutivi, anziché distruggerne le 
forme, le ingrandiscono, e danno loro una espressione più forte e 
perfetta. Ovvero, per parlare fuori di metafora, il dogma non istà 
per sé, e svanisce tutto, venendo meno l'autorità, su cui si 
fondava; la legge invece è un vero, che sta per virtù propria, e 
che, in quanto tale, rimarrà sempre; ma non vero in tutto e per 
tutto; un vero, che si può far più vero, per eliminazione del falso 
che per avventura contiene, per completamente, per generalizzazione, 
per nuovi rapporti logici con altri veri; insomma per tutti i mezzi, 
onde è dato alla scienza di progredire. </p>
<p>E che tale sia veramente il processo della scienza, ci è attestato 
chiaramente anche dalla storia del suo linguaggio. Come dice il 
Müller, nelle sue nuove lezioni, valendosi delle osservazioni di Liebig,
"la chimica adottò la parola, acido, come denominazione
tecnica di una classe di corpi, dei quali i primi stati riconosciuti
dalla scienza erano caratterizzati da un sapore acre. Ma poi si scoprì,
esservi dei composti perfettamente simili a tali corpi nei loro caratteri 
essenziali, ma di sapore non acre, e quindi essere l'acidità una 
qualità accidentale di alcuni di tali corpi, e non un carattere 
necessario ed universale, che li distingua tutti. Si pensò, che non 
si era più a tempo di cambiare la denominazione ricevuta, e così 
si applicò il vocabolo, acido, o il suo equivalente etimologico, al 
cristallo di rocca, al quarzo ed alla silice. Così pure, nella 
nomenclatura chimica, per effetto di un errore somigliante nella 
applicazione della voce, sale, i chimici mettono nel numero dei sali 
la sostanza, onde si fanno gli specchi e le lenti. D'altra parte, 
l'analisi aveva mostrato, che non si era compreso il carattere 
essenziale, non solo degli altri corpi, che si erano chiamati sali, 
ma neanche dello stesso sale di cucina, del sale per eccellenza, e 
che il sale non è sale; sicché si dovette escludere
questa sostanza dalla classe dei corpi, a cui aveva dato
il suo nome all'epoca, che era ritenuto quale loro più perfetto
rappresentante". </p>
<p>E il processo di formazione del linguaggio scientifico è in tutto 
analogo a quello del linguaggio in generale, e, perciò, dell'umano 
pensiero, che vi si esprime naturalmente. Il punto di partenza del 
pensiero non sono già le idee astratte, ma bensì le sensazioni 
immediate; sicché le prime parole rappresentano, non l'individuo, 
che è una idea molto diversa, assai complicata e tardiva, ma 
questi dati sensibili fondamentali. Il significato di tali parole si 
estende, di mano mano che le qualità, da loro indicate, si vanno 
sperimentando in più oggetti. Ogni volta che si percepiscono delle 
somiglianze e delle analogie nuove si porta nella parola una 
significazione più generale. Si sa che il vocabolo, essere, 
corrispondente ad un concetto dei più astratti, ha cominciato 
dall'indicare il semplice fenomeno del respirare.
Insomma il fatto è il capo saldo, la base stabile, il
principio fisso, il punto di partenza. E seguono poi, di grado in 
grado, gli astratti, secondo che va innanzi il lavoro mentale. Così 
nell'aritmetica, incominciando dall'uno più uno, si può progredire, 
computando ed operando sui numeri, all'infinito. E così fa pure il 
positivista; anch'egli parte dal fatto, ossia dall'uno più uno; sa 
dove comincia, non sa dove finirà. Il metafisico è invece dominato 
dalla matta idea di partire dallo stesso punto di arrivo, dal numero 
infinito, per venire all'uno; e perciò è sempre da capo, non 
essendogli possibile di stabilire a questo modo con certezza il suo 
principio, che è un principio in realtà introvabile. Il tentativo 
di Dalgarn, Wilkins, Leibniz, Trede, Bellavitis e di 
altri, di fondare un linguaggio universale, contiene, pel modo da 
loro divisato, non conforme a quello della natura, una assurdità 
simile a questa dei metafisici. Secondo loro, la base di tale 
linguaggio dovevano essere le idee universali, e supreme, e quindi le 
parole corrispondenti. Tutti gli altri concetti, dal genere più 
elevato all'individuo, dovevano essere determinati In base a quelle, 
mediante una regola semplice. Ma si può domandare: Quali sono 
le idee supreme? E se l'uomo, come ogni secolo ha fatto, trovasse 
idee ancor più astratte che avverrà della nostra lingua universale? 
Demolirla, per ricostruirne un'altra, che alla sua volta dovrà di 
nuovo essere rifatta. </p>
<p>Nella fisica, come poc'anzi dicevamo, i fatti, di mano in mano che 
se ne allarga lo studio, conducono, giusta il nostro principio qui 
giustificato coll'esempio del linguaggio scientifico e naturale, a 
riformare le generalità, onde ce li spiegavamo; vale a dire, a 
sostituire somiglianze più vere e più estese alle apparenti, 
inesatte e ristrette. Un'ipotesi, che non serve più bene, cede, come 
vedemmo or ora, il posto ad un'altra, che serve meglio. E tale 
caducità scientifica è comune a tutte le generalità, e non si 
riscontra solo nei fluidi imponderabili, e nell'etere, che sono cose 
infine non mai direttamente sperimentate, e solo immaginate a 
sussidiare temporaneamente la scienza, ma si trova anche in ciò, che 
si crede universalmente la cosa più reale e salda, cioè nella 
materia, che pure dovrebbe costituire, secondo la comune opinione, la 
stessa sostanza dei corpi, e il soggetto indispensabile dei fatti. </p>
<p>La fisica, come tutti sanno, ha due parti. La prima tratta delle 
proprietà generali dei corpi, ed è molto vecchia. Meno ciò che si 
riferisce all'inerzia e alla gravità, era, si può dire, già fatta 
al tempo di Aristotele. La seconda si occupa dei fenomeni, 
ed è nuovissima, poiché data da Galileo. In 
passato la prima era ritenuta la principale e il fondamento 
necessario della seconda, e di tale natura da non essere quasi 
più suscettibile di notevoli alterazioni, versando sulle 
determinazioni ovvie, comunissime, universali del concetto della 
materia costitutiva dei corpi, che si credeva certissimo e 
definitivamente fissato, come quello di spazio in matematica. Anzi si 
stimava, che non fossero possibili fenomeni, che non si accordassero 
pienamente con quelle determinazioni; e un fatto, che si presentasse 
in disaccordo, doveva, <foreign lang="lat">a priori</foreign>, essere attribuito, o ad errore di 
osservazione, o ad altro, che non gli permettesse di essere preso in 
considerazione dal fisico. E tuttavia che è succeduto? La parte, che si 
occupa dei fenomeni, prima tenuti in conto di cosa leggera e 
mutabile, come apparenza vuota ed inconsistente, è sottentrata 
all'altra nel posto d'onore. I fenomeni vi furono ammessi tutti, con 
assoluto diritto; anche se contrari a quelli, che si ritenevano gli 
attributi essenziali ed immancabili della materia. Anzi, se nella 
scienza è restato qualche cosa di poco sicuro, e destinato, o a 
perire del tutto, o a trasformarsi radicalmente, è appunto quella, 
un tempo solenne dottrina delle proprietà generali dei corpi. Le 
quali, a poco a poco, si poté capire, non essere quelle assolute ed 
indiscutibili verità, che prima si credevano. </p>
<p>Gli attributi essenziali della materia, nel concetto ordinario di 
essa, sono quelli della estensione e della impenetrabilità, della 
passività e dell'inerzia, del peso e della gravità. Le esperienze 
di Galileo e di Torricelli modificarono le vecchie idee circa la 
pesantezza dei corpi, dimostrando che tutti i corpi indistintamente 
sono pesanti, e che la caduta prodotta dal peso è nella ragione 
medesima per tutti. Ma il peso è esso oggi considerato, come 
un tempo, una qualità intrinseca della realtà materiale, ed 
inscindibile da essa? No certo, come anche sopra dicemmo. O già i 
fisici inclinano a considerarlo semplicemente quale effetto di un 
urto esterno, o di un movimento concepito. Alla materia affatto 
passiva è già aggiunto, secondo Aristotele, nel corpo reale un 
principio di attività, cioè la sua forma sostanziale. Alla quale il 
medesimo ascriveva quello che chiamava il moto naturale dei corpi. E 
ne distingueva il moto impresso dal di fuori ossia il violento. I 
moderni non ammisero che questo. Ma corressero l'errore antico di 
credere, che il medesimo durasse solo quanto l'azione della causa 
motrice. Ed insegnarono, che, come un corpo non ha in sé la virtù 
di mettersi in movimento, quando, come una pietra, giacente sul 
suolo, è in quiete, così urtato una volta e messo per ciò in 
movimento, come i corpi che si muovono in cielo, persevera in esso, 
senza bisogno che si rinnovi lo sforzo di muoverlo. Ma anche queste 
idee sono già modificate, dal momento che, da una parte, nel fatto, 
né ciò che apparisce in quiete, come un corpo solido giacente per 
terra, onde fu presa la stessa idea della passività della materia, 
è quella massa continua inattiva che sembra, mentre vi formicolano 
dentro con moti vari ed incessanti le particelle minutissime che lo 
compongono, né ciò che apparisce muoversi imperturbatamente, come 
una stella nel vuoto cielo, è in realtà immune da ogni contrasto 
che ne affatichi il corso, ché o l'etere interposto o l'attrazione 
delle masse lontane ne rallentano il movimento; e dall'altra, quanto 
allo stesso principio, non si vuole più ormai dalla maggior 
parte dei fisici scompagnare la forza dalla materia, la quale anzi da 
alcuni è fatta consistere, come accennammo già, nella stessa forza 
talché la quiete, quando ha luogo, non sarebbe più la mancanza o il 
riposo della forza, ma equilibrio di quelle che, operando colla 
medesima intensità, in senso contrario, si elidono vicendevolmente. 
E da ultimo, non solo dello spazio attribuito a un corpo oggi non si 
considera di più ripieno della sua sostanza, che una minima parte, e 
si ritiene esservi, per mezzo ad un oggetto materiale, ampie e comode 
vie di passaggio, come nel vetro per la luce, ma non si tien più 
conto ormai nemmeno dei punti pieni. Non si ha difficoltà a pensare 
all'azione di una forza anche attraverso ad essi, come se fossero 
vuoti, al pari del resto. Faraday, in una lezione sulla natura della 
materia, non solo asserisce addirittura, che la materia è 
penetrabile, rinnegando così formalmente il vecchio dogma; ma 
aggiunge, che ogni atomo si estende, per così dire, attraverso a 
tutto il sistema solare senza cessare di conservare il suo centro 
proprio di forze. Che più? C'è perfino, come 
sopra notammo, chi crede, che nemmeno questi atomi siano estesi.</p>
<p>Anche il concetto della materia adunque va a subire la sorte comune 
delle astrazioni; anch'esso è un dato provvisorio, che è presso a 
cedere il posto ad una generalità superiore. Cartesio aveva detto: 
Due sostanze, lo spirito pensante e la materia estesa. I metafisici 
dualisti anche oggi, ripetendolo, hanno l'aria di sfidare qualunque a 
muover dubbio sulla certezza, sulla irreduttibilità di quelle due 
idee, onde pendono i loro sistemi. E mostrano compassione dei 
positivisti, perché, a loro credere, essendo costretti a trascinarsi 
penosamente di fatto in fatto, devono essere impotenti a pervenire 
all'altezza e alla schietta idealità di esse. Eppure il filosofo dei 
fatti, anche senza neanco uscire dalla fisica materiale, vi è bene 
arrivato. Non solo; ma li ha oltrepassati, mostrando ai filosofi 
della speculazione intellettuale, che vi può essere ancora qualche 
cosa di più astratto e profondo delle idee comuni della materia e 
dello spirito, e che quindi i loro sistemi, per reggersi, hanno 
bisogno di una sottomurazione ai loro fondamenti, che hanno il vuoto 
sotto; e di prenderne i materiali a prestito dal positivismo; tanto 
è falso, che esso sia infecondo e micidiale delle idee e della 
scienza. L'induzione positiva, come diceva, ha superato i segni di 
Ercole della fisica antica, ed è entrata, piena di ardire e di 
speranza, in un mare nuovo; e già in fondo a quello si vanno 
disegnando, lontan lontano, come linee indistinte di lidi remoti, i 
primi incerti tratti di un concetto più elevato ed universale, come 
vedremo. Quantunque pochi ancora siano gli animosi, che vi si 
arrischiano. I più, anche se non di quelli deliberati a far guerra 
sempre alla ragione, che hanno colpito di anatema, anche se non di 
quelli, si impauriscono, per timidezza, delle troppo ardite verità; 
e, contro l'evidenza, si fanno scudo di ciò, che chiamano il senso 
comune, ed è puro pregiudizio volgare, pura abitudine di pensare in 
un dato modo. Ma, quei pochi eletti bastano soli. Il vero, che hanno 
nel cuore, dà loro la forza di persistere e di aspettare. Aspettano, 
che il tempo compia la persuasione delle menti ribelli e timorose. E 
questa è la vendetta avvenire, onde si rallegrano nelle 
presenti contrarietà dei diffidenti e dei protervi. </p>
<p>Pertanto il fatto del cambiamento avvenuto nell'ufficio logico e 
nel valore del concetto della materia nella fisica, è della più 
alta importanza, e merita che sia attentamente considerato dal 
filosofo. Esso è la più formale conferma di ciò che abbiamo detto 
fin qui; e, per lo scopo che ci siamo prefissi, se ne ingerisce 
specialmente: </p>
<p>1. che nelle scienze positive, se non sempre con piena coscienza, 
pure almeno istintivamente si è proceduto veramente secondo il 
metodo da noi indicato, siccome il solo razionale; vale a dire, di 
non dare un valore assoluto, se non ai fatti; e di considerarli il 
punto di partenza fisso ed irremovibile del discorso scientifico. E, 
quanto alle astrazioni, di ricordarsi, che sono pure espressioni di 
fatti; che è sempre possibile, precisando meglio le somiglianze od 
allargandole, trovarne una al di là, che riformi o sostituisca la 
precedente; sicché nessuna può mai essere presa come l'ultima 
definitivamente, e offerire alla scienza una base stabile <foreign lang="lat">a priori</foreign>; </p>
<p>2. che è precisamente a tale indirizzo, che le scienze naturali 
devono il loro sviluppo e il loro valore scientifico; </p>
<p>3. che questo medesimo deve pure essere considerato il metodo 
vero per ogni scienza; sicché, se ne vediamo qualcheduno, come 
sarebbe la psicologia, che non sia a livello delle altre, dobbiamo 
esser sicuri, dipendere unicamente dal non averlo seguito. Ed è 
ciò, di cui adesso, per ultimo, dobbiamo ancora parlare. 
</p></div1>
<div1><head>PARTE TERZA</head>
<head>LO SPIRITO E LA COSCIENZA IN PSICOLOGIA</head>
<p>Anche in riguardo ai fenomeni psicologici, come tutti
sanno, è sostenuto il principio, che non sia possibile pensarli, se 
non in un soggetto. L'illustre Mamiani, per esempio, dice, su questo 
proposito, in un suo discorso del 1866 intorno a Kant; "
Nella cognizione è certamente incluso un atto....... Ma l'atto è 
spiegamento di una facoltà agibile, e la facoltà agibile 
s'incorpora in una sostanza". Il Mamiani è talmente persuaso di 
ciò, che non dubita di soggiungere: "Egli bisogna volersi accecare 
apposta dell'occhio mentale, per non vedere e non confessare, che la 
intuizione dell'atto del nostro pensare e conoscere è la più antica 
e la più immediata e sincera di tutta l'anima; e che d'altro lato è 
impossibile di intuire la connessione e l'intimità sua profonda col 
subbietto onde emana. Niuno può dividere queste cose che fanno uno; 
e chi lo tenta, invece di spartirle, le dissolve e distrugge.</p>
<p>Per capir bene quanto valga un tale ragionamento, non è che 
analizzare il concetto di quest'anima, che si dà, come il soggetto 
metafisico logicamente indispensabile per pensare il fenomeno 
psichico. Come la materia non è altro, che una astrazione dei 
fenomeni fisici, così l'anima non è, se non una astrazione dei 
fenomeni morali. Quand'è che si è giunti a possedere questo 
concetto? Dopo una lunga esperienza dei fatti così detti interni. 
Non prima. E come si è formato? Chi viaggia in un paese montuoso 
vede prima davvicino, e ad una ad una, e in luoghi assai fra loro 
discosti, di mano in mano che loro si affacciano, le creste e le cime 
delle montagne. Dopo lungo cammino, se si guarda indietro, le vede 
poi tutte in una volta, e fuse, per, così dire, in una sola immagine 
lontana ed aerea, e disegnata sul medesimo piano. Nello stesso modo i 
pensieri e gli affetti, che occuparono un uomo lungo la sua vita, 
l'uno dopo l'altro, si fissano nella sua memoria, e vi formano, colle 
loro linee culminanti e come in un solo piano, un grande quadro, che 
si riflette di continuo nel fondo della sua coscienza. Il concetto 
dell'anima è tutto qui; la memoria confusa dei fatti psicologici 
sperimentati; una specie di compenetrazione mentale, in uno schema 
solo, delle qualità e dei generi loro. Insomma gli stessi fenomeni e 
null'altro. E in ciò è anche tutta la ragione della contrarietà, 
che si riscontra tra l'anima, concepita come spirito, e la materia. 
Questa è l'astratto dei fenomeni fisici, che implicano l'estensione; 
e quella è l'astratto dei fenomeni morali, che la escludono. Si 
possono sfidare tutti quanti i metafisici a trovare un solo elemento 
nel concetto dell'anima, che non sia, in tutto e per tutto, un 
mero fenomeno. Anzi di più si può dire, ciò essere indirettamente 
da loro conceduto, quando sono costretti a confessare, che l'essenza 
dell'anima è, non solo sconosciuta, ma affatto inconoscibile. 
L'argomento in contrario preso dalle cosidette idee metafisiche, o 
categorie della mente, come quelle dell'essere, della sostanza, della 
causa, e via discorrendo, che si pretende contengano di più di ciò 
che può essere dato dalla esperienza, svanisce affatto davanti alla 
loro analisi positiva, come mostrerò a suo tempo. Dov'è dunque la 
necessità logica di un soggetto metafisico per pensare il fenomeno, 
poiché in ultimo si prova, che noi effettivamente pensiamo solo dei 
fenomeni senza soggetto? </p>
<p>Io qui voglio limitarmi alla questione di fatto. Se ciò, che sorge 
nel nostro pensiero, quando diciamo l'anima, è uno schema composto 
interamente di rappresentazioni di fatti, a che perderci in 
discussioni metafisiche? Forse, per evitare di essere chiamati 
idealisti e scettici, ci incombe l'obbligo di spiegare il fatto 
psicologico della oggettivazione di tale astrazione. Ma noi non 
vogliamo fare se non una questione alla volta. E se, per avventura, 
la scienza ha ben chiaro un punto e non un altro, noi da buoni 
positivisti, incominciamo dall'affermare il primo; aspettando quanto 
al secondo, a pronunciarci, quando ne sapremo abbastanza. Il primo 
pensiero del positivista non è mica quello di fare un sistema 
completo, anche a costo del vero e del possibile, come nel 
metafisico. Il vero lo ammette, anche se non forma parte di una 
costruzione scientifica finita e completa, anche se isolato, e senza 
apparente legame cogli altri veri. E, quanto alla 
oggettivazione delle astrazioni levate dai fenomeni 
psicologici, ci limitiamo intanto ad affermare, come abbiamo fatto 
parlando della materia, queste due cose: </p>
<p>1. Che tale oggettivazione è un processo reale della mente, che 
non intendiamo menomamente di impugnare. E lasciamo che gli altri la 
facciano; e la facciamo anche noi. Anzi crediamo che la filosofia 
positiva possa spiegarla, mentre i metafisici non riuscirono a farlo. </p>
<p>2. Che però, essendo il contenuto del pensiero dell'oggetto una 
astrazione, vale a dire le mere somiglianze dei fenomeni abbracciate 
dal pensiero, esso oggetto non è una cosa stabile e fissa, dalla 
quale si possa partire per discenderne ai fenomeni relativi, come 
vogliono i metafisici. E quindi la base della scienza non si può 
trovare, che nel fatto. Come sopra dimostrammo, le induzioni fatte 
dalla mente sui dati empirici, si succedono indefinitamente, a misura 
che si procede nella osservazione e nello studio. Si sa donde si 
comincia, ma non dove si finirà. Ora, siccome ciò che si chiama 
l'oggetto è costituito da tali induzioni, è chiaro, che esso non è 
il capo saldo e d'origine, ma il punto d'arrivo, e sempre 
oltrepassabile, del processo scientifico. </p>
<p>Dopo ciò è facile vedere, che valore abbiano i ragionamenti di 
alcuni, che sono disposti a menar buono il metodo da noi indicato, 
pei fenomeni esterni; ma fanno delle grandi riserve, e lo dichiarano 
insufficiente e fallace nel caso, che si debba applicare agli 
interiori. Dice, per esempio, in proposito il Vacherot, in un suo 
recente articolo sulla psicologia contemporanea: "L'osservatore dei 
fenomeni fisici, non potendo cogliere, se non delle apparenze, non ha 
altro metodo, che l'induzione, per giungere a metterne in luce la 
realtà. Non essendogli dato di percepire direttamente le cause dei 
fenomeni, non può che ricercarne le leggi, le quali se gli rivelano 
solo mediante un'osservazione faticosa . . . . . L'osservatore dei 
fenomeni psichici è in una situazione affatto diversa. Se si limita, 
come fanno i psicologi della scuola sperimentale (i positivisti), a 
osservare questi fenomeni dal di fuori, sarà sempre tentato a 
giudicare della realtà dalla apparenza; ma se a tale genere di 
osservazione, che gli fa vedere le leggi dei fenomeni attraverso alla 
loro successione, egli aggiunge l'altro genere di osservazione, che 
si addentra nel foro interiore del soggetto osservato, egli 
comprenderà ben presto la necessità di modificare le conclusioni, 
alle quali da principio si era lasciato andare......... dunque la 
coscienza, che ha ragione contro la scienza, perché essa sola è 
competente in tali sorta di problemi (i problemi della necessità e 
universalità dei giudizi, della sensibilità e della attività 
volontaria). Ché essa sola vede il fondo delle cose, il fondo 
dell'essere umano, mentre la scienza della scuola sperimentale non ne 
avverte, se non le manifestazioni esteriori. Maine de Biran lo ha 
dimostrato con evidenza irresistibile; se l'esperienza ha in vista le 
leggi, la coscienza può avere in vista le cause . . . Egli e 
Jouffroy e molti altri psicologi della scuola spiritualista, dietro 
Platone, Aristotele, Leibniz, hanno saputo fecondare 
coll'analisi queste rivelazioni spontanee, e farne sortire una 
scienza intima e profonda, ben altrimenti competente, ben altrimenti 
decisiva, che la scienza sperimentale della scuola in discorso".</p>
<p>Non c'è punto di dubbio; la grande idea della filosofia critica, 
che alla rappresentazione mentale attribuisce un valore puramente 
fenomenico, il Vacherot la ammette per le cose di fuori, e non per 
quelle di dentro. Viene a dire cioè, dell'esterno la nostra 
cognizione possiede soltanto la fenomenalità; ma dell'interno 
possiede assai più, poiché ne ha coscienza. L'aver coscienza di una 
cosa, pel nostro autore, è più che conoscerne la fenomenalità; 
mentre la coscienza, secondo lui, dà la stessa causa del fenomeno. </p>
<p>Ma questo come può sostenersi, se la coscienza è costituita dalle 
pure rappresentazioni dei fatti, e non vi si trova nient'altro, fuori 
di queste rappresentazioni? Forse perché la coscienza ha il 
privilegio di annunciarsi da sé, indipendentemente da altro mezzo, e 
di essere sostegno a se stessa, dove le cose esterne invece non sono 
qualche cosa, se non appoggiandosi ad essa? Ecco un altro esempio di 
quei ragionamenti fallaci, che si fondano, non sul fatto concreto, ma 
sopra una distinzione mentale. Il me e il fuori di me nella coscienza 
formano un tutto reale indivisibile. Come il diritto e il rovescio 
del panno si possono bensì distinguere mentalmente, ma non separare 
effettivamente senza distruggere il panno, così il me e il fuori di 
me nella coscienza. Essa è costituita nell'esser suo tanto dall'uno 
quanto dall'altro, che vi entrano collo stesso titolo e colla 
stessa forza. Cesserebbe di essere ciò che è, se mancasse o questo 
o quello. Da principio ciò che ora è conosciuto, come di fuori e di 
dentro, vi era senza essere considerato come tale; e la distinzione 
è un'abitudine mentale, che si andò formando a poco a poco. Per 
cui, se ciò che entra a costituire la coscienza ha diritto di essere 
ritenuto siccome realtà buona, queste diritto compete tanto al me, 
quanto al fuori di me; tanto per quello, che si dice lo spirito, 
quanto per quello, che si dice la materia. Perché ciò che chiamasi 
spirito è mia coscienza quanto ciò che chiamasi materia. Non si 
può essere realisti pel soggetto solo. O l'idealismo da per tutto, o 
da per tutto il realismo. </p>
<p>Ma come? Si dirà. La coscienza è una sola ed indivisibile. E voi 
affermate che la formano tanto lo spirito, quanto la materia; due 
cose, non solo distinte, ma affatto contrarie? Ecco proprio dove è 
l'inganno. Sempre così. L'uomo costruisce una astrazione, e poi 
l'oggettivizza; e in seguito ragiona su questo oggetto da lui 
fabbricato, senza ricordarsi più della sua provenienza. La coscienza 
dell'uomo, come dicevamo, è l'insieme delle sue rappresentazioni e 
presenti e passate. Ogni rappresentazione ha il suo lato della 
esteriorità, per così esprimermi, e il lato della interiorità. La 
cosa è una, gli aspetti due. Ora, se colla mente io raccolgo in una 
sola idea tutti i lati cosidetti interni delle mie rappresentazioni, 
ho il concetto dello spirito, se tutti gli esterni, ho la materia. 
Materia e spirito dunque, per quanto diversi e contrari, sono 
indivisi nella coscienza, come i due lati opposti nella 
rappresentazione, e il pensare diversamente è una illusione 
dipendente dall'essersi dimenticati dell'origine soggettiva dei due 
oggetti. </p>
<p>Bisogna distinguere tra fenomenalità ed apparenza. La 
fenomenalità è vera realtà; ma essa è propria, non solo di ciò 
che si riferisce al mondo dei corpi, ma anche di ciò che si 
riferisce al mondo dello spirito. Più di questa non ci è dato di 
conoscere; e vani sono gli sforzi di quelli, che reclamano il 
privilegio di una cognizione più profonda e più intima pel me. Come 
fanno il Vacherot e la scuola da lui rappresentata e altri 
moltissimi, tra i quali l'illustre Mamiani, che, anche in un 
recentissimo scritto, dice: "La notizia del proprio mio essere, non 
solo nell'ordine subbiettivo mi riesce anteriore a quella di ogni 
materia, ma eziandio mi porge il termine assiduo di paragone per 
giudicare le altre cose e la materia principalmente".</p>
<p>Ho detto, che da principio ciò che ora è conosciuto, come di fuori 
e di dentro, era nella coscienza, senza essere considerato come tale; 
e che la distinzione è un'abitudine mentale, che si andò formando a 
poco a poco. Tale affermazione io non l'ho fatta a caso e 
leggermente. Si tratta di uno dei punti più importanti della 
psicologia. Esso ha una portata scientifica immensa. E io credo, che, 
per ciò, venga subito dopo quello della relatività delle idee; e 
che debba costituire, insieme ad esso, il fondamento principale della 
psicologia nuova. Non dico poi, che sia ancora affatto 
ignorato: No. Ma inteso in tutta la 
sua estensione, in tutta la sua importanza, messo in tutta la sua 
luce, dimostrato perfettamente, e soprattutto applicato alla 
soluzione dei problemi scientifici capitali, che per esso solamente 
possono averla, non fu, ch'io mi sappia, ancora da nessuno. A me 
parrebbe che si potesse. E per mezzo di un ragionamento, né astruso, 
né trascendentale, ma semplice e chiaro per tutti. Se non che qui 
non è il luogo opportuno di occuparsene; e mi devo, per ora, 
contentare di averlo accennato; come mi occorreva per chiarir meglio 
e rincalzare le cose asserite nei due paragrafi superiori. </p>
<p>J. Tissot conviene con me nel ripudiare 
le idee espresse nelle parole sopra riportate del Mamiani e del 
Vacherot. Egli dice nel suo libro sulla conciliazione della materia e 
dello spirito: "Nella maniera volgare di concepire le qualità e il 
soggetto, il soggetto e le qualità, vi è un grave errore. Si 
suppone, che queste due cose abbiano una specie di realtà distinta, 
massime il soggetto, e che le qualità gli siano come esterne e 
sovrapposte. Supposizione affatto inesatta. Il vero si è, che vi ha 
una intimità talmente reciproca ed assoluta, che il soggetto non è 
che la qualità sostantivata, come la qualità non è che il soggetto 
qualificato. E ciò non è tutto; resta a vedere ancora che sia in se 
stessa la materia qualificata, ossia le qualità materiali 
sostantivate; se tutto è a noi noto, o se ci sfugge interamente. 
Ciò che noi, o percepiamo dei corpi, nel modo che è da noi 
percepito, non è se non uno stato del nostro spirito, stato 
risultante dall'armonia esistente fra i corpi e il nostro 
principio pensante; è un fenomeno, vale a dire una cosa che, 
presa in se stessa, non ha una realtà propria". E più innanzi dice 
ancora: "Distinzioni analoghe a quelle da noi fatte pei corpi e per 
la materia si presentano allo spirito, all'occasione dei fenomeni 
interni. Conviene dunque riconoscervi tre cose; i fenomeni stessi, la 
forma loro ossia la coscienza che se ne ha, il me che li collega 
insieme, il soggetto apparente che se ne riveste, e che è l'anima 
propriamente detta o la forza pensante. I fenomeni ossia i movimenti, 
gli atti e gli stati dell'anima, in quanto ci sono noti, non sono 
l'anima stessa; sono meri modi d'essere instabilissimi, che variano 
ogni istante e quanto alla natura e quanto all'intensità. La 
coscienza dunque non ha per materia propria, o per oggetto, che degli 
stati". E poi, parlando specialmente del me, soggiunge: "Noi non 
sappiamo del me, come forma dei nostri pensieri, che questa nozione 
stessa, e le nozioni che le si collegano. Questa nozione è 
essenzialmente diversa da quella di sostanza. E noi non abbiamo della 
nostra sostanza, come tale, un'idea diversa da quella che abbiamo di 
tutte in altre realtà. La nozione, me, come tale, non è nemmeno la 
nozione della forza. E non abbiamo della forza, che siamo noi, 
considerata come forza, un'idea diversa da quella di tutte le altre 
forze". J. Tissot adunque mi dà ragione contro il Mamiani e il 
Vacherot. E lo fa appellandosi a risultati riconosciuti dalla 
scienza, messa sulla buona via da Kant, che svelò il sofisma, onde 
si trasportano all'anima gli attributi del me.</p>
<p>Ma non mi concede, che tutti gli elementi, che formano il concetto 
dell'anima, nessuno eccettuato, siano empirici, ossia meri 
fenomeni appresi, o, che è lo stesso, mere sensazioni sperimentate. 
Ecco come egli ragiona: "Queste proposizioni: Io sono una sostanza, 
io sono una forza, esprimono dei giudizi sintetici. Anzi dei giudizi 
sintetici <foreign lang="lat">a priori</foreign>, perché le nozioni di me, di sostanza, o di 
forza, non hanno nulla di empirico. È questo un punto di estrema 
importanza. Ed io lo provo così: Se la nozione, me, fosse empirica, 
sarebbe una percezione determinata, e corrisponderebbe ad uno stato o 
ad una maniera di essere determinata. E non avrebbe un valore (e 
tutto il suo senso, tutto il suo valore è qui) essenzialmente 
relativo, quello di contrario del non me. Il me è adunque tanto 
essenzialmente generale, per la sua opposizione, quanto lo stesso non 
me. La nozione di me non è adunque essa stessa che una maniera di 
concepirci in opposizione a tutto il resto, e non una maniera di 
percepirci. E dunque un concetto della ragione, una di quelle idee a 
priori che è della natura della nostra intelligenza di produrre in 
date condizioni, e non una percezione. Aggiungo, che questo prodotto 
è fatale, e che non dipende da noi di non avere questa idea".
E ne trae poi delle conseguenze. "Siccome, egli dice,
il concetto, me, è una vera qualità razionale . . deve
avere un soggetto . . e questo soggetto è l'anima, opposta al me . . 
L'anima in sé non è percepita . . Ma quantunque sconosciuta in se 
stessa, noi siamo nella necessità di affermarla come soggetto degli 
stati che conosciamo, come forza o principio delle sue determinazioni 
conosciute e sconosciute. Quando sono conosciute, è il concetto, io, 
che le accompagna. Quando non lo sono, è perché mancano di 
questa forma".</p>
<p>Per quale ragione il Tissot, che conviene con me in tutto il resto, 
mi dà torto in quest'ultima cosa, e ne cava la conseguenza ora 
enunciata? Ecco perché. Egli ha per certissima la relatività delle 
idee insegnata da Kant, ed accetta le applicazioni di tale principio. 
Ma non tien conto dell'altro principio da me accennato, pel quale il 
riferimento delle sensazioni al soggetto pensante e agli oggetti 
esteriori non ha luogo per una intuizione immediata come si è 
creduto fin qui, ma è puro effetto di esperienza, per la quale ne 
facciamo a poco a poco l'abitudine. Trovando il me e il fuori di me 
nella coscienza presente, e credendoli perciò suoi elementi 
primitivi, non prodotto di abitudine empirica, con Kant e con 
Hamilton, li considera quali forme pure ed innate della intelligenza, 
e condizioni <foreign lang="lat">a priori</foreign> dell'esperienza. Ammesso il nostro secondo 
principio, e non è possibile non ammetterlo una volta che sia stato 
convenientemente esposto e chiarito, cade da sé anche quest'ultima 
ragione, che restava al Tissot, per ritenere ancora gli schemi a 
priori dell'intelligenza. E anche la base della sua dimostrazione del 
soggetto psichico nella idea ordinaria dell'anima. La quale l'inceppa 
malamente fin dal principio, perché non può più procedere oltre 
senza preoccuparsi e tener conto sempre di una supposizione basata 
sopra una ragione, che non tiene. </p>
<p>È dunque senza fondamento il credere, che dallo studio diretto 
della coscienza si possa trarre quella cognizione della causa, che si 
confessa inasseguibile pei fenomeni del mondo esteriore; ed è una 
vera ingenuità il dire, che "coll'analisi delle rivelazioni 
spontanee della coscienza si fa sortire una scienza vera dell'uomo, 
scienza intima e profonda, assai più competente, assai più decisiva 
della scienza sperimentale". Lo studio della coscienza non ha nessun 
vantaggio su quello dei fenomeni esterni. Anch'esso non può dare la 
essenza e la causa, ma solo il fenomeno.</p>
<p>Ma vi ha di più. Un tale studio diretto, nonché essere il solo 
atto a condurre alla soluzione dei supremi problemi psicologici, come 
pretende il Vacherot, è, al contrario, o altissimo a trarci in 
errore, o almeno affatto infecondo per la scienza. </p>
<p>La coscienza è un risultato. Alla osservazione diretta non si 
possono presentare le leggi e le forze, che la produssero, perché 
sono scomparsi gli atti anteriori, oltremodo vari e complicati, che 
prepararono lo stato attuale, e dai quali soltanto si potevano 
dedurre. Chi prende la coscienza, come è adesso, e non va a cercare 
altro, è simile all'uomo del volgo, che vede i colli e i piani, le 
fonti, le erbe, gli animali, e sperimenta i climi e le stagioni, e 
tutto quello che lo circonda, e crede, che il mondo sia sempre stato 
così; e quanto alle condizioni cosmiche anteriori 
diversissime, nelle quali, come la scienza ha scoperto, è la ragione 
di tali cose d'adesso, né le sa, né gli passa per la mente, neanco 
per sogno, che ce ne siano state mai. </p>
<p>L'uomo del volgo, che ha sempre visto la luna al suo posto, in su, 
non si è mai fatta la domanda, perché stia sempre là e non cada. 
Anzi gli pare, che una tale domanda non sia propria di un uomo di 
mente sana. La luna, egli direbbe, sta là, perché quello è il suo 
posto. E soggiungerebbe: È strano, che si cerchi la spiegazione di un 
fenomeno così naturale. Insomma per lui quel fenomeno è un fatto 
senza causa, ovvero un fatto, che è causa di se stesso; una specie 
di libero arbitrio lunare. Come doveva certo pensare quel pastore, 
che, secondo Leopardi, diceva alla luna: 
<quote rend="block">
<lg>
<l>Sorgi la sera, e vai </l>
<l>Contemplando i deserti; </l>
<l>. . ancor sei vaga </l>
<l>Di mirar queste valli? </l></lg></quote></p>
<p>Fa lo stesso chi sta colla pura coscienza. Che vuol dire 
percepire la libertà del volere, come qualche cosa di totalmente 
estraneo alle leggi di causalità? Vuol dire, che i nostri atti 
volitivi li sentiamo, ma non ci accorgiamo del nesso, onde si 
attengono ad altri, come l'effetto alla causa. L'abitudine di 
sentirli così isolati ce li fa parere di una natura speciale. Se 
vediamo una pietra di pochi chilogrammi sulle spalle di un uomo, 
subito in noi si desta l'idea del suo peso; e si può dire, che un 
tal peso non affatica soltanto l'uomo che la porta, ma anche noi, che 
stiamo guardando. Una montagna invece, che pesa immensamente di 
più, la possiamo osservare, senza punto essere molestati dall'idea 
della gravità. Per noi è tanto leggiera quanto le nubi, che la 
incoronano. E perché tanta diversità di giudizio nei due casi? In 
forza di due diverse associazione di idee; ovvero, diciamola la 
parola, in forza di due diverse coscienze. </p>
<p>Per tornare poi alla luna, di cui parlavamo, dobbiamo dire, che ci 
volle un uomo, che avesse il mal vezzo di non prestare intera fede a 
quella specie di coscienza, che si chiama il senso comune, ossia un 
originale, o, se si vuole, un genio, che forse è la stessa cosa, per 
farsi la domanda, che ha un po' del sacrilego: Perché sta là senza 
cadere? Questo originale, o genio, che dir si voglia, è stato 
Newton. Egli ha osato supporre, che il senso comune lo illudesse; e 
che vi potesse essere qualche somiglianza tra la luna e un pomo, che 
cade da un albero. Ha osato perfino applicare di pianta alla celeste 
luna le leggi umili e nostrane, che regolano la caduta di un pomo. 
Felice ardimento! La somiglianza era perfetta, l'applicazione 
giustissima; e il perché del girare della luna in su fu trovato, e 
il libero arbitrio lunare andò a spasso. </p>
<p>Lo stesso bisogna fare con l'anima. Altro che dire, come il 
Vacherot, che l'analisi delle rivelazioni spontanee della coscienza 
ha fatto venir fuori una scienza vera dell'uomo. Il vero è appunto 
il contrario. O uscire dalla coscienza, o essere condannati a subirne 
eternamente le illusioni. </p>
<p>E non solo per ischivare le illusioni bisogna uscire dalla 
coscienza. Riflettete pure sulla coscienza; sprofondatevi, se volete, 
nella contemplazione di essa. Non verrete mai a capo di capirne 
nulla. Quanti che si sono messi a guardare il lampo, e a osservarlo, 
e a riflettervi sopra; ma il guardare e l'osservare e il riflettere 
era indarno. Il fenomeno restava un mistero. La spiegazione è venuta 
d'onde meno si credeva. Un pezzo di ambra, o di ceralacca, o di 
vetro, sfregato, attrae dei corpi leggeri. Un disco grande di vetro 
girato rapidamente tra cuscini, che lo premono ai lati, molto più. 
Non solo, ma ne scappa qualche cosa su certi corpi intorno, e 
specialmente sui metalli. E questo non so che vi resta, se sono 
isolati. Accumulatovisi, si scarica sulla nocca del dito avvicinato, 
scintillando e scoppiettando. Sarebbe questo il lampo: Sì; lo è. 
Ecco donde venuta la spiegazione del lampo, che la sua contemplazione 
non avrebbe mai dato, neanco in migliaja d'anni: Dallo sfregamento di 
un pezzo d'ambra. </p>
<p>Così dicasi della coscienza. La materiale scoperta linguistica del 
tema etimologico di una parola; per esempio, di quello onde si è 
formato il nostro verbo, essere; l'invenzione dello stereoscopio; gli 
effetti fisiologico-psichici delle sostanze tossiche; la 
corrispondenza tra l'armonia dei suoni e il rapporto delle lunghezze 
delle vibrazioni, onde nascono, e via discorrendo, hanno avuto 
maggior importanza, per la conoscenza delle cose psichiche, che le 
più celebrate elucubrazioni dei filosofi spiritualisti, che, come 
dice il Vacherot, hanno lavorato, dopo Platone, Aristotele e Leibniz, 
sui dati immediati della coscienza. Tali elucubrazioni possono avere 
avuto una grandissima importanza, come ginnastica del pensiero, ma 
non come rivelazioni delle sue leggi. Esse non hanno fondato 
nulla di sicuro nella scienza psicologica. L'importanza decisiva, che 
il Vacherot ascrive ai prodotti delle loro indagini, è appunto ciò, 
che loro manca, e che invece compete a tutto diritto ai trovati, meno 
famosi, ma più veri, di oscuri e disprezzati sperimentalisti. A 
stabilire, per esempio, la natura dell'idea di spazio si sono 
adoperati, con isforzi d'ingegno maravigliosi, con Platone, 
Aristotele, Leibniz, tutti i più grandi filosofi. E tuttavia gli 
ultimi hanno lasciato la questione così incerta, come l'avevano 
trovata i primi. E ciò perché? Non certamente per mancanza di 
penetrazione, di studio, di cognizioni. Ma solo perché il metodo da 
loro seguito, dell'osservazione diretta della coscienza, non poteva 
produrre nulla di decisivo. Un semplice fisico, Weathstone, 
costruisce uno stromento di ottica, lo stereoscopio; e mostra per 
qual via si generi, guardando, l'idea della terza dimensione dello 
spazio; e la sua dimostrazione è perentoria; nessuno più vi 
tornerà sopra; essa è decisiva, una volta per sempre. 
</p></div1>
<div1><head>PARTE QUARTA</head>
<head>IL METODO POSITIVO IN PSICOLOGIA</head>
<p>Si crede generalmente, che i psicologi abbiano fatto un 
grande passo, anzi una rivoluzione proprio radicale e definitiva, 
quando ai placiti così detti razionali, che componevano da soli 
l'antica scienza dell'anima, aggiunsero una appendice di dati 
empirici, in conferma e a complemento dei primi. Si crede che, con 
tale aggiunta, abbiano procacciato alla loro dottrina il diritto al 
titolo di positiva, e le abbiano assicurato i benefici, che derivano 
alle scienze naturali dalla applicazione del metodo della 
osservazione e dell'esperimento. </p>
<p>Non si può negare, che il passo in discorso non esigesse del 
coraggio, e molto. È facile arguirlo dall'accanimento, veramente 
pazzo, onde molti anche oggi (mirabile a dirsi) combattono contro 
qualunque sorta di empirismo psicologico; anche se ristretto agli 
accessori più insignificanti della scienza; anche se introdotto col 
proposito confessato e fedelmente mantenuto di ignorare e di 
negare qualunque fatto di cera un po' sospetta, e atto a far nascere 
il menomo dubbio sui dogmi intangibili della loro decrepita 
metafisica. È certamente un merito grande l'aver osato di occuparsi 
in qualche modo di ciò, che si tocca colle mani e si vede cogli 
occhi, malgrado il divieto, tutt'altro che innocuo, di costoro, i 
quali pare abbiano paura di una sol cosa al mondo: Cioè dei fatti. 
Ma all'uopo di ravviare lo studio psicologico era di gran lunga 
insufficiente l'opera della semplice aggiunta della psicologia 
empirica in coda alla razionale. </p>
<p>Anche nei trattati così riformati la prima cosa, che si fa, è di 
porre addirittura il soggetto metafisico della attività psichica, 
ossia quella, che si chiama l'anima. Poi, giacché si ritiene di 
saperne, di quest'anima, assai, si procede a precisarne la natura nel 
modo il più dettagliato, con una buona serie di attributi, e con un 
lunghissimo corredo di facoltà le più svariate. Il Rosmini, nella 
sua psicologia, pubblicata l'anno 1848, ne dà quasi un 
centinaio. E tutto ciò sopra
argomentazioni, come dicono, apodittiche, ossia traenti la
loro forza dai principii e non dai fatti; poiché vivono nella 
illusione di ritenere, siccome intuizioni dirette di entità ideali 
sovrannaturali ed eterne quelle generalità mentali, che non sono se 
non le traccie o somiglianze più comuni dei fenomeni sperimentati. E 
ragionano a questo modo; se le nostre affermazioni fossero fondate su 
meri fatti, non ci arrischieremmo a darle per assolutamente vere, 
perché i fatti, essendo di loro natura particolari e mutabili, non 
contengono una ragione universale ed eterna, come a noi 
occorre. Se ammettiamo l'anima co' suoi attributi e colle sue 
facoltà, e lo facciamo colla piena, certezza di ammettere il vero, 
ci siamo autorizzati da qualche cosa, che vale assai più dei fatti; 
cioè dalle idee. Non occorre aggiungere, 
che un tale ragionamento lo facevano colla massima serietà. </p>
<p>E i fatti perché dunque li aggiungono codesti empiristi tanto 
discreti? Oh! Così <foreign lang="lat"><hi rend="italic">ad abundantiam</hi></foreign>. Una prova di più, 
anche meno forte delle altre, e specialmente se <foreign lang="lat"><hi rend="italic">ad hominem</hi></foreign>, 
non nuoce. E giova, enumerate e descritte le molte e svariate 
facoltà, darne un'idea anche mediante dei fatti, che ne siano le 
manifestazioni. E poi che l'esposizione della materia riesce in certo 
modo più completa, collocando allato alla sincera realtà 
metafisica, come essi dicono, il suo incerto riverbero fenomenico. </p>
<p>Insomma sempre una dottrina, in cui vige, nella pienezza della sua 
forza, la vecchia illusione di aver trovato delle vere essenze e 
delle vere cause; e che spiega ancora i fatti nel modo infantile, da 
noi sopra descritto e riprovato, di attribuirle alle facoltà del 
soggetto; e che, per giunta, nel bisogno che ha di ricorrere ad un 
numero eccessivamente grande di esse, mostra, che nella 
classificazione loro, è ancora nel primissimo stadio. Per dirlo in 
una parola, una dottrina ancora il contrario della positiva, e 
tutt'altro che idonea a condurre a risultati analoghi a quelli delle 
scienze naturali. </p>
<p>Assai più utili per la scienza furono i tentativi arditi e 
fecondi di Locke e di Kant. Le loro dottrine in parte sono erronee, e 
diedero origine al materialismo e al trascendentalismo, che hanno 
già fatto le loro ultime prove e mostrano a chiari segni di aver 
finito il loro tempo. E in parte sono vere; e per questa rivivono 
nella filosofia positiva, destinata ad essere la filosofia 
dell'avvenire. Sono erronee dove seguono il metodo antico; sono vere 
dove si conformano al nuovo. </p>
<p>Il sistema di Locke è ancora, nel fondo, l'aristotelico delle 
vecchie scuole, che non ha smessa del tutto la ricerca delle essenze 
e delle cause. Egli non dubita punto, che l'uomo abbia una vera cognizione 
diretta del soggetto pensante e delle cose esteriori. Si sa, che non 
ammetteva la relatività per le cosiddette qualità prime. E per lui 
il soggetto è fornito di certe facoltà, destinate a rendere ragione 
degli atti suoi. Egli dice ingenuamente: Conosciamo le cose, perché 
le sentiamo; e come le sentiamo? Perché il soggetto è fornito della 
facoltà di sentire. Siffatta sensazione delle vecchie scuole, da lui 
mantenuta, che dà, quantunque incompletamente, l'oggetto in se 
stesso, e si accorda perciò benissimo con un'anima estesa, 
sensazione assunta a dar ragione di tutto il pensiero (quanto 
insufficientemente, lo ha dimostrato Reid e più ancora Kant), ha 
prodotto il materialismo sopra accennato, di cui sono saggi i libri 
di La Mettrie e di Büchner; materialismo che è una 
bella e buona metafisica, né più ne meno dello spiritualismo, a cui 
si contrappone. </p>
<p>Kant anch'esso stabilisce prima un sistema di astrazioni, che deve 
poi servire alla spiegazione dei fatti. Per la conoscenza, due 
facoltà fondamentali, il senso e l'intelletto. La 
cognizione, un composto di materia e di forma. La 
materia, dal senso e da'  suoi schemi. La forma, dall'intelletto e dalle 
sue categorie. Cosa strana veramente! Tali astrazioni 
egli le considera siccome realtà, poiché da esse fa dipendere 
l'esistenza e le determinazioni del pensiero; quelle determinazioni, 
che si era precisamente inteso di difendere dai colpi distruttivi di 
Hume. È tanto avaro di realtà, che non ne vuol riconoscere,
se non la fenomenica; e poi l'ammette anche
dove non c'è neanco questa. L'astrazione, come punto di
partenza, invece del fatto, ecco ciò, che ha determinato lo 
svolgimento del trascendentalismo germanico. Il soggetto di Fichte, 
l'oggetto di Schelling, l'assoluto di Hegel sono sempre nel fondo lo 
stesso astratto psicologico di Kant. </p>
<p>La parte vera poi delle dottrine di Locke e Kant sta nella 
relatività in esse attribuita al pensiero. Tale relatività in Locke 
non è che parziale, e solo concernente le cosidette qualità 
secondarie. E non è tutto merito suo l'averla introdotta nella 
teorica della cognizione, poiché l'avevano insegnata prima di lui 
Hobbes e Cartesio; e prima ancora Galileo, col
genio sovrano del quale ci incontriamo, come al principio
della nuova scienza naturale, così a quello della psicologia
positiva. Kant ha avuto il genio di estenderne assai
più l'applicazione, che si potrebbe dire completa; se non avesse 
mantenuto nella rappresentazione la misteriosa materia fornita dal 
senso. Il principio della relatività, senza nessuna restrizione, è 
uno dei principii più certi dell'attuale filosofia positiva; onde, 
sotto questo rapporto, i nostri due filosofi hanno diritto ad un 
titolo di paternità verso di essa; e noi lo riconosciamo di buon 
grado. Ma nello stesso tempo vogliamo si ricordi, che la parte vera, 
e nuova, e positiva, su cui si fonda quel diritto, non è frutto dei 
vecchio metodo scientifico, da noi riprovato, ed è stata anzi 
imposta alla psicologia, suo malgrado, dai progressi delle scienze 
fisiche. </p>
<p>Non c'è che dire. La cosa oggi non è più dubbia, quantunque 
ancora non si possa dirlo apertamente senza eccitare le fiere 
suscettività degli amici del passato, e turbare la timida coscienza 
degli ingenui, che non hanno sufficiente pratica delle cose di 
scienza. Perché la psicologia cessi di essere una vana costruzione 
mentale di concetti, senza fondamento di realtà, simile ad una 
poesia, che non ha valore se non per l'immaginazione, che se ne può 
dilettare, e acquisti il diritto al titolo di scienza vera e certa, 
come le altre dottrine positive, e come quelle trovi modo di uscire 
dal cerchio fatale in cui e stata invincibilmente rinchiusa, e di 
scoprire le nuove terre e i nuovi cieli, che le appartengono, è 
necessario, che batta una via affatto opposta all'antica. </p>
<p>Non più ricerca di essenze e di cause, poiché alla scienza 
non è data in nessun modo di scoprirle. Unico studio i fenomeni. 
Osservarli, distinguerli, rilevarne la consistenza, la successione, 
le somiglianze. Assoluto il diritto scientifico del fatto, ed 
intrinseco ad esso, né punto dipendente da un astratto qualunque, si 
chiami pure o principio, o idea, o con quale altro nome si voglia. 
Pari il diritto per tutti i fatti; anche se emersi non per via della 
osservazione diretta della coscienza. La quale poi non può dare, se 
non delle fenomenalità; anzi, se si restringa ad essa 
l'osservazione, presenta un pericolo di illusione irrimediabile, e 
induce una assoluta impotenza alla indagine scientifica. Nessuna 
preoccupazione dei vecchi astratti <foreign lang="lat">a priori</foreign>, si chiamino o soggetto 
dei fenomeni, o facoltà di produrli. Poiché non è vero, che il 
fenomeno sia inescogitabile senza il soggetto relativo. Il soggetto e 
la proprietà, anche oggettivamente considerati, sono concetti ai 
quali si può arrivare, ma non dati onde partire. Il dato 
immutabilmente fisso della scienza è il fenomeno accertato; 
l'astratto (e tale è il soggetto dei fenomeni psicologici, ossia 
ciò che si dice l'anima) è instabile, e segue le variazioni 
logiche, per le quali passa la induzione, che la mente va facendo 
dietro l'esame dei fatti. </p>
<p>Ci sono di quelli, che non comprendono come si possano trovare 
dottrine veramente filosofiche fuori dello studio diretto della 
mente. Credono costoro, che, se altri non vi ferma e 
circoscrive tutta l'attenzione, e la lascia vagare su altri oggetti, 
potrà fare bensì della fisica, della fisiologia, od altra cosa 
somigliante; ma non mai della psicologia propriamente detta. È 
questo un errore molto comune. Vi è chi sta col metodo vecchio solo 
per paura, che il nuovo gli faccia sfuggir l'anima; e molti, appunto 
per non aver più ad incontrarsi in essa, fanno buon viso al metodo 
positivo, seguendo il quale pensano, che non avranno più a fare, se 
non con fibre, cellule, fluidi, urti e movimenti. Giudizii tutti 
fondati sopra una idea molto imperfetta del fenomeno psichico, che è 
la materia propria della psicologia. Dice il positivista: Per avere 
delle indicazioni sul mio pensiero, mi volgo e ne domando ad ogni 
genere di cose. Interrogo i gesti, le voci, gli atti, i costumi 
dell'uomo incivilito e incolto e del bruto selvatico e addomesticato, 
nella gioventù e nella vecchiaia, nella calma e nella passione, 
nello stato normale e di sanità, nelle malattie e nelle alterazioni 
mentali, sotto l'influenza di agenti che eccitano e paralizzano i 
nervi, coll'uso intero o solo parziale degli organi; insomma in ogni 
suo stato e condizione, naturale ed artificiale. Né mi contento di 
osservarne i modi e le forme, ma ne enumero i casi e ne faccio la 
statistica. Mi giova un geroglifico, una cifra, un monumento, un 
disegno, un arnese, uno stromento, un idolo, un tempio; in una parola 
un'opera qualunque d'arte o d'industria. Dei mozziconi di pali 
piantati in fila in fondo ad un lago o ad una torbiera, degli avanzi 
di rozzi cocci o di pasti selvaggi, una sepoltura, una semplice selce 
tocca, migliaja d'anni fa, dalla mano dell'uomo, rintracciata fra le 
sabbie e le ghiaje, attraggono tutta la mia attenzione. Con 
sommo studio rilevo in un vocabolo, anche di una lingua già morta, 
le successive sovrapposizioni delle parti, le patite inflessioni e 
storpiature dei suoni componenti, che attestano il lavoro incessante 
di trasformazione e di ristauro subìto nel corso dei secoli, e cerco 
di cavarne fuori netta la base etimologica, testimonio e suo primo 
uso e valore. Esamino e confronto con grandissima cura certi organi 
animali, e nelle diverse forme esibite dalla scala zoologica, 
compresa la fossile, e nei gradi di sviluppo embrionale; soprattutto 
poi il sistema nervoso e gli apparati sensori, dove mi è di sommo 
interesse di scoprire e paragonare insieme tutto ciò che si 
riferisce alla struttura intima, alla rapidità dei moti, 
all'equivalente meccanico ed al processo della attività fisiologica, 
ed alla relazione di ciascun organo con tutti gli altri e cogli 
agenti esterni. Insomma nulla trascuro, dove io credo di poter 
trovare qualche cosa che mi faccia conoscere il mio pensiero. Il che 
non vuol dire però, che io confonda esso pensiero con queste cose. 
Il fenomeno psichico, propriamente detto, è talmente diverso da ogni 
altro genere di fenomeni, che non è possibile, chi stia sull'avviso, 
non distinguernelo sempre perfettissimamente. </p>
<p>Se si fa passare un fascio di luce solare attraverso ad un prisma 
di vetro, si hanno i colori dello spettro. Se il fascio attraversa un 
cristallo di spato d'Islanda, si ottengono due fasci polarizzati. Una 
bolla di sapone, gonfiandosi, presenta delle tinte iridescenti, 
dovute a fenomeni di interferenza. Ora si domanda: I colori dello 
spettro, i fasci polarizzati, le tinte iridescenti, cessano di 
essere la luce propria del sole, perché ottenuti mediante il 
prisma, lo spato islandico e la bolla di sapone? No certo. La luce è 
la stessa. I detti corpi non vi hanno messo nulla del proprio; essi 
non hanno fatto altro, che sceverarne gli elementi, o presentarli 
sotto un aspetto nuovo, o comporli diversamente. E con ciò, nello 
stesso tempo che, per loro mezzo, abbiamo sempre continuato a godere 
della luce solare nella sua schiettezza, abbiamo anche avuto 
l'opportunità di studiarne le leggi e la natura. Cosa questa 
impossibile colla sola osservazione diretta. Or bene, il caso della 
psicologia è del tutto analogo a questo dell'ottica. Un gesto di un 
animale, uno stromento d'arte, una parola, un organo sensibile e via 
discorrendo, non vi si prendono mica, come tanti atti psichici in 
sé, ma bensì come semplici prismi, per così esprimermi, onde 
rifrangere il pensiero e scomporne gli elementi, allo scopo di 
analizzarli. </p>
<p>Si dirà forse, che il paragone non regge, e non esser vero, che da 
questi oggetti materiali si possa indovinare la natura troppo diversa 
dei fenomeni della coscienza? Ma come sostenerlo? Ché le smentite si 
trovano da per tutto. Un cenno della mano, uno sguardo, una lagrima, 
un sorriso hanno il potere di muovere l'animo di chi li osserva, di 
deprimerlo, di esaltarlo; e l'hanno perché per essi ci rivelano i 
sentimenti di chi li fa. Poche cifre rozzamente scolpite sopra una 
pietra possono rappresentare un sistema intero e grandioso di 
pensieri; la dottrina di un filosofo, la sapienza di una istituzione, 
la storia di un popolo. I concetti della mente e i sensi dell'animo 
si esprimono nel modo più efficace, anche nelle forme 
immobili, fredde e scolorate di una pietra scolpita. A chi 
guarda la Niobe antica della Galleria Reale di Firenze, che si 
stringe al seno la figlioletta e rivolge in atto di preghiera gli 
occhi al cielo, l'atteggiamento quasi parlante del masso insensibile 
impietosisce il cuore, tanto al vivo rappresenta il dolore straziante 
di una madre infelice. Che più? Un rozzo palo, infisso nella melma 
di un bassofondo e sporgente un poco dall'acqua, confida il pensiero 
dell'uomo, che l'ha piantato, al navigante che passa; e lo avverte di 
non accostarsi al luogo pericoloso. Ma a che cercare di questi 
esempi? Poiché si può domandare, che mai sarebbe della mente 
dell'uomo, se non gli fosse dato di apprendere dei pensieri mediante 
degli atti fisici? Ciascun uomo sarebbe condannato a rimanere colle 
pure sue sensazioni. Non potrebbe fare suo pro della esperienza degli 
altri. Impossibile dare e ricevere una educazione, e vivere 
socialmente. La sua condizione resterebbe al dissotto di quella dei 
selvaggi, anzi degli stessi bruti. </p>
<p>E come i fenomeni esterni sono atti a rivelare gli interni nella 
loro forma più schietta e sincera, così è pur certo, che non c'è 
modo di sciogliere l'enigma della coscienza, senza valersi dell'ajuto 
che essi ci possono prestare, mettendoci sulle traccie de' suoi 
segreti, e indicandocene gli elementi, le leggi, e il processo 
evolutivo nell'individuo e nella società. </p>
<p>Quale sia l'uomo internamente, ovvero quali siano i vari aspetti 
della sua attività psichica, noi non lo sappiamo distintamente, e 
quindi non possiamo dirlo a noi e agli altri, se non dietro ciò, che 
la detta attività produce al di fuori. Il pianto ed il riso, i 
lineamenti spianati o contratti, l'occhio scintillante o bieco, 
l'accento dolce, o vibrato, e via dicendo, ecco ciò che ci ammaestra 
circa i nostri affetti; e ce ne fa conoscere la specie e la natura. 
Onde i quadri plastici inarrivabili della Divina Commedia di Dante e 
dei drammi di Shakespeare giovane a condurci alla cognizione dei 
sentimenti propri dell'uomo immensamente più, che tutti i trattati 
filosofici sull'argomento. La stessa esagerazione dei rilievi, che si 
osserva in quei quadri, non nuoce, anzi giova all'effetto; poiché il 
fenomeno psichico da' quei sommi interpreti del cuore umano vi è 
presentato ingrandito, ma non falsato, come per mezzo del 
microscopio, che allarga e rende facili a vedersi le cose troppo 
sottili e minute, senza svisarle. Credevano i metafisici, 
nell'affermare, che l'uomo è un essere logico, morale, sociale, 
amante del bello e religioso, di farlo per un ragionamento tutto a 
priori; dimenticandosi che non lo poterono, se non dopo averlo visto 
ad agire, e sentito a parlare, e dopo averne osservato i riti e le 
costruzioni religiose, e le opere d'arte e le esterne civili 
istituzioni. Ed è appunto solo dove si sono basati sul fatto esterno 
osservato, che le loro categorie psicologiche sono vere. Vogliamo noi 
completare quelle nozioni, dove sono difettose, e correggerle, dove 
false? Cerchiamo dovunque si trovino i fatti dell'uomo. Solo il 
novero esatto de' suoi fatti può darci il novero esatto delle sue 
idee. </p>
<p>Importa poi moltissimo, per la cognizione perfetta di una 
produzione naturale, sapere quale ne sia il rudimento fondamentale, e 
per quali gradi successivi di sviluppo sia stata ottenuta. A 
cognizione siffatta non possono condurre, se non gli studi 
comparativi, che, in tutte le scienze positive, dall'astronomia alla 
linguistica, hanno già dati frutti inaspettati e maravigliosi. La 
fisiologia vegetale ha potuto scoprire il mistero dell'organismo di 
un grande albero dicotiledone, come a dire di una quercia annosa, 
dopo essere discesa colle sue indagini fino ai vegetali più umili 
quali le muffe e le conserve, ed aver quindi compreso, che, come 
nelle anzidette più imperfette produzioni, l'attività vegetativa si 
mostra in semplici vescichette più o meno allungate, così il 
segreto della vita di una pianta qualunque sta in quelle cellette e 
fibrille, onde sono compaginate le sue parti; e che tutte le 
formazioni speciali del legno, della corteccia, delle radici, dei 
rami, delle foglie, dei fiori, delle frutta, dei semi, non sono che 
diverse associazioni, con isvariatissime industrie architettate, 
delle dette particelle elementari. Così il grande albero del 
pensiero umano, colla meraviglia del suo fusto e delle sue fronde, 
non potrà essere inteso, prima che non sia stato convenientemente 
studiato l'informe germoglio di vita psichica del zoofito, e non se 
ne sia seguita la evoluzione graduata e progrediente per la scala 
degli animali, di classe in classe, di specie in specie.</p>
<p>E converrà poi anche, per intenderlo, quale si riscontra 
attualmente già bello e cresciuto, in un uomo adulto e civile, 
studiarne la genesi nell'individuo e nella umanità. Poiché in 
ciascheduno la esperienza delle passate generazioni si accompagna, 
per produrlo, alla propria. Sulla origine prima e sulla graduale 
esplicazione della coscienza individuale molta luce già hanno 
sparso le nuove cognizioni sulla fisiologia degli organi dei sensi. 
Sulle loro relazioni fisiche col mondo di fuori, le osservazioni 
delle anormalità mentali e le esperienze, onde coi reagenti 
anestetici ed iperestetici, che con diversi ingegnosissimi apparati 
fisico-meccanici spiarono i rapporti tra le funzioni organiche 
e i fenomeni psicologici. In quanto poi allo svolgimento progressivo 
del pensiero nella umanità, siccome non è un fatto che si rinnovi, 
così non ci può esser dato di assistervi e di osservarlo 
direttamente. Per averne notizia non c'è che tener conto di tutto 
ciò che ne serbi memoria, e massimamente dei dati preziosissimi 
della linguistica. E in ciò la psicologia è simile alle scienze 
geologiche, costretta ad arguire la storia della terra, non 
rinnovabile per l'uomo, dai segni che le rivoluzioni seguitevi 
lasciarono alla superficie. </p>
<p>Ma a togliere ogni illusione ed ogni dubbio sulla natura dei 
fenomeni morali è pure indispensabile la loro statistica. Hanno i 
fatti morali molta analogia coi meteorologici. Tanto gli uni quanto 
gli altri si presentano d'improvviso senza apparente connessione con 
una causa. Nel campo ristretto di un osservatore solo si succedono 
con tale irregolarità e sconnessione, che è impossibile 
intravvedervi la stabile e ricorrente ragione di una legge, che li 
governi. Onde l'idea volgare, vivissima tuttavia, che i fenomeni 
dell'atmosfera e quelli della coscienza non si comportano come tutti 
gli altri; cioè non si attengano tra di loro, e non formino una 
catena continua di cause e di effetti, e dipendano, uno per uno, 
direttamente dai cenni di potenze sovrannaturali, che si 
compiacciano, quando ne hanno voglia, di manifestarvisi. La 
nube, che, in tempo di siccità, dà la pioggia, è dono pietoso di 
dio. Quella che flagella di gragnuola, è opera perversa di uno 
spirito reo. Allo stesso modo al cielo si attribuiscono i buoni 
pensieri, e ad un angelo del male si addebitano i cattivi. La scienza 
moderna, che sa risiedere l'oggetto, per la scoperta del vero, nella 
osservazione adeguata dei fatti, ha trovato il modo di applicarla 
anche ai meteorologici ed ai morali, che superano di tanto,
pel numero, per la varietà, pel campo estesissimo in cui si
svolgono, la capacità di un osservatore individuale; ed è
venuta a capo, per tale via, di far ragione delle chimere del volgo 
ignaro. Per l'osservazione dei fenomeni atmosferici ha coperto il 
globo di stazioni meteorologiche, che seguono, con attenzione 
scrupolosa, ogni variazione che succede nel magnetismo e nella 
elettricità, nella temperatura, nel peso, nella igrometria e nelle 
correnti dell'aria, e sì trasmettono reciprocamente e 
contemporaneamente le osservazioni mediante il telegrafo; e un uomo 
solo è in grado, coordinandole, di abbracciarne l'insieme, e di 
riscontrare, nella corrispondenza coi fenomeni lontani, la ragione 
dei presenti; un uomo solo, per esempio, nel fatto di una burrasca, 
che rumoreggia intorno al suo tetto, può vedere che, in un momento di 
grande turbamento atmosferico, sorto alle Antille in vortici 
immensi, in cui l'aria si aggira, soffiando più o meno impetuosa 
intorno ad un centro di minima altezza barometrica, attraversa 
l'atlantico e l'Europa e si getta sull'Asia; lo può vedere nei suoi 
passi di ogni giorno e di ogni ora, come se tutto quell'immenso 
turbine di vento e di pioggia si svolgesse in una storta del suo 
gabinetto. Similmente pei fatti morali va raccogliendo con 
incredibile pazienza e perseveranza dei dati statistici di ogni 
sorta. I quali, come per gli animali inferiori vanno sempre più 
distruggendo il pregiudizio, che ne faceva degli esseri a parte, ed 
incapaci di qualunque deliberazione cosciente, così per l'uomo 
mostrano che le sue azioni, comprese quelle fatte colla piena sua 
libertà, sono regolate da norme fisse, e quindi, che 
esso pure soggiace, anche per le sue azioni morali, alla legge della 
causalità universale. </p>
<p>Necessario dunque, nonché legittimo, è il ricorso, che fa la 
psicologia positiva, ad ogni maniera di fatti esteriori, per averne 
indicazioni sugli atti psichici. I quali, per la circostanza di 
essere illustrati mediante la considerazione di cose fisiche, non 
cessano di essere, in sé, perfettamente diversi da queste; e di 
costituire, per ciò, una scienza a sé, distinta affatto da 
qualunque altra. La fisiologia si occupa anch'essa del fatto della 
vita umana, come la psicologia. Ma sotto un altro aspetto; cioè 
sotto quello della sua manifestazione organica, o materiale, che dir 
si voglia. Sicché, quantunque sia di grandissimo ajuto alla 
psicologia, anzi si possa dire, che in molte parti combaci con essa, 
non la può però sostituire. </p>
<p>Il pensare, come fanno molti, che la scienza della vita del 
pensiero, o morale, debba ormai lasciare il campo assolutamente a 
quella della vita degli organi, o fisica, è un errore, che non 
merita neanco di essere combattuto bene. L'esserne pregiudicati, è 
puro effetto di non saper che si danno in natura dei fenomeni 
psichici, vale a dire dei fenomeni, che, considerati nella loro 
specialità, non sono, né fibre, né fluidi, né movimenti, né 
altra forma qualunque, o condizione della materia, presa come tale. 
Perché tra le scienze si conta anche l'astronomia? Non per altro se 
non perché in natura ci sono degli astri. Quantunque l'astronomia 
tutta intera ragioni a forza di matematica e di fisica, tuttavia chi 
crede alla esistenza degli astri, oltre la matematica e la fisica, 
ammette anche una scienza di essi; e la distingue perfettamente da 
quelle delle quantità astratte e delle forze naturali. Or dunque, se 
oltre agli atti puramente fisiologici, che si vedono cogli occhi e si 
palpano colle mani, si danno in natura anche degli atti psichici, non 
osservabili altrove che nell'interno della coscienza, si dovrà per 
questi ultimi avere una scienza speciale e distinta, che se ne occupi 
exprofesso. E ciò anche nell'ipotesi, che tutto quanto si conosce 
scientificamente del pensiero sia ottenuto direttamente ed unicamente 
col mezzo della fisiologia. Ma siamo ben lontani da ciò; mentre 
abbiamo appena mostrato, che molte sono le discipline, oltre la 
fisiologia, che prestano il loro ajuto alla psicologia. Che dire poi, 
se si può aggiungere; primo, che la fisiologia, anche dove è utile, 
non può condurre, se non ad un certo punto, oltre il quale non 
serve, che l'osservazione diretta del pensiero, quale si presenta 
nella coscienza; secondo, che la fisiologia stessa per progredire (e 
lo rinfaccio sul serio agli abolizionisti) ha bisogno dell'ajuto 
della psicologia? </p>
<p>Dico in primo luogo, che la fisiologia, anche dove è utile, 
non può condurre, se non ad un certo punto, oltre il quale non serve 
che l'osservazione diretta del pensiero, quale si presenta nella 
coscienza. Prendiamo, per esempio, una questione capitalissima della 
psicologia; la questione, se gli atti intellettivi e i sensitivi 
siano essenzialmente diversi, o essenzialmente identici. La potremo 
noi sciogliere fisiologicamente? E colla 
semplice anatomia degli organi cerebrali? E senza ricorrere, in 
ultima analisi, al confronto diretto delle sensazioni e delle idee 
apprese e contemplate in se stesse dalla coscienza di chi le ha? Tale 
confronto diretto può essere infecondo e fallace senza gli ajuti 
estrinseci, di cui sopra abbiamo parlato; questo sì. Ma, se è vero 
che la coscienza ha bisogno di tali aiuti perché arrivi ad avvertire 
e a distinguere bene ciò che dapprima o non vedeva, o vedeva solo 
confusamente, ciò non toglie, che non sia poi essa infine, che, 
osservando la sensazione e l'idea, come le ha in sé, ne rilevi le 
somiglianze e le dissomiglianze. Le stelle più piccole non 
appariscono alla vista senza il telescopio; i colori fusi nella luce 
bianca del sole non si discernono senza il prisma. Ma non diremo mica 
per ciò, che sia il telescopio che vede le stelle, e il prisma che 
avverte i colori dello spettro. Tutt'al più adunque, come diceva, 
l'esame degli organi cerebrali può prestare degli indizi. Ma quanto 
grossolani poi anche questi. Se non si sapesse, per altra via, chi 
avrebbe mai potuto sospettare, che gli insetti, che sono forniti di 
un apparato nervoso tanto imperfetto, in paragone dei vertebrati, nei 
quali il sistema cerebrale è affatto distinto dal ganglionare, 
ed è molto più sviluppato, avessero quegli istinti mirabilissimi, 
che in essi miriamo? Perfino l'enorme divario, che corre tra un uomo 
di genio ed un idiota, anzi l'abisso fra la stirpe umana e quella dei 
piteci, chi presumerebbe dedurlo con sicurezza dalla quantità o 
qualità della sostanza cerebrale propria dei diversi individui e 
delle diverse specie? I fisiologi che negano ogni valore scientifico a ciò, 
che non è fibra visibile e movimento organico misurabile, siano 
dunque conseguenti; e, poiché il divario tra l'uomo di genio e 
l'idiota, l'abisso fra la stirpe umana e quella dei piteci, non si 
può dedurlo dalla quantità e qualità della sostanza cerebrale, 
dicano addirittura di non ammettere la reale esistenza di quelle 
differenze di natura affatto morale, e quindi, secondo loro, non 
verificabile direttamente. Ma fino a questo punto non vanno. E se li 
interrogassimo ancora; quali dei due fatti, di vedere una pietra che 
cade e di sentire in sé un dolore, si presenti con maggior certezza 
a chi li osserva, non c'è dubbio che risponderebbero, la certezza 
essere intera e uguale per tutti e due, quantunque il secondo sia 
l'oggetto di una osservazione interna. Ma dunque, nel principio 
almeno, l'osservazione interna vale quanto l'esterna. E la diffidenza 
dei naturalisti verso l'osservazione psicologica non è giustificata. 
Tale diffidenza, io credo, è tutta fondata nella mancanza di 
abitudine della riflessione psicologica, e nell'immaginarsi, che 
altri non possa far ciò, che non si sente di poter fare chi non ha 
quella abitudine. Chi conosce l'arte delle analisi chimiche può, in 
una massa impalpabile ed invisibile di gas, constatare 
l'esistenza di più sostanze diverse, e separarle ad una ad 
una, fossero anche moltissime. A chi è ignaro della chimica invece 
pare affatto impossibile, che altri distingua e cavi molte cose e 
differenti, dove egli non vede nulla. L'analisi gli sembrerà 
piuttosto una pura illusione del chimico. Ed avviene lo stesso nel 
caso dell'analisi delle idee: Chi non sa farla, non si persuade che 
altri lo sappia e lo possa. Se si dicesse, che il confronto tra la 
chimica e la psicologia non regge, perché, mentre una sostanza 
analizzata da due chimici dà i medesimi elementi, un pensiero, 
analizzato da due psicologi, li dà sempre diversi, onde apparisce la 
loro impotenza a distinguerli con certezza, risponderei, ciò non 
dipendere dalla natura della materia della osservazione psicologica, 
che non comporti una osservazione certa e scientifica, ma solo, al 
più, dal non avere la psicologia trovato ancora il suo Lavoisier, 
che le dia l'avviamento opportuno. </p>
<p>Dico poi in secondo luogo, che, piuttosto che soppiantarla, la 
fisiologia ha essa stessa per sé bisogno della psicologia. Quanto ad 
alcuni fisiologi insigni, fra i quali potrei nominare E. Helmholtz, 
ha giovato, per lo studio degli organi dei sensi, una soda cultura 
filosofica. E quanto invece per altri, che potrei citare, la 
mancanza di tale cultura fu causa, che osservassero a lungo invano! 
Chi vuol capir bene uno stromento, o un apparato meccanico, deve 
prima aver cognizione dell'uso a cui serve. Chi ne dubita? Noi 
rideremmo di uno, che, senza saper nulla, né dei suoni, né della 
musica, volesse, col semplice esame delle parti componenti un cembalo 
od un organo, intenderne la ragione e gli effetti, e darne conto agli 
altri. Non è un'assurdità simile quella di un fisiologo, che, 
senza saper nulla di quella musica, che si fa udire nell'interno 
della coscienza di ciascheduno, vale a dire dell'umano pensiero, 
pretende ragionare sul come e sul perché degli organi, onde si 
produce? Chi non sapesse, che un accordo musicale è una combinazione 
di più suoni semplici, nello stromento suonante, invece di cercare, 
per rendersene ragione, le parti che producono i suoni semplici e i 
modi di produrli, il che lo condurrebbe facilmente a farne la 
scoperta, cercherebbe quelle da lui falsamente supposte, produttrici 
degli accordi; con inutile fatica; o coll'effetto di prendere una 
cosa per un'altra. Il fisiologo digiuno di filosofia fa un'opera non 
dissomigliante. Egli crede col volgo, che gli atti, che si 
attribuiscono alle cosidette facoltà, siano affatto semplici, e 
quelli dell'una diversi in tutto da quelli dell'altra; e va in cerca 
degli organi corrispondenti. Ed è lontano le mille miglia dal 
pensare, che, come nel cembalo, coi medesimi tasti e colle medesime 
corde, si possono far sentire due, anzi infinite, sonate differenti, 
così nel cervello gli atti classificati sotto facoltà distinte 
possono essere relativi ad organi identici. Insomma non c'è che 
dire; le ricerche utili intorno agli organi del senso e del pensiero 
sono impossibili senza i dati propri della psicologia. La coscienza 
della visione unica seguente l'uso di tutti e due gli occhi, della 
percezione dei differenti colori, dei giudizii accompagnanti la 
visione, fu il punto di partenza dei grandi lavori già eseguiti 
sulla struttura e sulle funzioni dell'occhio. Così per ciò che 
resta da fare. La coscienza, per esempio, attesta il fatto 
psicologico della associazione delle idee; e con ciò dice al 
fisiologo: Eccoti un tema di studio; cerca in che modo l'organismo si 
presti alla produzione di questo fatto. Potrebbe il fisiologo 
applicarsi a tale ricerca, se non conoscesse prima psicologicamente 
il fatto dell'associazione? Dirò una cosa ancor più forte. La 
psicologia volgare fa del sentire e del ricordarsi due facoltà 
diverse. Una psicologia più scientifica, come mostrerò a suo tempo, 
potrebbe ritenere che l'azione di ricordarsi fosse identica a quella 
del sentire, cioè fosse la semplice ripetizione dell'atto 
precedente; e che la differenza tra il sentire e il ricordare fosse 
costituita unicamente da un giudizio dipendente da un esperimento, 
che facciamo, senza accorgercene, dietro le esperienze passate, per 
solo effetto di abitudine. Ora questa ipotesi può dalla nostra 
psicologia essere imprestata al fisiologo, perché istituisca delle 
indagini, e veda se l'organo, onde si hanno le sensazioni, quando è 
eccitato dal di fuori, sia quello stesso, che, eccitato dal di 
dentro, faccia che la sensazione, una volta ricevuta dall'esterno e 
rimasta poi, per così dire, in istato di latenza, si riproduca. Il 
fisiologo riuscendovi (posto che l'ipotesi non fosse falsa, e che 
alla fisiologia fosse dato di fare l'osservazione in discorso) 
renderebbe un immenso servigio alla psicologia. Poiché offrirebbe 
una base positiva a ciò che altrimenti sarebbe sempre rimasto una 
pura ipotesi. Allo stesso modo che la misura del grado del meridiano 
terrestre, rifatta da Picard, offerse una base positiva all'ipotesi 
astronomica di Newton. Ma la scoperta della fisiologia sarebbe pur 
sempre dovuta alla idea prestatale dalla psicologia. </p>
<p>Come sopra dicemmo, il dato immutabilmente fisso, il punto di 
partenza della scienza, e quindi anche della psicologia, è il 
fenomeno accertato. E come si trovi e si accerti il fenomeno 
psichico, l'abbiamo or ora dimostrato. Quanto all'astratto poi (e 
tale è il soggetto colle sue facoltà; tanto quello dei fenomeni 
fisici, ossia la materia, quanto quello dei morali, ossia l'anima o 
lo spirito) abbiamo detto essere esso instabile, e seguire le 
variazioni logiche, per le quali passa la induzione, che la mente va 
facendo, dietro l'esame dei fatti. Dal che deducemmo, che quelli, che 
ora si chiamano il soggetto e le sue facoltà, sono concetti che si 
possono trovare, anzi pur anche oltrepassare, ma non dati, onde 
partire. </p>
<p>La classificazione dei fatti psichici adunque non deve essere 
determinata <foreign lang="lat">a priori</foreign>, secondo un numero prestabilito di facoltà; ma 
sibbene, unicamente, dal confronto diretto dei fatti stessi. Anche 
volendo dare un valore oggettivo alle categorie indotte dalla 
osservazione diretta ed esclusiva dei fatti e chiamarle col nome di 
facoltà, è d'uopo non dimenticarsi, che tali categorie sono il 
frutto di una comparazione dei fenomeni particolari, sono una mera 
astrazione mentale, ossia la somiglianza tra molte rappresentazioni 
concrete, e che quindi non sono fissate, se non provvisoriamente. 
Poiché è sempre possibile di trovare nuove analogie, oltre quelle 
già osservate, che portino a stabilire delle categorie più 
generali, che ne riassumano parecchie particolari. </p>
<p>Il concetto delle facoltà, come le intendono i metafisici, oltre 
che falso nel suo principio, svisa poi irrimediabilmente l'aspetto 
vero dei fatti psicologici, e impedisce assolutamente di 
rintracciarne le leggi e la natura. Il sentimento di un atto 
volontario, per esempio, è universalmente ritenuto, siccome una 
manifestazione diretta della essenza stessa dell'anima, e costituisce 
pei più la prova principale, e, a loro credere, inconcussa, della 
sua esistenza. Ciò apparisce anche dal passo sopra riportato del 
Vacherot. Schopenhauer e Maine de Biran, per citare solo dei nomi 
insigni, pure ammettendo la dottrina kantiana dell'impossibilità di 
apprendere la cosa e lo spirito in sé dietro le fenomenalità loro, 
facevano, mirabile a dirsi, eccezione al principio per la volontà, 
nella quale sostenevano, che si rivelasse la realtà e la essenza 
stessa dell'anima.
Eppure tutto ciò non è, che una illusione volgare; illusione, 
che il metodo da noi riprovato, col darle l'apparenza di una 
deduzione scientifica rigorosa, rafforzò tanto da renderla 
pressoché invincibile. </p>
<p>Perché i cosidetti atti volontari, che infine non sono che 
sensazioni, si riferiscono all'anima, e non, come ha luogo per le 
altre sensazioni, ad un qualche organo del corpo, o ad una cosa di 
fuori? Per due ragioni. Primo, perché, somigliandosi moltissimo tra 
loro i diversi atti, o per meglio dire, i diversi sentimenti di 
volere, e non avendo noi modo di distinguerli, stante 
l'impossibilità in cui siamo di vedere i movimenti degli organi 
cerebrali, ai quali conseguono, li confondiamo insieme, e li 
concepiamo quali produzioni di una attività unica. 
Succederebbe lo stesso per le sensazioni tattili delle dita della 
mano. Non le distingueremmo tra loro, e le attribuiremmo tutte al 
medesimo organo, se non avessimo una cognizione chiara e sicura di 
ciascun dito. Nelle dita minori dei piedi, che ci sono meno 
famigliari di quelle delle mani, le diverse sensazioni sono già meno 
distinte; e siamo costretti, per accertarci, che il dito toccato è 
l'uno piuttosto che l'altro, di portarvi la mano. La seconda cagione 
poi è quella che abbiamo accennato sopra, parlando della forza.
Quando l'uomo ha una sensazione, ha la tendenza di
riferirla a qualche cosa. Nel caso di un suono, la
riferisce all'oggetto sonoro; nel caso di un dolore per alterazione 
patologica di una parte del corpo, la riferisce a quella parte. Ma 
trattandosi della sensazione del volere, con cui non si può 
associare, né l'idea di un oggetto esteriore, né quella di un 
organo corporeo conosciuto ed apparente, come dicemmo, non c'è che 
riferirla a qualche cosa, che non conosciamo, ma che supponiamo 
esistere dentro di noi, e chiamiamo l'anima. Ecco come avviene, che 
gli atti volontari, a differenza di altre sensazioni, si riferiscono 
ad essa. Per la doppia illusione indicata, che la scienza dei 
metafisici, anziché distruggere, risuggella col marchio fallace di 
una dimostrazione sistematica. </p>
<p>Coi quali mi piace, a tale proposito, di fare questo ragionamento. 
Io sento di volere per un atteggiamento particolare dell'organo, che 
ha la proprietà di produrre questo sentimento. Così per un 
atteggiamento particolare dell'organo acustico io posso sentire un 
suono; per esempio, un suono in do. I due fatti sono del tutto 
analoghi; e ciò che si conchiude per l'uno si deve conchiudere anche 
per l'altro. Sicché chi dice, come fate voi, che, nel caso del 
volere, si sente l'anima, deve dirlo anche pel caso del suono; e chi 
afferma con voi che nel primo caso si sente l'anima, come una cosa 
che vuole, deve pure affermare, che nel secondo si sente l'anima, 
come una cosa che rende un suono, e precisamente un suono in do. La 
conseguenza sarebbe un po' ridicola, ma, poste le vostre premesse, 
irrepugnabile. </p>
<p>Ma di ciò basti per ora. A suo tempo mi studierò di mettere in 
maggiore e piena evidenza le cose, che qui accenno soltanto; e di 
smascherare interamente le illusioni volgari e gli errori filosofici, 
non solo sul volere, ma anche sulle altre cosidette facoltà. Intanto 
mi limiterò a dire, che, coll'avere stabilito una serie di facoltà 
distinte, e coll'avere alle singole attribuito molti fatti psichici, 
aventi delle evidentissime dissomiglianze tra di loro, mentre si 
perdettero le redazioni e le tinte reali svariatissime dei fatti 
particolari, si indussero poi per altra parte delle differenze che 
non esistono; rompendosi così irreparabilmente l'unità che regna 
nel mondo del pensiero. Poiché quelle, che i metafisici chiamano 
facoltà attive e passive, interne ed esterne, animali e razionali, 
rappresentative affettive e volitive, e così via, non sono infine 
che combinazioni variate dei medesimi elementi, come altrettante 
parole, di suono e di significato diverso, formate colle medesime 
lettere dello stesso alfabeto. </p>
<p>Da ultimo è, come dicevamo, di una importanza capitalissima, 
che non si dimentichi, dovere lo studio dei fatti psicologici essere 
assolutamente condotto, senza nessun riguardo ad idee preconcette 
circa il loro soggetto metafisico. Sopra abbiamo mostrato, che i 
fatti si possono pensare benissimo, senza bisogno di una sostanza a 
cui riferirli. E che anzi la stessa non è poi altro, che una 
astrazione, formata di mere fenomenalità. L'abbiamo mostrato, e per 
la sostanza fisica, ossia materia, e per la sostanza psichica, ossia 
spirito, o anima. Ed abbiamo detto anche, perché nulla impedisca, 
che, ottenuta tale astrazione, questa, se si vuole, si chiami 
sostanza o soggetto; ma a condizione, che se ne rammenti la natura 
vera; e si ricordi, che quel titolo non può essere che provvisorio, 
cioè avente un valore, non assoluto, come nella vecchia dottrina 
dell'anima, ma relativo, e durabile solo fino a che nuove induzioni 
non vengano per avventura a modificare il concetto astratto, che lo 
costituisce, e a formarne di più elevati. E tutto ciò non l'abbiamo 
affermato leggermente. Poiché lo deducemmo, con logica rigorosa, 
dall'analisi della cognizione scientifica in genere, e lo confermammo 
colla storia del linguaggio e delle modificazioni subite nella fisica 
dall'idea della materia. E non accennammo soltanto alla possibilità 
di oltrepassare, studiando meglio i fatti, rilevando in essi nuovi 
aspetti e nuove somiglianze, e facendo ulteriori astrazioni, i 
concetti ordinari di materia e di spirito, ma facemmo anche 
presentire, che la scienza positiva è già in caso di guidare 
l'attenzione del filosofo ad un'idea superiore alle volgari, del 
corpo e dell'anima; e che le riassume entrambe in uno schema solo 
assai più grandioso e vero. </p>
<p>Le induzioni poi conducenti a tale idea, che chiameremo 
psicofisica, non sono soltanto le fisico-matematiche, da noi sopra in 
parte accennate. Vi conducono anche, e soprattutto, le psico-fisiologiche. 
L'opinione in antico comunissima, che certi atti 
mentali e morali più elevati siano affatto indipendenti dalle 
condizioni organiche, opinione che ha contro di sé l'esperienza di 
tutti gli uomini, in ogni momento della loro esistenza, fra la gente 
colta ormai non è seguita, se non da certuni, ai quali preme 
soprattutto di non pregiudicare scientificamente ciò che insegnano 
circa di una comunicazione misteriosa e tutta spirituale della 
mente con un altro mondo. Da un pezzo le persone ragionevoli, tutte, 
riconoscono la corrispondenza perfetta, continua, immancabile, che 
esiste tra il pensiero e l'organismo. Ora, tale corrispondenza, come 
si spiega; forse colla ordinaria sostantivazione distinta dei due 
termini opposti? Ma allora avremmo, o le cause occasionali di 
Geulinx e dei 
cartesiani, col miracolo a fondamento della scienza, o l'armonia 
prestabilita di Leibniz, 
colla negazione esplicita della causalità; o l'influenza 
misteriosa tra l'anima, e il corpo, colla 
discontinuità degli atti organici, contraddetta chiarissimamente 
dalla osservazione e dall'esperienza. Forse concedendo la 
realtà ad un termine, e negandola all'altro. Concedendola 
soltanto al termine psichico, ce lo rappresenteremo come una sostanza 
nel vecchio senso metafisico al modo di Berkeley? Ma Kant
ha dimostrato inappellabilmente, che del me si
conosce il fenomeno, e non il noumeno. O lo considereremo dal punto di 
vista kantiano? Ma allora commetteremmo l'errore di 
prendere il me come un dato intuitivo ed immediato, mentre non è se 
non una formazione empirica e tardiva della coscienza.
Nella quale, al punto in cui si afferma il soggetto
come tale, per lo stesso titolo, anche l'oggetto ha
diritto di essere affermato nella sua piena qualità di oggetto. 
Concedendo invece esclusivamente la realtà al termine fisico, al 
modo dei materialisti, come rispondere alla osservazione, che gli 
atti psichici sono anch'essi delle realtà innegabili, che entrano e 
si intrecciano effettivamente nell'insieme dei fatti umani; e che una 
dottrina, che li nega, o non ne tiene il debito conto, non si può 
dire, che spieghi veramente il fatto di essi atti? La corrispondenza perfetta, 
continua, immancabile, che esiste fra il pensiero e l'organismo, non 
si spiega, se non considerando lo spirito e la materia, l'anima e il 
corpo, insomma gli atti psichici e i fisiologici, come due 
espressioni, diverse di una medesima sostanza psicofisica. O, per 
usare un linguaggio più scientifico, sintetizzando, o comprendendo 
in una astrazione sola le due sorta di concezioni, per mezzo di quei 
dati comuni, onde esse, generalizzandosi viemaggiormente, si 
identificano; ed oggettivando poi la detta astrazione; a quello 
stesso modo, che si oggettiva la materia, cioè il concetto astratto 
costituito dai dati comuni a tutte le percezioni esterne.
Basta, come dicevamo, alle induzioni fisico-matematiche,
da noi sopra in parte accennate, aggiungere le psico-fisiologiche,
per rilevare la serietà della nostra affermazione. </p>
<p>Il veder rosso dipende dalla conformazione particolare della 
estremità retinica di certe fibre del nervo ottico, e dall'organo 
centrale del cervello, a cui mettono capo. È cosa provata.
L'estremità retinica delle fibre ottiche è di tre
specie. Alcune son fatte in modo da percepire specialmente il
rosso, altre il verde, altre il violetto. Tutte le gradazioni di 
colori veduti risultano dalle diverse proporzioni dei tre colori 
suddetti. Una conformazione diversa,
non c'è punto di dubbio, darebbe luogo ad
un'altra sensazione restando lo stesso lo stimolo
esterno potrebbe rendere osservabili delle gradazioni in esso 
stimolo, che ora sfuggono al senso.
Lo stesso dicasi di tutte quante le sensazioni. L'organo
e la sua azione fanno la sensazione; come la lunghezza, la tensione, 
la grossezza, la sostanza della corda del cembalo ne fanno il suono. 
E ciò vale tanto per le sensazioni propriamente dette, quanto per la 
ricordanza loro. Ora tutti gli atti psichici, tanto quelli 
compresi nella categoria delle cognizioni, quanto quelli che si 
designano coi nomi di affetti e di voleri, tanto i particolari quanto 
gli astratti, o sensazioni tutti, nessuno eccettuato, sono, o 
sensazioni, o ricordanze di sensazioni. E perciò 
dipendono totalmente tutti dalla qualità, dalla forma, 
dall'atteggiamento di un qualche organo. Sicché nell'ipotesi di un 
altro organismo, il pensiero dell'uomo sarebbe affatto diverso. Con 
un altro organismo le cose al nostro pensiero si presenterebbero 
diversamente; come all'occhio, se gli mettiamo davanti un vetro 
colorato, si colorano diversamente gli oggetti, che osserva. Dirò 
una cosa che parerà assurda, o almeno stranissima, ma che è pur 
vera. Coll'organismo diversamente disposto potremmo chiamare 
esterne quelle che adesso chiamiamo sensazioni interne, e viceversa; 
come dimostrerò a suo tempo. </p>
<p>L'attività psichica poi è soggetta, né più né meno della 
fisica, alle leggi del tempo. Come è necessario un certo tempo ad un 
corpo per muoversi, così al pensiero per formarsi. Né si creda, che 
questo si vantaggi su quello almeno per la rapidità. No. Il pensiero 
anzi, per quanto rapido, è ancora una cosa pigra, se si confronta, 
per esempio, coll'azione elettrica. Nel tempo, che occorre perché si 
formi il pensiero più fugace, l'elettricità scorre comodamente per 
tutta la lunghezza di un filo di rame, che giri intorno a tutta 
quanta la terra. </p>
<p>Ed è soggetta pure l'attività psichica, né più, né meno che 
l'attività fisica, alla legge della equivalenza delle forze. In 
un pensiero qualunque si consuma una certa quantità di forza 
materiale, o impressa da uno stimolo esterno mediante un organo 
sensibile, o depositata in forma di sostanza nervosa, in seguito ai 
processi della nutrizione e della respirazione. Un pensiero piccolo 
è il consumo di poca forza; un pensiero forte di molta. Impossibile, 
che si trovi in un pensiero una quantità minima di forza non 
somministrata dall'organo, alla cui azione corrisponde; come è 
impossibile, che in una fiamma si trovi della luce e del calore, che 
non provenga dalla azione chimica, onde è l'effetto. </p>
<p>E gli istinti e le abitudini, che hanno tanta parte nelle 
operazioni psicologiche, in che si fondano, se non in condizioni e 
disposizioni organiche, naturali o artificiali? E le proprietà psichiche, 
varianti colle razze, coi climi, coi 
temperamenti, colle complessioni, col sesso, coll'età, colle 
condizioni e colle abitudini materiali, colla professione, col 
regime alimentario, collo stato igienico, e che si alterano,
a vista d'occhio, anzi subitamente, ogni volta che si
vuole, sotto l'azione dei reagenti fisiologici, è possibile
ascriverle ad altro, che alle ragioni materiali degli organismi,
in cui si riscontrano? Gli istinti, e in parte anche le abitudini
e le stesse qualità morali si trasmettono, si propagano, si
perpetuano, si contemperano insieme mediante la generazione;
le metamorfosi organiche, o nel medesimo individuo, come si vede negli
insetti, o nelle generazioni successive, come si vede 
nelle bifore, inducono, anche se ottenute 
artificialmente, una piena sorprendentissima
trasformazione psichica corrispettiva, nel polipo, nel
lombrico, una particella di corpo staccata dall'animale, non
muore, ma mantiene le proprietà fisiologiche e psicologiche, e si 
rifà in un nuovo individuo completo, nel quale diventa coscienza 
separata e individuale quella, che prima era parte di un'altra 
coscienza; mentre al contrario, nel caso degli innesti animali si 
vedono siffatte proprietà, appartenenti prima ad un individuo, 
fondersi in quelle di un altro, e formare con esse una 
sola cosa i sentimenti, le passioni, lo stato dell'animo dipendono da 
un moto o da una disposizione organica, tanto che si possono 
produrre artificialmente per mezzi fisici; la vita psichica tanto 
diversa nella veglia e nel sogno, nello stato normale ed in quello di 
sonnambulismo e di pazzia, la quale può essere cagionata
anche da lesioni di parti lontanissime dal cervello, ha la sua 
ragione unica in condizioni fisiologiche speciali, onde dipende la 
energia anormale o la fiacchezza impotente della volontà, la 
materia, la forma e il concatenamento dei giudizi e dei ragionamenti. 
Nelle quali condizioni fisiologiche poi può anche aver luogo una 
tale vicenda di alterazioni da conseguirne delle alternative fra la 
soppressione (anche per lunghe istagioni, come negli animali soggetti 
alla letargia, e più ancora nei cosidetti risuscitanti) e la
riapparizione della coscienza. La vita psichica
incomincia colla organica, e ingrandisce, metamorfizzandosi
con essa, a poco a poco, e a poco a poco vien meno; e il
corpo muore, anche psicologicamente, non d'un tratto, come se
partisse da esso qualche cosa repentinamente, ma a grado a grado, a 
parte a parte; a certe 
mostruosità organiche degli animali corrispondono delle mostruosità 
nelle loro manifestazioni psichiche; e queste 
manifestazioni si diversificano nelle varie specie in ragione delle 
diversità materiali, massime della parte nervosa; anzi lo sviluppo materiale 
dell'organo e la sua attività psichica, promossa, indirizzata, 
mantenuta dagli agenti esterni, si suppongono a vicenda; e, 
demolendo a pezzo a pezzo il cervello di un animale vivo, se ne 
demolisce a pezzo a pezzo anche il pensiero. Infine, per non 
dire altro, come le funzioni di ciascheduna delle due metà 
simmetriche del cervello, anzi di ciascheduno de' suoi diversi 
elementi, o gruppi di elementi, il più spesso si sovrappongono e si 
immedesimano in un solo me o in una sola coscienza di maggiore 
intensità, così qualche volta si contrappongono in più me o in 
più coscienze distinte e contrarie. Che occorre di più per indurne la 
corrispondenza perfetta, continua, immancabile tra la vita del 
pensiero e quella dell'organismo, come se fossero manifestazioni 
disformi di un medesimo principio? </p>
<p>Che se a tutto questo si aggiunga, che la distinzione tra ciò che 
dicesi mondo interiore o me, o spirito, e ciò che dicesi mondo 
esterno, o non me, o materia, è, come già notammo, una distinzione, 
non anteriore e trovata primitivamente in sé dalla coscienza, ma 
posteriore ed artificiale (quantunque per artificio naturale), e 
costruita a poco a poco nella medesima, per via dello stesso processo 
conoscitivo, che può mancare ancora alla piena certezza della nostra 
induzione? Per la quale è anche possibile di stabilire la 
continuità, una delle maggiori leggi della natura <foreign lang="lat"><hi rend="italic">(natura non 
facit saltum)</hi></foreign>, da una parte, dall'uomo per tutta la grande 
famiglia degli animali fino all'infimo di essi, dall'altra, dalle 
esistenze coscienti alle incoscienti organiche ed inorganiche. </p>
<p>Non solo dunque le induzioni fisico-matematiche, le quali mostrano 
al di là del concetto ordinario dell'oggetto, ossia della materia, 
un <foreign lang="lat">quid</foreign> inesteso, ma anche, e soprattutto le psico-fisiologiche, le 
quali nello spirito, ossia nel soggetto, rilevano, allato ad una 
distinzione puramente mentale dei fenomeni psichici dai fisici, la 
effettiva loro inscindibilità, ci portano ad un'idea superiore alle 
volgari del corpo e dell'anima; e che le riassume entrambe in uno 
schema solo assai più grandioso e vasto; all'idea della realtà 
psicofisica. </p>
<p>Questo schema è una induzione al tutto scientifica, e, come 
tale, positiva e nuova. Esso non confonde e non sopprime nulla dei 
termini, sui quali si eleva. Non li confonde, come quegli assoluti in 
forma di indovinello, nei quali, colla logica dell'assurdo, si 
mescolarono insieme le stesse determinazioni opposte e contradditorie 
delle specie distinte, onde si cerca il nesso. Non sopprime né le 
qualifiche caratteristiche della materia, come l'idealistico, né 
quelle dello spirito, come il materialistico. I concetti della 
materia e dello spirito, quali generi speciali, in sé l'uno e 
l'altro perfettamente determinati, di fatti, restano nella loro 
interezza; poiché lo schema onde parliamo, come generalità, che si 
eleva sopra ambedue, signoreggiandoli ed abbracciandoli, non è 
veramente altro, che ciò che hanno di comune; ossia la somiglianza 
loro. La somiglianza che li spiega. Il fisico rileva il carattere di una massa 
metallica compatta e pesante, e quelli di una ondata di vapore, che 
si innalza espandendosi e scomparendo nell'aria. Egli chiama tanto la 
prima quanto la seconda, malgrado le differenze loro grandissime, 
collo stesso nome di materia. In questo nome egli non ha confuso le 
qualità distintive delle due cose, ma ha segnalato quelle, che sono 
loro comuni, e che, sceverate dalle altre, formano un solo concetto 
separato. E così facendo le ha classificate, ossia le ha spiegate. 
Così fa il botanico, quando, confrontando insieme un filo 
microscopico di muffa ed un pino annoso, dice: Vegetali. Così in 
ogni scienza positiva. Così noi, quando, considerati i fatti 
materiali e i morali, li sintetizziamo nello schema in discorso. </p>
<p>Il quale inoltre, essendo semplicemente un passo in avanti di 
un ragionamento strettamente induttivo, non comprende in sé altre 
determinazioni fuori di quelle, che sono portate dalla induzione, a 
cui segue. È questa una avvertenza essenzialissima. Per esso non si 
pronuncia l'ultima parola della scienza. Ben altro. Non si fa, per 
così esprimermi, che aggiungere una semplice unità ad un numero 
noto, al quale nulla vieta che si aggiungano in seguito altre unità 
all'infinito. E in effetto, dicendo noi generalità, o idea, o 
principio, o anche se si vuole (per la ragione sopra indicata), 
sostanza, o soggetto psicofisico, - con ciò non determiniamo nulla 
circa la natura ed il modo della esistenza e della causalità sua. 
L'astronomo dice - attrazione universale. - Con queste parole egli 
esprime un principio vero; un principio onde spiega positivamente i 
movimenti dei corpi celesti. E ciò anche senza sapere niente intorno 
alla essenza o alla maniera di operare di essa attrazione. Il fisico 
dice - materia. - Ma non aggiunge, se tale materia sia tutta omogenea 
ne' suoi elementi primi, o meno; se sia in sé estesa o inestesa; se, 
nell'ipotesi della inestensione, consista in una infinità di punti 
separati, o costituisca una realtà unica ed indivisibile; e da che 
provenga e come si eserciti l'attività, che vi si manifesta. Nulla 
egli sa di tutto questo. Che importa? Egli non ne ha bisogno per le 
sue applicazioni, e neanco per ritenerla e chiamarla, non solo il 
semplice astratto mentale dei fenomeni fisici, ma proprio una cosa 
concreta, una sostanza. Così noi, dicendo, principio o soggetto 
psicofisico, facciamo come l'astronomo, che dice attrazione; anzi 
piuttosto, come il fisico, che dice materia. </p>
<p>Possiamo farlo, e lo facciamo senza pregiudicare punto le 
questioni circa la natura ed il modo della sua esistenza e 
causalità, e tutte le altre, se ve ne sono. Le quali restano 
insolute, e si lasciano alle induzioni avvenire; che saranno esse 
pure legittime e positive, se, come abbiamo fatto noi per la nostra, 
saranno basate, non sopra intuizioni metafisiche immaginarie di 
essenze e di causalità trascendenti l'apprensione del senso, ma 
unicamente sulla consistenza, sulla successione e sulle somiglianze 
dei fenomeni. </p>
<p>Ecco perché affermiamo, che il nostro schema è una induzione al 
tutto scientifica, e, come tale, positiva e nuova. E quindi 
differentissima da quei concetti che potrebbero somigliarle. Come, 
per dirne uno, lo spinoziano; ché non è qui luogo, e non occorre, 
di considerare gli altri o affini ad esso o diversi, come il 
leibniziano e simili. Il pensiero e l'esteso, onde Cartesio aveva 
costituito le due sostanze dello spirito e della materia, furono da 
Benedetto Spinoza sintetizzati nel concetto di una sostanza unica, 
avente per attributi il pensiero e la estensione. Or tale concetto, 
lasciando in disparte ogni altra critica, che non fa all'uopo, egli 
lo pone come il fondamento, da cui dipende tutta la costruzione 
scientifica; la quale crollerebbe da capo a fondo se lo si toccasse 
menomamente. Ponendolo come fondamento o principio, vi inchiude, per 
necessità, tutto quanto gli occorre per le deduzioni seguenti; e 
ciò arbitrariamente, senza e malgrado la osservazione della realtà. 
Cioè ha sciolto preventivamente, come gli è piaciuto, tutte le 
questioni. Noi al contrario, il nostro principio, lo diamo come esito 
finale di un lavoro, che è stato fatto, e sta 
indipendentemente da esso; esito, che si potrebbe riformare, o anche 
ritrattare, quando lo esigesse una ulteriore e più esatta e completa 
ricerca, senza inconvenienti, senza danno di ciò che 
precede; e nel quale non è definita che una sola questione; oltre la 
quale ne restano altre, molte, anzi infinite. Insomma Spinoza, avendo 
dinnanzi a sé il nodo indistricabile delle cose, l'ha disfatto, 
tagliandolo addirittura, distruggendo così la realtà, invece di 
spiegarla; mentre noi, da buoni positivisti, non potendo altro per 
ora, ci siamo accontentati di un'opera assai più umile, ma molto 
più ragionevole e vantaggiosa, cioè di districare, 
pazientissimamente per non romperlo, uno solo dei fili infiniti, che 
vi sono avviluppati.</p>
<p>Ben a ragione dunque dicevamo, che la scienza positiva è in grado 
di guidare l'attenzione del filosofo ad un'idea superiore alle 
volgari del corpo e dell'anima; che le trascende, senza cessare di 
essere scientifica e positiva. Ma a che affrettarci? Le conclusioni 
verranno bene da sé, senza che le sforziamo. E più chiare, e più 
precise, e più grandi, e più vere. Il positivista non ha fretta di 
conchiudere. Non ha fretta, perché il suo lavoro scientifico non 
dipende dalle conclusioni finali. Non ha fretta, perché anzi diffida 
sempre delle sue deduzioni ed aspetta, per assicurarsene, la conferma 
di nuovi esperimenti, di nuove verifiche. Non ha fretta, perché non 
cerca un'idea, che gli serva, come insegna di partito; ma il vero per 
se stesso, qualunque sia; anche se inopinato, o contrario alle sue 
prime presunzioni. Non ha fretta, perché sa che il vero si fa 
ragione da sé. Si annuncia con un chiarore incerto, a guisa di 
crepuscolo si fa a poco a poco più risplendente e si scopre 
all'orizzonte, come il sole che nasce poi sale, al pari di quello, 
in cima al cielo, e lo illumina tutto colla pienezza della sua luce. 
Non ha fretta; ma davanti al vero, che gli si è manifestato, non 
indietreggia mai. A chi colle argomentazioni cavillose, colle 
citazioni dotte ed autorevoli, colle dolci insinuazioni, colle 
rampogne e colle minaccie, glielo contrasta, tranquillamente, senza 
scomporsi, con un sorriso pieno di indomabile fierezza, risponde: 
Eppure è così! </p>
<p>Quando la scienza naturale credeva di doversi occupare solo dei 
soggetti più elevati e curiosi, come le essenze, le cause, e gli 
avvenimenti più sorprendenti ed insoliti, e sdegnava di rivolgere la 
sua attenzione alle semplici fenomenalità, massime se ordinarie e 
comuni, non era riuscita a formarsi delle cose, se non dei concetti 
falsi, meschini, sterilissimi. L'acqua, in una goccia della quale 
oggi, come dimostrammo, si possono additare tante meraviglie, riteneva che 
fosse una congerie morta di atomi freddi ed oscuri, e non sapeva 
dirne altro. E l'universo se l'era figurato, non esteso d'ogni lato 
infinitamente, oltre il vedere e l'immaginare, e fecondo per ogni 
dove, oltre ogni credere, di sistemi mondiali diversi fra loro per 
apparenza, per grandezza e per movimenti, ma composto miseramente di 
un piccolo numero di involucri animati, che ravvolgessero a 
più doppi la terra e seco la facessero girare. Le idee scientifiche 
vere, sublimi, oltremodo feconde, che oggi possediamo, ce le potemmo 
procacciare solo dopo che, smessa la ignara baldanza dei tempi 
passati, ci siamo indotti a confessare, che non si può saper nulla 
al di là dei fatti; e ci siamo avvezzati ad osservarli e ad 
apprezzarli debitamente, malgrado il bagliore fallace delle 
speculazioni astratte e la fede bugiarda dei sillogismi fatti colle 
regole. </p>
<p>Pari la sorte della psicologia. In essa non avremo mai nulla di 
vero, di sublime, di fecondo, finché al metodo speculativo dei 
metafisici non avremo sostituito l'empirico dei positivisti. Le cose 
fin qui esposte ci assicurano pienamente della verità di questo 
principio. </p>
<p>A quelli, ai quali preme, che la scienza non escluda le loro idee 
più o meno spiritualistiche dell'anima, diremo: Guardatevi dunque 
dall'asserire, che col metodo positivo non si può giungere a 
stabilirle. Ché un'idea, che non può essere stabilita col metodo 
positivo, è un'idea che non può restare nella scienza. Sono vere le 
vostre idee spiritualistiche? La scienza positiva dovrà pur trovarle 
e improntarle del suggello della sua certezza. Sono false. È inutile 
appassionarvici ed impuntigliarvisi. O tosto o tardi ne saranno 
escluse inesorabilmente e per sempre. </p>
<p>A quelli che pensano, che, abbandonate le vie della speculazione 
metafisica, e procedendo lenti e pedestri di fatto in fatto, si 
impicciolisca e si renda inspiegabile il mondo dello spirito, 
domanderemo: A che infine si riduce la scienza, che tanto altamente 
rimpiangete? </p>
<p>Comincia che par che sappia tutto, poiché ci dà addirittura 
l'anima e ce la definisce Ma la definizione, che dovrebbe contenere la 
ragione di tutto, non mi dice poi nulla e non è feconda, che di 
questioni aride, oziose, puerili ed assurde. Quante ne ha delle anime 
un uomo? Tre, due, una sola? E non potrebbe una sola anima bastare 
per tutti gli uomini? È essa una sostanza o una semplice forma? E di 
che è fatta? E dov'è prima di entrare nell'uomo? E qual'è, l'ora 
precisa che vi entra? E in qual parte di esso alloggia? O forse è 
tutta intera in ogni sua parte, o soltanto tutta intera nel tutto? E 
in che consiste, e in qual modo si stabilisce e si rompe la sua 
comunicazione cogli organi corporei? E questa unione è essenziale, o 
no, alla vita corporea, ed alla esistenza dell'anima? E che farà 
quando se ne sarà svincolata? E potrà anche allora conoscere le 
cose, sentire, volere? E come si concilia l'assoluta sua semplicità 
ed autonomia colle molteplici facoltà, colla formazione graduale e 
successiva delle abitudini, colla continua e perfetta dipendenza de' 
suoi atti dagli organi corporei? E in che si differenzia l'anima 
dell'uomo da quella dei bruti? - E cento altri problemi simili a 
questi, sui quali si sono scritti volumi a migliaia, coll'unico risultato, che 
apparisca con tutta evidenza, come, parlando di una cosa, che non ha 
altro fondamento che l'immaginazione, si possa colla medesima 
facilità e affermarla e negarla. La definizione metafisica 
dell'anima, come diceva, non contiene nulla, che abbia importanza per 
la scienza, che pure, secondo il metodo deduttivo degli 
aprioristi deve tutta essere cavata dalla definizione. E in vero, 
quando siamo per impiegare i fatti psichici, la definizione non ci 
serve più, ed è necessario ricorrere ad altri ajuti, cioè alle 
facoltà. Povero ajuto anche questo. Poiché chi, per rendere 
ragione di un fatto, inventa una facoltà, viene giusto a confessare 
con ciò, che non si sente in grado di farlo. Abbiamo dunque nella scienza 
un'anima, che, logicamente, vi è affatto oziosa; abbiamo delle 
facoltà, che le furono appiccicate capricciosamente, e che non 
servono, se non a tener vieppiù nascoste le ragioni, che si cercano. 
Resta il sistema dei fatti. Ma che sistema! Non solo non può, in 
alcun modo, connettersi col resto del mondo, né punto s'accorda coi 
fenomeni innegabilmente analoghi dei bruti, né colle leggi di 
svolgimento degli stessi atti umani, sicché è da respingersi, come 
assolutamente falso, ma è in sé affatto fanciullesco e meschino. 
Gli antichi dicevano: Il mondo esterno è costituito di due generi di 
elementi; gli uni tengono della natura della terra, crassa, pesante, 
volgente al basso e tenebrosa; gli altri tengono della natura del 
fuoco, sottile, leggero, volgente all'insù e risplendente. E tutti i 
suoi fenomeni sono l'effetto della lotta tra questi due contrari.
Così qui, due generi di principio. Altri tengono
del senso e sono vili, ristretti alle particolarità, e al
momento, che passa e non torna ed altri tengono dell'intelletto, e 
sono nobilissimi e attinenti a tutti i luoghi e a tutti i tempi. E 
tutti i fenomeni psichici sono l'effetto di una lotta continua tra 
loro. Ecco il sistema. 
Magnifica invero e sapiente è la diversità, su cui è 
fondato, ma non esiste. Ed ha, per giunta, l'inconveniente di dare 
origine a questioni insolubili, e quindi di condurre allo 
scetticismo. La forza del materialismo sta tutta nel valore 
metafisico assoluto dato dagli spiritualisti alla generalità 
mentale, in cui si riassumono i fenomeni psichici; l'immoralismo si 
trova soprattutto legittimato dalla assurdità del concetto di una 
attività morale affatto sottratta alla legge di causalità; in fine, 
per non andar troppo in lungo, l'idealismo, padre immediato dello 
scetticismo, si fonda incrollabilmente sulla distinzione reale della 
percezione esterna dalla interna. </p>
<p>Scienza veramente codesta degna di rimpianto; un soggetto e delle 
facoltà del tutto inutili; un sistema di fatti immaginario ed 
assurdo; un congegno logico, che fa conchiudere allo scetticismo. 
Pareva alla prima proposizione, che avesse già in suo potere la 
ragione di tutto si trova alla fine, dopo infiniti ragionamenti, che 
non ha spiegato nulla. </p>
<p>E quella del positivista? A vedere, come egli incominci, si 
direbbe, che non arriverà mai a saper nulla. Egli si ferma subito ad 
un fenomeno; al primo che incontra; al più comune; alla sensazione. 
Vi applica l'osservazione più attenta, l'analisi più rigorosa. Se 
ne fa un'idea assai più profonda e vera di quella del metafisico, il 
quale non vi distingue il dato iniziale ed elementare dall'abituale e 
complesso, come mostrerò a suo tempo, e si contenta, per rendersene 
ragione, di una metafora volgare; chiamandola l'immagine o l'impronta 
comunicata dalle cose al senso; non avvertendo, che non v'ha 
somiglianza di sorta tra la cosa e la sensazione 
corrispondente. Egli si è accertato, che questa è il prodotto 
immancabile, naturale, equivalente dell'azione fisica dell'organo 
materiale, e che quindi entra nell'ordine universale della natura, in 
cui gli effetti, sotto qualunque forma si presentino, costituiscono 
una serie continua, nella quale il seguente è una semplice 
trasformazione del precedente. Ma, distinta bene la rappresentazione 
sensitiva in ciò, che la caratterizza, e paragonatala al fatto 
fisiologico, a cui consegue, riconosce, che l'oscillazione di una 
fibra, per esempio, o lo scorrere di un fluido, non hanno in sé 
nulla di somigliante con un pensiero; e non si ostina a voler dedurre 
la natura di questo dalla natura di quelli; e si contenta di 
ammettere la sensazione, come un fatto di cui è certissimo, anche 
non sapendone altro. Sicché sembra come diceva, che il suo studio 
non sia per approdare a nulla mai, essendoché gli è pur forza 
prendere le mosse dal fatto della sensazione, e questa è, per sua 
stessa confessione, un fatto primordiale, che si apprende, ma di cui 
si ignora l'essenza e la causa nel senso proprio della parola. </p>
<p>Eh! Anche Newton, come vedemmo, è partito d'un fatto, che non poteva 
spiegare; il fatto della caduta dei corpi. Ma quel fatto, quantunque 
misterioso in se stesso, gli servì benissimo per isciogliere 
l'enigma dei cieli, e indovinarne il meccanismo. Identico è il caso 
del psicologo positivista. La sensazione è inspiegabile in se 
stessa, ma egli ne ha conoscenza, come di una realtà indubitabile, 
ben distinta da ogni altra, e di cui gli sono note le leggi; e in 
essa ha trovato la chiave, che lo abilita a districare la cifra, 
prima illegibile, dell'umano pensiero. Sicché, quantunque 
paresse al primo aspetto, che non sapesse proprio nulla, mostra poi 
in realtà di sapere già qualchecosa; non le cause e le essenze, no; 
ma pur qualchecosa, che i metafisici non sanno; e più assai è 
certo, che scoprirà in avvenire. </p>
<p>Egli sa quali siano gli elementi veri ed iniziali del pensiero, e 
quale la legge, secondo cui si combinano a formare i vari e mirabili 
suoi prodotti. Il fisico dice: Datemi la materia ed il movimento, ed 
io vi spiego tutti i fenomeni della natura. E il psicologo positivo 
alla sua volta: Datemi le sensazioni e l'associabilità loro, ed io 
vi spiego tutti i fenomeni della vita psichica. E come, per tal modo, 
al filosofo della natura è riuscito di togliere dalla scienza 
l'ingombro dei fluidi imponderabili e delle altre forze materiali, 
così il filosofo dello spirito ha potuto dimostrare, che ciò, che 
si dice attivo e passivo, conoscere sentire volere, senso ed 
intelletto, interno ed esterno, percepire ricordare immaginare 
astrarre, attenzione riflessione coscienza, giudizio raziocinio, e 
così via per tutte le cento facoltà degli aprioristi, non è 
infine, come sopra avvertimmo, che un processo diverso ottenuto coi 
medesimi dati elementari diversamente disposti. E il dato elementare 
non è ciò che si designa col nome di percezione, come i metafisici 
credono. Il positivista ha analizzato anche questo dato primo, questo 
atomo oscuro della vecchia psicologia. Ha fatto, relativamente ad 
essa, ciò che la scienza naturale relativamente all'atomo acqueo di 
Empedocle. Ha scoperto, come non sia semplice, ma prodigiosamente 
complessa. </p>
<p>La percezione ha luogo in seguito ad una sensazione, 
d'ordinario di più sensi in una volta. Ma essa non è dovuta 
soltanto alla sensazione presente di uno o più sensi, che rimane 
sempre di gran lunga il meno di ciò, che la costituisce. Ché, a 
formarla, concorrono variissime e numerosissime sensazioni già prima 
sperimentate, le quali, ridestandosi d'accordo più o meno intere, 
più o meno fuse tra di loro, di improvviso, per la eccitazione 
prodotta dallo stimolo esterno, si associano d'un tratto, con un 
ordine sorprendente, alla sensazione attuale, corredandola, per ogni 
sua parte, di mille particolarità, che la completano, intessendovi 
attorno una serie lunghissima di giudizi e di raziocinio, che non 
sono avvertiti da chi li fa, ma che danno alla percezione il valore 
che ha, e che furono rintracciati e messi in evidenza, massime 
riguardo alle percezioni visive, dalla sagacia della osservazione 
scientifica. La percezione dunque è già un tutto, non semplice, 
come si credeva; ma molto e molto complesso, pur considerando le 
dette innumerevoli sensazioni componenti, come dati elementari della 
rappresentazione psichica. Ma cresce la complessità 
straordinariamente, se si analizza la sensazione. Quella che si dice 
comunemente la sensazione di un senso è l'insieme delle tenuissime 
sensazioni distinte delle fibre nervose, che vi sono eccitate, le 
quali sono tante, che nel solo nervo ottico sommano, come si crede, a 
cinquecentomila. Arriviamo, come si vede, a delle piccolezze, a dei 
numeri, che confondono. E pure si può dire di più ancora. La 
chimica, come dicemmo sopra, non soffre ormai più di arrestarsi, 
all'atomo del cosidetto elemento, e cerca al di là di esso, 
nella omogeneità delle monadi eteree, il suo infinitamente 
piccolo. Anche la psicologia può osare qualche cosa di somigliante e 
cercare il suo infinitamente piccolo al di là di questi minutissimi 
elementi degli elementi delle percezioni. Ardirò io esporre qui una 
mia troppo temeraria idea? La scoperta di Newton relativa ai colori 
coma elementari, quella di Young della triplice natura dei bastoncini 
della retina, e l'altra di Helmholtz sui timbri dei corpi sonori 
fanno sospettare, che le differenze specifiche tra le diverse 
sensazioni elementari, come a dire la differenza tra un suono ed un 
colore, dipendano unicamente dalle combinazioni variate e, per così 
esprimermi, raddoppiate di un sol genere di sensazioni 
elementarissime. </p>
<p>L'associazione delle idee poi, nella quale, come diciamo, si 
riassume tutto il magistero degli atti psichici, non è mica una 
legge particolare del pensiero, onde questo si differenzi per essa 
dal resto delle cose. No. Fra le cose e il pensiero c'è una perfetta 
continuità anche per questo riguardo. L'associazione delle idee è 
una semplice applicazione, delle due maggiori leggi, che determinano 
la produzione dei fenomeni nell'universa natura; voglio dire la legge 
della latenza delle forze e quella della divisione del lavoro. </p>
<p>Se un fascio di luce solare cade sopra una foglia verde di un 
vegetale, la forza, che vi apporta, non vi si trasforma tutta in un 
modo. Una parte dei raggi ne è riflettuta, o vi passa attraverso; e 
può ancor illuminare a o riscaldare i corpi, a cui pervenga. Ma 
un'altra parte vi si arresta a dar nuova forma alle sostanze, che 
hanno da costituire la materia e i tessuti vegetali; nella 
quale forma dai raggi solari operata si può dire per ciò, che essi 
si trasmutino e si nascondano. Dico, si nascondono, e non, si 
distruggono; perché basta mettere ad ardere il vegetale per riavere 
di nuovo, in forma di luce e di calore, quella forza emanata dal 
sole, che vi si era celata. Analogo è il processo delle operazioni 
mentali. La forza, onde l'organo del senso è stimolato dal di fuori, 
e quella che corrisponde al consumo della materia nervosa messa in 
azione dallo stimolo, non si esaurisce nella sensazione cosciente, 
che ne consegue; una parte si fa, per così dire, latente, e si fissa 
in forma di tendenza od abitudine; ed è quella, per la quale 
diciamo, che una sensazione avuta si può ricordare, ossia 
riprodurre, senza che si rinnovi l'azione dell'oggetto sensibile 
esterno. Un pensiero, che si ricordi, non è una creazione dal nulla 
di una facoltà taumaturga, chiamata memoria, come volgarmente si 
crede; non è altro che una forza dissimulata, che riapparisce, come 
la fiamma ed il calore di un pezzo di legno, che si accenda. </p>
<p>Come poi la forza greggia, o ricevuta dal di fuori, o ammassata al 
di dentro, mediante i processi fisiologici, o messa in serbo ed 
impressa nella forma latente della memoria, della inclinazione, della 
abitudine, si metamorfizzi nelle svariatissime, maravigliose, 
infinite forme del pensiero, questo ci è spiegato per la legge della 
divisione del lavoro. Una massa d'acqua, che cada dall'alto 
perpendicolarmente sul fondo di un canale, dà una quantità di 
forza. Se nella caduta nulla si frappone, quella forza si converte, 
nella massima parte, in una maggiore velocità di corso 
dell'acqua del canale. Ma se c'è di mezzo un qualche ordigno atto a 
trasformarla, ne possono venire effetti assai più variati ed 
importanti. Mettiamovi, ad esempio, una ruota idraulica, a cui sia 
applicato un telajo alla Jacquard. L'acqua, cadendo, urta nelle pale 
della ruota, e questa gira. Il movimento di caduta si converte per 
tal modo in rotatorio. L'asse della ruota porta poi questo movimento 
fino al telaio, cioè a' suoi diversi organi, nei quali prende modo e 
forma secondo la disposizione e la configurazione loro. Ogni organo 
del telajo ne piglia una parte e lo trasforma diversamente. Il subbio 
ed il carretto si muovono sopra se stessi con passo lento ed 
interrotto e ad intervalli misurati, svolgendo l'ordito e ravvolgendo 
il tessuto. I cartoni si presentano opportunamente ai licei, e questi 
sollevano i fili voluti dal disegno. E i battenti alternativamente 
fanno scattare la spola, che porta la trama avanti e indietro 
attraverso ai fili incrociati dell'orditura, per formare il tessuto; 
cioè un bel drappo a figure e fiorami disegnati, disposti e colorati 
artisticamente. Quale metamorfosi! Il semplice peso dell'acqua è 
diventato l'intreccio dei fili, la consistenza del tessuto, la 
bellezza del disegno, la vaghezza dei colori di un drappo prezioso. E 
il prodigio a che è dovuto? Non ad altro che alle forme e alle 
disposizioni convenienti degli organi molteplici e diversi del 
telajo, che si divisero tra loro la forza prestata dall'acqua 
cadente, e appropriandosela la convertirono in tanti diversi lavori 
sapientemente coordinati. Lo stesso avviene da per tutto nella 
natura. Ed io perciò la definirei una forza immensa spartita 
ed elaborata per organi infiniti. E ciò tanto per la natura 
inanimata, quanto per l'animata. Quella forza, che nel zoofito, 
stante l'imperfezione degli ordigni in cui si incontra, non si 
trasmuta, che in una sensazione ottusissima, nell'uomo, che presenta 
una organizzazione assai più complicata e finita, può tradursi 
nella meditazione del filosofo, nell'estro dell'artista, nella virtù 
eroica di chi dà la sua vita per un'idea. Grandissima è la 
differenza, che corre tra un drappo sortito da un telajo Jacquard e 
la tela esilissima tesa silenziosamente per aria da un piccolissimo 
ragno; assai più grande, anzi infinita, se si vuole, tra questa e 
un'opera dell'umano pensiero, come sarebbe l'<title>Iliade</title> d'Omero, il 
<title>Furioso</title> dell'Ariosto, i <title>Dialoghi</title> di Platone e la <title>Critica 
della ragion pura</title> di Kant; ma l'analogia è perfetta e la legge 
dirigente i processi di formazione è la medesima. 
</p></div1>
<div1><head>PARTE QUINTA</head>
<head>LA PSICOLOGIA POSITIVA E I PROBLEMI DELLA FILOSOFIA</head>
<p>E pare adunque veramente, che il positivista, del
quale, vedendo che incomincia da un semplice e volgare fenomeno in 
sé inspiegabile, ciascuno avrebbe detto, che non sarebbe mai venuto 
a capo di saper nulla, sia poi invece arrivato a conoscere, e 
positivamente, qualche cosa. Non le essenze e le cause: No; ma pur 
qualche cosa. Vale a dire, che siano e come si formino la percezione 
e tutte quelle altre, che un tempo si chiamavano le finzioni speciali 
delle diverse facoltà dello spirito, e che in realtà non sono, se 
non le combinazioni svariate di un solo genere di elementi, gli 
elementi della sensazione; e come il numero di tali elementi sia 
oltremodo grande, e bastino essi soli, allargato opportunamente e 
variato il piano degli intrecci, a generare tutte le produzioni 
dell'umano pensiero, anche le più elevate e caratteristiche. </p>
<p>Tali cognizioni del positivista, non lo neghiamo, sono molto 
umili e da poco verso le teorie grandiose e seducenti, onde i 
metafisici si vantarono di avere chiarito i punti più sublimi e 
trascendenti della filosofia. Ma, dove queste scientificamente non 
hanno valore, perché contraddette dai fatti e non vere, quelle, e 
sono certe per se stesse, e contengono nel loro seno fecondo 
l'avvenire della scienza; come l'avvenire delle discipline naturali 
era contenuto negli insegnamenti modestissimi di Galileo sulla caduta 
dei corpi. I sistemi dei psicologi aprioristi, quantunque magnifici e 
finiti in ogni parte, non hanno in effetto spiegato nulla, come 
vedemmo; nemmeno gli elementi e il meccanismo del pensiero, e le sue 
gradazioni e varietà negli animali in genere e nell'uomo in 
particolare. E servirono soltanto a creare delle questioni 
insolubili; veri lacci tesi, senza speranza di scampo, a se stessi; 
come quelle che dividono gli spiritualisti dai materialisti, i 
moralisti dagli immoralisti. E, condotta la scienza a perdersi 
nell'idealismo, la resero irrimediabilmente scettica. Invece i poveri 
dati empirici del filosofo della osservazione gli hanno già indicato 
qualche cosa del magistero divinamente semplice ed immenso della 
operazione psichica e, in esso, la ragione de' suoi aspetti 
infinitamente vari, dei suoi sviluppi infinitamente graduati; come 
apparisce dalle cose dette sopra. Non solo; ma quei dati stessi 
possono già anche fargli intravvedere la soluzione dei grandi 
problemi suaccennati; e, tolta l'illusione idealistica, salvarlo 
dallo scetticismo; come apparirà da ciò, che sono per dire in 
questo paragrafo. E più ancora, come dimostrerò poi nell'ultimo, 
che segue, possono quei medesimi dati, mediante i concetti 
semplici che riassumono le somiglianze, le coesistenze e le 
successioni dei fenomeni, fargli abbracciare la totalità della varia 
e molteplice natura, come unità di essere, come ordine di cose, e 
come armonia di forze. </p>
<p>Come dico, il positivista (e nessun altro fuori di lui) può già 
avere la speranza di sciogliere le questioni materialistica, morale, 
idealistica e dello scetticismo. Perché non si creda l'affermazione 
o vana o temeraria, ne dirò qualche cosa, cominciando dalla prima. 
Non si può negare, che gli spiritualisti d'oggi non si siano 
vantaggiati d'assai sopra gli antichi, nella lotta contro i 
materialisti; quantunque della presente loro più favorevole 
posizione siano debitori, non agli ajuti della speculazione 
metafisica, ma a quelli della osservazione positiva, dalla quale 
presero a prestito molto opportunamente la dottrina della relatività 
delle idee. Il materialismo, quale era in passato, noti ha potuto 
tenere contro l'idea relativistica della sensazione, e fu costretto a 
riformarsi, e ad ammettere che l'atto psichico, come tale, non è, 
né una estensione, né un movimento; cioè nessuna di quelle 
determinazioni, che compongono il concetto della materia, come tale; 
in una parola, che il pensiero non ha nulla di materiale. Ma non
fu vinto per questo; esso, benché trasformato, si sostiene
oggi, intero e formidabile, come prima, e atto a vincere
gli avversari in tutti i loro trinceramenti.</p>
<p>Professano essi, da veri spiritualisti compiti, l'intellettualismo? 
Il materialista dimostra, che le idee non richiedono una facoltà 
speciale e diversa da quella della sensibilità, perché non sono, se 
non le stesse sensazioni associate. Cedono un poco e si 
contentano di essere sensisti? Egli accampa l'analogia perfetta fra 
la vita psichica dell'uomo e quella di qualunque altro essere 
animato, e quindi la necessità di togliere ogni assoluta distinzione 
di natura fra l'anima del primo e quella di tutti gli altri. Si 
contentano, facendo un altro passo indietro, di porre nella medesima 
categoria lo spirito divino dell'uomo e l'anima di fango del lombrico 
e della monade microscopica? Egli nota la corrispondenza costante, 
perfetta, immancabile delle condizioni fisiche colle morali, e quindi 
l'impossibilità assoluta di considerare l'anima, come una esistenza 
indipendente dalla materia. Fanno ancora una concessione, ammettendo 
che una sostanza a sé, opposta al corpo e assai più nobile di esso 
e destinata ad avere una propria vita immortale e celeste, quale 
vogliono che sia l'anima, per un ordine stranissimo ed inconcepibile 
di cose, gli debba interamente (dico interamente) la determinazione, 
la forma, la energia delle sue proprie manifestazioni? Egli enumera i 
fatti, che sforzano di estendere alla vita psichica la legge della 
conversione delle forze, e quelli, che conducono a riferire le forme 
psichiche, non alla natura particolare di uno spirito di cui siano 
proprie, ma alla disposizione degli organi, nella quale è tutta la 
ragione di esse; e conchiude, con logica rigorosa, essere la realtà 
psichica il puro equivalente della fisica degli stessi organi; 
enumera ancora, e soprattutto, quei fatti, che attestano essere 
l'unità della coscienza una unità di composizione; e conchiude, con logica 
irreprensibile, essere inammissibile il concetto, che fa dell'anima 
una entità individua ed inscindibile. E così è tolta allo 
spiritualismo anche l'ultima ragione di affermarsi. </p>
<p>Ma anche il materialismo è una teoria incompleta ed 
unilaterale; e chi vuol tener conto del lato 
mancante, ricade per necessità nello spiritualismo. Sicché la 
scienza, con isforzo sterile e vano, senza posa si dibatte, con un 
giro che torna eternamente sopra se stesso, fra i due estremi; 
ciascuno dei quali, impotente a sciogliere da sé il problema, vale 
solo a combattere l'opposto. Impossibile liberare il ragionamento 
scientifico dal laccio, che lo inceppa; impossibile trovare la 
soluzione definitiva del gravissimo problema, se non elevandosi al 
dissopra dei due concetti deficienti ed esclusivi; e, per mezzo 
dell'idea psicofisica, far convergere, secondo il processo da noi 
divisato, i due veri in una sintesi sola, nella quale e si completino 
e si accordino a vicenda.</p>
<p>Insolubile del pari era nella passata filosofia il problema morale. 
Per gli uni l'atto morale è il prodotto della concorrenza di tre 
fattori distinti, diversi e nel loro essere separati; la volontà 
libera, l'idealità regolatrice e l'affetto movente. Per gli altri 
resta la trinità dei termini, e se ne muta soltanto, più o meno 
radicalmente, la natura, l'importanza, l'ufficio. Col sistema dei 
primi l'atto morale vien fuori benissimo; coi sistemi degli altri 
riesce, o travisato, o tolto. Ma, dove presso quelli i concetti dei 
termini integranti non hanno altro fondamento, che la falsa apparenza 
volgare dell'essere, presso gli ultimi corrispondono in generale 
assai più alla recondita verità, rivelantesi soltanto alle indagini 
laboriose della scienza. </p>
<p>La filosofia positiva ha distrutto la trinità fittizia dei 
termini suaccennati; e quindi la discussione scientifica ha 
potuto uscire una volta dal vecchio circolo, nel quale prima era 
imprigionata, senza speranza di uscita. La rappresentazione mentale 
regolatrice si riduce all'effetto dell'impressione delle cose esterne 
sui sensi; l'atto esecutore, alla traduzione di una disposizione 
organica centrale in un movimento periferico; la relazione tra quella 
e questo, ad una continuità di azione fisiologica, per cui l'un 
movimento si converte nell'altro, come nel telegrafo elettrico l'atto 
di scrivere di una stazione, pel filo, diventa alla stazione opposta 
l'atto di essere scritto. </p>
<p>E con ciò quante difficoltà insuperabili eliminate! Come le 
seguenti. È egli possibile un atto libero, cioè determinato, non da 
un atto precedente, ma da se stesso; ossia un effetto senza causa? 
Qual'è il vincolo misterioso, che lega insieme la legge, il motivo e 
la volontà, sicché nessuno dei termini mai manchi all'occorrenza, e 
uno abbia presa sull'altro? E come si accordano le due 
proposizioni, perché la volontà si determini occorre il motivo, e, 
la moralità, consiste propriamente nell'eseguire la legge per la 
legge e non pei motivi? E tutte quelle altre circa la natura 
dell'idea obbligante e dell'affetto impellente; e soprattutto, circa 
il fatto stesso della manifestazione morale. Della quale si sa, che 
non è un fenomeno che apparisca bruscamente, senza analogia 
altrove; solo nell'uomo, e che in esso non si riscontra sempre nella 
specialità propria di lui; il che dovrebbe pur essere nella ipotesi, 
che sia l'effetto di facoltà esclusivamente umane. Si sa, cioè, 
esservi una gradazione insensibilmente crescente; da una parte, 
dall'infimo degli animali all'uomo, la cui attività libera 
riesce come una ultima e più piena espressione di ciò, che negli 
animali inferiori esiste solo quale inizio ed abbozzo; e dall'altra, 
nell'uomo stesso, sia per le diverse età, nelle quali lo sviluppo 
morale, dallo stato meramente potenziale del bambino, cresce e di 
nuovo si diminuisce di conserva colle forze fisiche, sia per diverse 
condizioni accidentali dell'organismo, per le quali può 
lentamente ecclissarsi e riapparire e divenire subitamente or più or 
meno. Tutte siffatte questioni, che si attraversavano senza rimedio 
alle filosofie morali degli antichi, restano eliminate per la teorica 
positiva della operazione psichica. </p>
<p>Inoltre la nostra filosofia sperimentale, senza uscire da' suoi 
dati semplicissimi, - le sensazioni e l'associazione loro, ingrandita 
e variata colla divisione del lavoro fisiologico -, dati sui quali 
non può cadere discussione, tanto sono certi, senza uscire a essi, 
trova a spiegazione del fatto morale. Lo ripeto: I vecchi moralisti 
lo spiegano, ma i loro dati sono insussistenti; gli avversari di 
quelli tengono a sostituire dati meno infondati, ma non lo spiegano; 
noi, e partiamo da dati positivi, e lo spieghiamo. E come? </p>
<p>Ogni rappresentazione psichica ha una propria impulsività 
Volontaria. Assolutamente parlando, data una rappresentazione, 
non è necessario ricorrere ad un motivo che la renda efficace, ed 
una volontà che aggiunga la spinta della sua causalità, per avere 
lo sforzo, dal di dentro al di fuori, che la segue. Il fatto, che in 
un caso speciale una data determinazione volontaria non può aver 
luogo, se non accedendo ad una data rappresentazione, uno di 
quelli che si chiamano motivi determinanti, non distrugge il nostro 
asserto, ma lo conferma. Nel caso addotto si ha una rappresentazione 
la cui impulsività è, dinamicamente parlando, impari alla 
determinazione seguita. Aggiungendo il motivo, che non è poi altro, 
se non una seconda rappresentazione, si hanno due impulsività, 
invece di una; le quali, sommate assieme, valgono appunto l'atto 
della determinazione, che ne emerge. Ho detto, che ogni 
rappresentazione psichica ha una sua impulsività volontaria. Non 
può restare dubbio intorno a tale principio se si osserva, che ogni 
sensazione, la quale è un movimento sorto per la spinta dal di fuori 
e, durato e cresciuto a spese della sostanza dell'organo relativo, 
per legge fisiologica si trasforma, in modo analogo a ciò che 
avviene nel resto della natura, propagandosi in movimenti degli 
organi collaterali e dei muscoli; e che quanto si dice della 
sensazione ricevuta vale anche per la sensazione ricordata, o sola o 
associata; e che le idee non sono, se non associazioni di sensazioni. 
Per cui, data un'idea, se uno si determina per essa, non c'è bisogno 
di ricorrere ad altro per dar ragione dell'atto volontario; la 
ragione dell'atto è la stessa impulsività dell'idea; ossia una 
forza che si converte. Non dico con ciò, che l'uomo d'ordinario sia 
mosso nelle sue azioni puramente e semplicemente dalle idee 
propriamente dette, massime se oggettive e disinteressate. 
Tutt'altro. L'impulsività dell'idea propriamente detta, cioè 
dell'astratto, è d'ordinario debolissima. La più forte impulsività 
è quella della sensazione attualmente impressa, per la semplice 
ragione, che essa consiste in un movimento più vibrato e intenso. 
Diminuisce l'intensità e quindi l'impulsività nelle 
sensazioni integralmente riprodotte; ed è minima in quella 
riproduzione leggerissima, parziale ed imperfettissima di molte 
sensazioni, che si chiama idea. Ed in ciò è la spiegazione di quel 
fatto per gli antichi misteriosissimo, per cui il cosidetto appetito 
sensitivo, malgrado la sua viltà, come la qualificavano, esercita 
sulla volontà un impero immensamente maggiore che non 
quell'appetito, che gli contrapponevano, cioè l'intellettivo, 
malgrado la quasi divina natura, che vi attribuivano. Ma è possibile 
un tale rafforzamento della impulsività delle idee da renderle, e 
anche con molta violenza, operative per sé, ed indipendentemente da 
qualsiasi altro ajuto morale. L'esperienza individuale, l'esempio 
degli altri e la storia ci mostrano quanto, per l'educazione, per 
l'abitudine e per altre circostanze, si possa rendere viva in un uomo 
la rappresentazione di una idea astratta, e quindi la coscienza della 
sua verità, bellezza e bontà (tutte parole che indicano dei 
rispetti e degli effetti psichici diversi di una cosa medesima), ed 
eliminare ogni impedimento della sua azione motrice, e farle 
acquistare una efficacia determinante (onde è detta obbligare) pari 
e anche superiore a quella dei concreti sentiti o ricordati i più 
imperiosi ed energici, coll'effetto di lasciare dietro a sé un 
sentimento di soddisfazione pura e nobilitante di particolare natura, 
che viene ad esserne la conseguenza ovvero la sanzione soggettiva. È 
questo ciò che volevano dire Pietro Pomponazzi e 
Benedetto Spinoza, e i pochi altri, che, 
come loro, con santo e sublime insegnamento sostennero, avere la 
virtù abbastanza in se stessa, senza ricorrere ad altro, per 
ottenere l'ossequio e l'ubbidienza dell'arbitrio dell'uomo. 
L'impulsività psico-fisiologica delle idee; ecco il concetto nuovo e 
positivo atto a sciogliere il grande problema. Secondo il quale 
concetto la moralità si potrebbe definire un indirizzo psichico 
tale, che l'impulsività dell'idea prevalga nel contrasto colle altre 
rappresentazioni, tanto da riescire a dare più o meno completamente 
il proprio indirizzo all'azione. </p>
<p>Tale definizione non solo corrisponde al concetto comune della 
moralità, ma soddisfa pienamente a tutte le esigenze della 
psicologia comparata, dei veri parziali contenuti nelle differenti 
teorie etiche, e della coscienza universale. Essa corrisponde al 
concetto comune della moralità, secondo il quale vi si richiede e 
l'idea e la lotta per effettuarla. Essa soddisfa poi anche alle 
esigenze della psicologia comparata. La moralità propriamente detta 
si riscontra solo nell'uomo, e precisamente nell'uomo sano di mente, 
adulto e civile. Ma nello stesso tempo non si può non ammettere una 
certa semimoralità nelle azioni degli animali più vicini all'uomo. 
Il contegno di ogni uomo, massime se non pregiudicato da sistemi 
preconcetti, coi detti animali, lo esige assolutamente. Ora, siccome 
la moralità nel suo senso più ristretto non si può avere, secondo 
la definizione data, se non dove sono le idealità più elevate, e 
queste sono proprie massimamente dell'uomo adulto e civile; e inoltre 
la moralità stessa non è se non dove è possibile il contrasto e la 
prevalenza loro, vale a dire dove non è turbato o impedito il 
processo normale, onde possono ed essere richiamate alla memoria e 
rinforzate coll'attenzione, e produrre il loro naturale 
effetto, e ciò accade nell'uomo sano e valido mente, così si 
giustifica per tal modo la prima parte del fatto segnalato. E per 
contrario, siccome gli animali non parlanti, se non possono arrivare 
alle associazioni superiori e perfette delle idee umane, e a delle 
abitudini mentali che le rinforzino di fronte alla violenza degli 
affetti brutali che tendono a precipitare e ad imporre la 
deliberazione, si formano però indubbiamente anch'essi, e tanto più 
quanto si avvicinano maggiormente all'uomo, delle generalità 
regolatrici, che nella loro immaginativa, con giuoco analogo a quello 
che ha luogo nell'uomo, si presentano in contesto con altre 
rappresentazioni, sia contrastandole, sia nella relazione di mezzo e 
di fine, così si giustifica pure la seconda parte del fatto stesso 
sopra enunciato. Sempre si verifica, che la moralità va di pari 
passo coll'idealità. Dove è idealità completa, la moralità è 
perfetta; è imperfetta, dove è incompleta. Perciò, se paragoniamo 
col tipo perfetto dell'essere morale (la persona responsabile), cioè 
coll'uomo adulto, sano, civile e bene educato, il selvaggio, il 
barbaro, il bambino, troviamo che a questi mancano, per esserlo del 
pari, le idee che non hanno ancora acquistato; e se col medesimo 
paragoniamo il bruto, troviamo che esso, mentre gli mancano per 
esserlo allo stesso modo le idee umane che non può acquistare, non 
è pur privo di idee sue, meno elevate, per le quali la sua azione 
ha, non metaforicamente, ma in senso esatto, il carattere di una 
moralità imperfetta, e quindi la sua individualità una 
semiresponsabilità. </p>
<p>Ancora, la nostra definizione soddisfa alle esigenze dei veri 
parziali contenuti nelle diverse teorie etiche. L'impellenza in 
una azione data non viene, si può dire, mai da una rappresentazione 
unica. Ancor meno si verifica, che, in una serie di azioni, queste 
siano tutte l'equivalente delle medesime rappresentazioni. L'azione 
è sempre l'equivalente di un gruppo più o meno complesso di atti 
rappresentativi della coscienza, quali più e quali meno vivaci e 
sentiti. Concorrono a formarlo (succedendosi e avvicendandosi 
variissimamente tra loro da una azione all'altra) e sensazioni 
attuali, e ricordanze di sensazioni passate e associazioni fisse, e 
astratti di più sorta. Non solo gli astratti più elevati e nobili, 
rappresentanti le cose nel loro aspetto oggettivo, cioè le idee nel 
senso più rigoroso (ciò che i moralisti nel rispetto qui 
considerato direbbero, il bene), ma anche gli egoistici e meno 
nobili, vale a dire quelli che riassumono le relazioni e gli stati 
puramente soggettivi (indicati nella parola utile). Il modo 
dell'aggruppamento, e il predominio dell'uno o dell'altro dei 
componenti, dipendono dalle circostanze del momento e dalle 
abitudini. Ecco la ragione dei molti e diversi imperativi stabiliti 
dai moralisti. Si potrebbe dire, che tutti sono veri, in quanto il 
movente morale assegnato da ciascheduno è dato veramente dalla 
osservazione del fatto reale; ma che tutti hanno il gravissimo 
difetto di essere esclusivi, in quanto ne negano altri pur veri e 
soprattutto se non tengono il conto dovuto della idealità schietta e 
disinteressata, che conferisce il vero suo carattere distintivo 
all'azione umana e morale, come tale; che sempre, se anche il più 
delle volte debolissimamente (anche se come semplice protesta contro 
la deliberazione antiideale), concorre alla produzione dell'atto. </p>
<p>Dico, che è certo, che vi concorre sempre l'idealità 
disinteressata ossia oggettiva, come è certo, che l'apprensione 
cogitativa, umana è (formata che sia) essenzialmente ed 
inevitabilmente bilaterale; rinchiudente cioè l'interno e l'esterno; 
e che, tanto l'uno quanto l'altro, ha la sua parte di equivalenza, 
che non può essere distrutta o dissimulata, come nella bilancia non 
si può dissimulare nessuno dei pesi, che vi sono messi sopra. Se, 
come avviene però qualche volta incontrastabilmente, l'impulsività 
dell'idea ingenua e pura da sentimenti egoistici non è assai forte e 
palese, e non agisce sola senza e malgrado l'impulso voluttuoso, ma 
è invece quasi sempre debolissima e nascosta, ciò non autorizza a 
negarne la presenza e la recondita efficacia sulla volontà, bastante 
per dare all'azione il suo carattere speciale di atto morale, ossia 
ideale. Il concorso di altre e più forti rappresentazioni, nel 
disegno della natura, non elide, nella totalità di esso,  
l'idealità, ma le è di ajuto. Così nella pianta, per ispiegare 
meglio il mio pensiero con un esempio preso a caso, la forza 
specifica direttiva dello sviluppo, a cui si deve la sua forma 
ritraente il tipo della specie, forza specifica consistente nella 
predisposizione organica delle parti componenti, quantunque impotente 
da sé, senza il calore e la luce, senza l'acqua e l'aria, e via 
dicendo, a produrre lo svolgimento vegetale, anzi quantunque minore 
intensivamente di ognuna delle dette forze concorrenti, basta però a 
dar loro la direzione e ad ottenerne un lavoro, che non ha l'impronta 
di esse, ma la propria. </p>
<p>Anche nel dire idealità, il filosofo positivo esprime un concetto 
armonizzante i veri imperfetti di diverse scuole. La scuola 
psicologica dà l'idea, come una mera forma del tutto soggettiva, 
accidentale e variabile del pensiero. La scuola ontologica le assegna 
un valore oggettivo, immutabile ed assoluto. La scuola storica 
ricorre per ispiegarla alle relazioni dell'uomo colle condizioni 
esterne in cui vive; per cui le attribuisce una semioggettività, e 
la considera, da una parte contro i psicologi, non una creazione 
facile ed effimera dell'individuo, ma una produzione faticosa, lenta 
e durevole della società, e dall'altra contro gli ontologi, non una 
intuizione che la riveli d'un tratto nella sua interezza ed in una 
forma unica sempre e per tutti, ma una formazione progressiva e 
varia, che incomincia dall'abbozzo per venire al lavoro sempre più 
finito; e che riesce con aspetti diversi, secondo le circostanze 
differenti dalle quali dipende. Or bene anche pel filosofo positivo 
l'idea è una formazione lenta, progressiva, durevole, non 
dell'individuo, ma della società, e dipendente dalle esterne 
condizioni di essa, ma solo in quanto queste condizioni esterne e 
l'opera sociale giovano a dare eccitamento e rinforzo al pensiero 
individuale, il quale è il vero fattore dell'idea, secondo che 
dicono giustamente i psicologisti. Ma l'individuo e la società, 
producendo l'idea, non fanno opera capricciosa, ed avente solo valore 
momentaneo e soggettivo. No: Tale lavoro ha la sua ragione nella 
stessa natura per la quale agiscono, come la forma che assume il seme 
germogliando. E come la forma assunta dal seme per la germogliazione, 
più che se stessa, rappresenta quell'ordine di cose, che ha 
determinato la formazione della specie vegetale a cui appartiene, 
così l'idea di un uomo, più che l'operazione accidentale, 
soggettiva, variabilissima di esso, rappresenta, secondo che dicono 
giustamente gli ontologisti, quell'ordine assoluto e immutabile, 
almeno quanto la natura, nel quale è la ragione oggettiva del fatto 
particolare, che consideriamo. </p>
<p>Finalmente la nostra definizione soddisfa alle esigenze vere della 
coscienza universale. Per la quale, da prima, l'azione morale è una 
azione libera. Ma che ci dice effettivamente siffatta coscienza, 
chiamando libera l'azione morale? In primo luogo ci dice, che la 
deliberazione precedente il movimento volontario è un atto più o 
meno distante da quel primo fatto mentale, che le ha dato occasione; 
e che tra la deliberazione stessa e quel fatto mentale può 
intercedere una successione anche lunga di pensieri, il cui corso non 
è determinato impreteribilmente dal primo, ma si può svolgere in 
serie oltremodo variate; sicché la connessione dell'un pensiero 
coll'altro, in un dato giro di essi precedente una deliberazione, è 
fortuita, cioè rappresenta uno solo dei moltissimi e pressoché 
infiniti casi possibili di associazione. Il che dà all'azione umana 
(massimamente se la si considera nell'uomo adulto, civile, sano e 
nello stato ordinario della vita) un carattere speciale, che la 
differenzia immensamente dalle azioni puramente fisiche e anche da 
quelle dei bruti. Dalle azioni puramente fisiche, nelle quali si 
riscontra un ordine di causalità consistente in moti materiali e 
predeterminato indeclinabilmente dalle leggi conosciute della natura; 
e dalle azioni dei bruti, nei quali il minore sviluppo delle 
associazioni mentali e degli abiti relativi lascia troppa 
preponderanza alla impulsività sensitiva ed affettiva, 
d'altronde fortissima in essi, e quindi assai minor campo alle 
possibilità delle associazioni e delle variazioni di esse. </p>
<p>Ecco ciò che ci dice la coscienza universale relativamente 
all'azione morale. In ciò essa ci attesta con autorità 
irrefragabile un fatto verissimo che noi non possiamo, se non 
riconoscere. Ma questo fatto come lo spiega la scienza? La scienza 
insegna, che la connessione tra un pensiero che viene e un altro che 
gli succede è governata, come in tutti gli altri fenomeni della 
natura, dalla legge inviolabile della causalità; ma che l'organismo 
psichico, essendo complicatissimo e mobilissimo nelle sue parti, si 
presta con una facilità estrema ad una infinità di combinazioni; e 
che quindi la più piccola variazione delle circostanze può indurre 
un movimento complessivo dissomigliantissimo. E da ciò provenire, 
che anche nell'uomo ciò, che si dice la sua libertà, si osserva 
specialmente, non nel bambino, nel selvaggio o nel barbaro, in cui il 
poco sviluppo mentale lascia sussistere uno stato analogo a quello 
del bruto, e neanche nell'alienato, e in quello che è in preda ad 
una passione, nei quali un vizio organico o una eccitazione anormale 
impedisce il libero giuoco delle rappresentazioni, ma nell'uomo 
adulto e civile e sano e calmo. In esso la moltiplicità 
straordinaria degli elementi mentali permette un numero di 
combinazioni infinitamente maggiore; cosa resa più facile dallo 
stato e dalla disposizione degli organi, per cui le impressioni o le 
rimembranze, né sono troppo deboli, né troppo forti e durevoli, e 
le comunicazioni sono facili e spedite, e gli abiti contratti hanno 
dato alle idealità la forza di competere in energia motrice colle 
intense vibrazioni del senso e dell'affetto. Si vede anche 
quanto ragionevolmente si dica, che la libertà e quindi la 
moralità negli uomini e nelle nazioni cresce in ragione, non solo 
delle nuove idee che vanno acquistando, ma anche dell'agiatezza; 
perché questa procura una maggiore validità organica e quindi anche 
psichica e rende più rari i casi di quegli stati di tristezza o di 
passioni feroci, che turbano le funzioni normali dell'intelligenza. </p>
<p>Così, secondo la verità, spiega la scienza il fatto, attestato 
dalla coscienza comune, della successione apparentemente fortuita e 
capricciosa, dei pensieri, percorrenti la deliberazione. Ma anche la 
coscienza vuole spiegarlo quel fatto. Ed è nella sua spiegazione che 
si inganna. Si inganna, perché tale sua spiegazione è basata su 
ciò che non le apparisce realmente, e intorno a cui fa 
arbitrariamente delle supposizioni non vere. La coscienza non si 
avvede dei movimenti fisiologici, che danno origine ai diversi 
pensieri ed alle loro diverse associazioni. E per ciò per essa non 
esiste il nesso causale tra pensiero e pensiero, e tra le serie di 
essi e la deliberazione, a cui riescono, è irregolare e disordinato 
il seguito dei pensieri? È il cieco caso che l'ha prodotto. Sorge 
nella mente un pensiero buono a dominare gli altri? È un genio buono 
che l'ha inspirato. Sorge invece un pensiero malvagio? L'inspirazione 
viene da un genio cattivo. Si accompagna all'idea di un fine l'idea 
del mezzo che vi conduce? Ciò, non si attribuisce, come si dovrebbe, 
alla semplice legge dell'associazione delle idee, e agli effetti 
dell'attenzione, ossia del rinforzamento di un atto mentale,
ma all'intervento della volontà che si compiaccia
di fare, senza che nulla la costringa a quella
distribuzione. Tali sbagli la coscienza non li commette solo a 
proposito del pensiero. Essa li commette sempre, quando si trova a 
fronte di serie di fenomeni, dei quali la causa non è manifesta, 
come avviene nei meteorologici. Identico nei due casi è il motivo 
dell'errore; e sopra abbiamo dimostrato come somigliante sia anche il 
rimedio, onde la scienza l'ha corretto nell'uno e nell'altro. </p>
<p>Chiamando libera l'azione morale, la coscienza ci dice poi anche in 
secondo luogo, che l'atto volontario, che eseguisce la deliberazione 
presa e muove, è sentito, non come un fatto prodotto da un fatto 
precedente, ma solo in sé e da sé. Dice altro su ciò la coscienza? 
No. Ora si può domandare, se la circostanza, che i fatti produttori 
di tale atto volontario non son sentiti, basti per escluderli, e per 
istabilire la sua indipendenza da ogni causa efficiente estrinseca? 
No certamente. La finzione fisiologica, in virtù della quale alla 
rappresentazione segue il suo atto riflesso corrispondente, non 
l'avvertiamo, e quindi non possiamo apprenderla, come causa di esso 
atto; allo stesso modo, che, per la identica ragione, non possiamo 
apprendere, come cause immediate della nostra sensazione del suono le 
vibrazioni dell'aria, che non vediamo. Se non che, nel caso del 
suono, commettendo lo sbaglio di riferirlo all'oggetto sonoro e a 
ciò che opera su di esso, evitiamo l'errore di supporlo non prodotto 
da una causa; mentre nel caso del volere, riferendone l'atto, per la 
illusione sopra chiarita, all'anima, e immaginando o come 
erompente dal seno di essa, restiamo coll'idea falsa, che sia essa 
anima, che, senza esservi costretta, lo produca per propria 
virtù, come e quando le piaccia di farlo. Del resto però la stessa 
coscienza universale corregge in parte per altra via l'orrore. Ché, 
se non concepisce un ordine di causalità in un dato atto 
particolare, lo concepisce tuttavia nella generalità degli atti, 
relativamente alla quale, non c'è nessuno, che non si sia avvezzato 
a pensare, che, poste certe circostanze, l'uomo agisce in un certo 
modo. Abitudine questa di pensare che ebbe una luminosa conferma nei 
risultati della statistica. </p>
<p>Per la coscienza universale poi all'atto morale si collegano anche 
i concetti della imputabilità e della sanzione. Il primo importa una 
certa speciale eccellenza o spregevolezza della persona attrice. Il 
secondo un rapporto dell'atto morale con un vantaggio o un danno che 
ridonda, che si è disposti a recare, o che si desidera che tocchi o 
sia apportato alla persona medesima. Ora egli è ben naturale, che 
all'atto umano, quale l'abbiamo designato, consegua una ragione di 
lode o di biasimo. Si loda o si dispetta l'atto, secondo che è 
morale o immorale, come si loda in generale o si dispetta una cosa 
che ha una qualche ragione di eccellenza o di deformità. E ciò 
tanto più quanto maggiore è la relazione del pregio o del difetto 
della cosa, coll'utilità o col piacere proprio. La specialità del 
pregio o del difetto proprio dell'atto umano dipende dalla 
specialità di esso atto; specialità, che non vien meno, come 
abbiamo veduto, anche intendendo la libertà nel modo detto sopra. 
Più si diverge da tale specialità di azione, come andando dall'atto 
umano per gli atti degli animali e dei vegetali fino all'atto 
puramente fisico, e più l'apprezzamento si fa diverso. Più invece 
ci avviciniamo ad esso, come venendo dall'atto fisico 
all'umano, e più l'apprezzamento si fa somigliante. Se la 
specialità dell'apprezzamento morale dipende dal riconoscervici la 
libertà nel senso ordinario, libertà che apparterrebbe 
esclusivamente all'uomo, come si spiega allora il fatto 
dell'apprezzamento morale applicato agli altri animali e sempre più 
acquistante per gradi insensibili il carattere di quello che si 
applica all'uomo, secondo che cresce la somiglianza loro con lui? 
Poiché chi negherà, che l'uomo non pregiudicato da una dottrina, 
che gli prema di far valere, ma giudicante spassionatamente secondo 
il dettame naturale, trattando cogli altri animali, specialmente se 
più vicini a lui e domestici, fa uso ne' suoi giudizi delle azioni 
loro di un criterio analogo a quello, onde fa stima delle umane? Che 
se l'apprezzamento dell'atto morale non è un apprezzamento freddo e 
di puro raziocinio, ma vi entra e fortemente e in guisa speciale 
l'affetto, ciò proviene dalle relazioni sue speciali di utilità, e 
dalla facilità somma onde alla vista di quello che fanno gli altri 
si ridestano in noi, con moti di simpatia o di antipatia, pensieri ed 
affetti consuonanti. Il che poi, se ha luogo più fortemente in 
occasione delle azioni umane, si osserva però anche per le azioni 
dei bruti. Chi non sa, che un uomo, e tanto più quanto ha migliore 
la cultura e l'educazione, può appassionarsi e prender partito anche 
per essi? Che più? Egli lo fa anche per le cose inanimate. I poeti 
ne offrono esempi senza numero; il fanciullo, la donnicciuola, 
perfino l'uomo serio hanno ad ogni momento delle tenerezze e degli 
sdegni, non solo per l'uomo e pel bruto, ma anche per l'oggetto 
inanimato, col quale si imbattono. </p>
<p>E ciò va ricordato anche parlando della sanzione. La quale o è la 
semplice difesa, come si verifica nell'azione punitrice della legge 
pubblica, che, essendo impersonale, è solamente logica e niente 
affettiva, o, se è personale, è accompagnata dal sentimento 
dell'ira, col quale la punizione anziché difesa, è vendetta, o dal 
sentimento dell'amore col quale il premio, anziché incoraggiamento, 
è ricompensa. Ma l'ira e l'amore nell'uomo, come dicevamo or ora, 
non si sviluppano soltanto in occasione dei cosidetti atti liberi 
dell'uomo, ma pur anco per quelli dei bruti, e perfino per le cose 
inanimate. Il fiore, che rallegra la vista e mena un odore gradito, 
lo si difende, con un vero senso di pietà, dall'arsura e dal gelo; 
uno stromento, che non serve bene in un'opera, per isdegno lo si 
spezza. Il bruto, seguendo un istinto non diverso, fa altrettanto; 
egli premia e si vendica, né più né meno dell'uomo. Si vendica 
contro di lui, contro un altro bruto, contro la pietra che gli è 
scagliata contro. Ma basti per ora di questo argomento, che è troppo 
vasto per poter essere trattato convenientemente in questo luogo. 
Basti averne toccato quel tanto che occorreva per dimostrare, che, 
mentre i vecchi sistemi dell'etica, anziché scioglierne il problema, 
l'avevano inceppato in difficoltà insormontabili, la filosofia 
induttiva, può e rispondere a tutte le vecchie obiezioni e chiarire 
la questione capitale della scienza, mediante un concetto positivo 
della moralità, quello fondato sulla impulsività fisiologica 
dell'idealità mentale, che corrisponde perfettamente al concetto 
comune di essa, e soddisfa pienamente a tutte le esigenze 
della psicologia comparata, dei veri parziali contenuti nelle 
differenti teorie etiche, e della coscienza universale. </p>
<p>Ora poi, da ultimo, dell'idealismo e dello scetticismo. Come 
dicemmo poc'anzi, la scoperta della relatività delle idee ajutò i 
psicologi spiritualisti a difendersi un poco dal materialismo. Ma 
nello stesso tempo indusse un inconveniente gravissimo, l'idealismo. 
Dal punto di vista dei psicologi metafisici l'idealismo è la 
conseguenza diretta, affatto logica, inevitabile ed invincibile della 
relatività delle idee. La relatività insegnata da Locke produsse 
l'idealismo di Berkeley, quella insegnata da Kant, produsse 
l'idealismo di Fichte. Ma l'idealismo conduce poi irreparabilmente 
allo scetticismo. Lo dimostra col fatto la storia della filosofia e 
il discorso logico con un ragionamento il più semplice ed evidente. 
Se, come insegna la psicologia dei metafisici, la rappresentazione è 
essenzialmente rappresentazione in un soggetto, e, per la dottrina 
della relatività, la stessa rappresentazione è altra cosa e in 
tutto dissimile dalla cosa rappresentata, essa non può darmi 
l'oggetto; e neanco lo stesso soggetto, come cosa in sé, cioè 
avente un valore oggettivo; or bene, una effigie mentale, che si 
riferisce essenzialmente ad un oggetto, del quale deve essere la 
rappresentazione, e cui nello stesso tempo è incapace di 
rappresentare; che è ciò, se non precisamente lo scetticismo? </p>
<p>Mirabile a dirsi! La deduzione del metafisico, mercé le sue 
pretese idee assolute, necessarie, universali, eterne, doveva, essa 
sola, poter salvare la scienza dal dubbio; e procacciarle la 
consolazione ineffabile della luce sovrumana della evidenza 
apodittica, unica guida, a suo dire, sincera, certa e costante tra le 
fallacie le contraddizioni, e la vicenda instabilissima delle 
fenomenalità; e invece si trova, che conduce direttamente e 
immancabilmente allo scetticismo. E come dunque ne scamperà? L'unico 
scampo è nella induzione positiva. Il fenomeno osservato, esso solo, 
può dare ciò, che invano si va a cercare nelle idealità 
ontologiche; la certezza scientifica e la confutazione dello 
scetticismo. Ciò che soprá con lungo discorso, affermammo, qui,
con un nuovo argomento, confermiamo. La dottrina della relatività
evita l'idealismo solo in mano al positivista. Pel quale, essendo
l'idea del soggetto, non un dato primitivo, ma una mera abitudine
di considerare certi pensieri in una certa relazione fra loro
e cogli altri, ciò che si chiama rappresentazione non è, primitivamente
ed essenzialmente, una appartenenza di un soggetto. Ma è una realtà per
se stessa, e che, per essere concepita come tale, non ha bisogno di essere
riferita né ad un soggetto di cui sia il modo di esistere, né ad un
oggetto di cui sia l'immagine. E quindi il suo valore, come cognizione,
non dipende dalla somiglianza con un oggetto, ma è assoluto. La 
cognizione è vera per se stessa. La sua verità non consiste in una 
supposta corrispondenza con un termine opposto; corrispondenza, che, 
essendo indimostrabile, induce necessariamente lo scetticismo. 
Consiste invece nel semplice fatto di essere data. Le cose che sono 
per dire nel paragrafo seguente, ultimo del libro, lo chiariranno 
ancora meglio. </p>
<p>David Hume, come accennammo nel principio del libro,
fece opera di escludere dalla filosofia ogni ricerca
relativa alle essenze e alle cause. E con ciò fu assai
benemerito della scienza. Ma la sua opera fu, più che altro, 
negativa. Egli era riuscito a recare un colpo mortale alle false 
dottrine del passato, ma non aveva ancora trovato le nuove. Sicché 
la cognizione per lui è rimasta, non quale è realmente e doveva 
essere riconosciuta, l'intuizione diretta e propria del vero, come 
tale, ma una cognizione semiscettica, in cui la corrispondenza 
coll'oggetto è indimostrata e indimostrabile; cioè soltanto una 
specie di fede, per la quale, mezzo persuasi e mezzo no, con uno 
sforzo della volontà, o per istinto naturale, ci decidiamo ad 
affermare ciò, che non si potrebbe dire veramente, perché si 
affermi. Ma se, come risulta dalle cose dette sopra, il positivismo
non istà solo nell'escludere dalle ricerche scientifiche le cose non 
conoscibili, come ha insegnato Hume, ma anche, e principalmente, nel 
procacciarsi una notizia razionale della materia studiata, si deve 
dire, che per esso gli Italiani, nell'epoca della loro filosofia 
nazionale, cioè positiva, hanno fatto più 
che l'Inglese. E ne facciamo qui, dove cade in acconcio e si può 
meglio intendere, l'osservazione, per completare la storia della 
cognizione scientifica, lasciata con Hume imperfetta. Gli Italiani, 
non solo hanno pronunciato la sentenza negativa: Non credasi a nulla, 
che non sia un fatto; ma aggiunsero anche la positiva: Provando e 
riprovando si acquista la certezza dei fatti e delle leggi loro. E, 
mettendo in pratica, primi di tutti, la regola insegnata, provando 
cioè e riprovando, vennero a delle scoperte insperate e 
maravigliose, e a delle conclusioni scientifiche verissime, che 
ammisero, non per fede e per istinto, ma perché fornite della 
più schietta e certa razionalità, a delle conclusioni, dalle quali, 
per le nuove vedute a cui dettero luogo nella scienza moderna, si 
può ricavare quella dimostrazione della certezza dello stesso 
pensiero, di cui abbiamo pur ora parlato. </p>
<p>E da tutto ciò prendo poi anche un augurio per l'avvenire. Io 
sono persuasissimo, che la scienza positiva filosofica sostituirà, 
come ha fatto ormai da un pezzo la scienza positiva naturale, da per 
tutto, i vecchi sistemi <foreign lang="lat">a priori</foreign>. E quindi anche in Italia; 
scacciando dalle sue scuole quelle dottrine, o del medio evo 
ecclesiastico, o meno antiche d'Inghilterra, Francia e Germania, che 
vi si intrusero col venir meno della vita nazionale, o col prevalervi 
a suo danno delle influenze papali e straniere. E facendo rivivere in 
esse un indirizzo, che in passato fruttò tanta scienza e tanta 
gloria, e che si può dire veramente proprio e caratteristico del 
senno italiano. E sono persuaso, che ciò debba tornare di grande 
vantaggio, non solo all'Italia, ma alla scienza stessa. Poiché 
nessuno, se la storia non mente, ha mostrato di possedere, come 
l'Italiano, il senso giusto di quella scienza, il cui pregio 
principale deve essere il possesso sicuro della certezza scientifica 
e l'assenza di ogni dubbio, di quella scienza, in cui la ragione deve 
trovarsi autorizzata da se stessa, proprio come ragione, ad ammettere 
ciò che ammette senza bisogno di ricorrere a qualche cosa di 
puramente autorevole, o di cieco e fatale, come sarebbe la natura e 
l'istinto. </p>
<p>Non ho finito di additare i punti scientifici, che si possono, 
già a quest'ora, illustrare mediante i pochi dati empirici, che 
servono di base alla psicologia positiva. Come ho promesso, ho da 
parlare ancora di una veduta filosofica importantissima, per la quale 
la varietà e la moltiplicità infinita dei fenomeni naturali si 
può ridurre ad un concetto semplice, che ne rappresenta l'unità 
sotto i vari aspetti della consistenza, della successione e della 
somiglianza. Veduta nella quale, come si avrà uno svolgimento 
ulteriore ed insperato dei nostri principi, troveremo anche una 
nuova conferma ed una nuova delucidazione di essi. E insieme un'altra 
prova della fecondità di quelle modestissime nozioni di fatto, 
dalle quali partiamo; un'altra prova, che il metodo, che si fonda su 
di esse, come molte volte abbiamo affermato, non riduce la filosofia 
ad un meschino empirismo, ristretto alla semplice fisica della 
sensazione, e chiuso interamente alle concezioni divine del vero, del 
bene, dell'essere. Nel paragrafo precedente, uscendo dai limiti 
strettamente psicologici, ed entrando coi detti nostri pochi dati 
empirici proprio nel cuore della logica e dell'etica, mostrammo 
quanto siano atti a spargere luce anche in quelle materie. Nel 
presente non dubiteremo di metterli alla prova nel campo stesso 
della ontologia, la disciplina metafisica per eccellenza. E speriamo 
non senza risultato. E, allora, a quelli che, parlando di 
positivismo, lo fanno con una grande compassione, e 
sentenziano, che al più gli si può, per grazia, concedere una 
qualche piccola parte secondaria della psicologia empirica, e che, 
quanto alla filosofia propriamente detta, non vi si potrà fare 
strada mai in nessun modo, per confutarli, daremo una sola risposta. 
Una risposta semplicissima; la risposta del fatto. </p>
<p>Quale, in generale, si crede, che sia l'ultima parola della 
filosofia positiva, circa la natura del pensiero e la sua relazione 
colla realtà materiale? Quella, che è espressa nelle seguenti 
parole di J. Lyndall e di W. Griesinger. Il Tyndall, in una sua 
lezione, sulle forze fisiche e il pensiero, discorre così 
sull'argomento indicato: "Ogni atto di coscienza, sia poi una 
sensazione, o un pensiero astratto o un affetto, corrisponde ad un 
certo determinato stato molecolare del cervello. Sempre ha luogo 
questa relazione tra la fisica e la coscienza; in modo che, dato lo 
stato del cervello, se ne potrebbe dedurre il pensiero e il 
sentimento; e viceversa, dato il pensiero o il sentimento, se ne 
potrebbe dedurre lo stato del cervello. Ma come fare questa 
deduzione? Poiché l'aggruppamento delle molecole, onde i 
materialisti vogliono spiegare tutto, in realtà non ispiega 
niente". E il Griesinger, nel suo trattato delle malattie mentali, 
scrive: "Oscillazioni, vibrazioni, elettricità, forza meccanica, 
tutte codeste cose non sono uno stato dell'anima, o un pensiero. Ma 
come questi fatti possono trasformarsi in atti spirituali? Questo 
problema resterà sempre insolubile per l'uomo sino alla fine dei 
tempi; e io credo, che, se un angelo discendesse dal cielo per 
ispiegarci questo mistero, il nostro spirito non sarebbe 
capace neanco di comprenderlo". </p>
<p>Ma io dico, che è un errore il credere, che la filosofia positiva 
non possa giungere a vedere oltre il punto indicato nei passi citati. 
Io dico, che il mistero della relazione, tra ciò che si chiama stato 
molecolare o condizione materiale in genere e pensiero o sentimento 
corrispondente ed equivalente, noi siamo capacissimi di comprenderlo; 
che possiamo farlo da noi, senza che venga nessun angelo a 
spiegarcelo; e oggi stesso, assai prima della fine dei tempi. E in 
che modo? Col dimostrare che il problema stesso, che si considera 
affatto insolubile umanamente, non può essere posto nei termini 
enunciati, mentre il farlo è già per sé un'assurdità. La 
relatività (per adoperare la solita parola convenzionale della 
scienza) non è mica propria di alcune idee soltanto; è di tutte. 
Non è propria soltanto di quelle, che si pensano corrispondere alle 
cosidette qualità secondarie, ma anche di quelle, che si riferiscono 
alle primarie. Non ha luogo soltanto, quando parlo di colori, di 
suoni, di temperatura, e simili; ma anche quando parlo di estensione, 
di solidità, di divisibilità, di mobilità, di tempo, e via 
discorrendo. Se il suono, per modo d'esempio, è, come tale, 
essenzialmente un pensiero, e non una realtà distinta da esso, è 
pure essenzialmente un pensiero l'esteso e tutto ciò, che facciamo 
entrare nell'idea della materia. Per cui chi confronta il suono 
percepito psichicamente colla materialità, sia del corpo sonoro, sia 
dell'organo auditivo, sia del cervello, non confronta infine che due 
pensieri. E il domandare, in che modo tali materialità, che si 
concepiscono come produttrici del suono, si possano trasformare 
in esso, cioè in un pensiero, o, come si dice, in un fatto 
spirituale, non ha più senso, perché sono già esse, le dette 
materialità, dei fatti spirituali, per adoperare la frase solita. 
Certo che le note della materialità sono atti psichici speciali 
diversi da quelle altre che si concepiscono come pensieri puri; ma 
sono tuttavia sempre atti in tutto e per tutto psichici anch'esse. E 
quindi, come comprendiamo in un solo genere, cioè nel genere degli 
atti psichici, tutte quelle altre, malgrado le specialità e varietà 
loro, così possiamo, anzi dobbiamo, comprendervi anche queste. E 
così dove trovare più un termine opposto da contrapporre e 
paragonare col psicologico, o spirituale, che dir si voglia? Fu 
dunque una semplice illusione quella, che ha fatto porre il problema 
sopra enunciato, e che l'ha fatto considerare siccome insolubile, 
anzi siccome un vero mistero sovrintelligibile. Fu l'illusione, della 
quale abbiamo parlato molte volte, di credere primitiva ed essenziale 
la distinzione fra l'interiorità e l'esteriorità della coscienza. 
L'opposizione, in cui stanno per noi le note della materialità con 
quelle del pensiero in genere, dipende, non già dall'essere le prime 
per sé oggettive, e le altre soggettive, ma da una nostra abitudine 
solamente. Cioè, creato, nel modo più volte accennato e che 
spiegherò più compiutamente e più chiaramente a suo tempo, il 
mondo di dentro e quello di fuori, ci siamo avvezzati a riferire le 
une a quello e le altre a questo. </p>
<p>Il fatto adunque della relazione tra ciò, che si chiama stato 
molecolare o condizione materiale in genere, e pensiero o 
sentimento corrispondente ed equivalente, non può essere il soggetto 
di un problema speciale. Se si dà un problema per la detta 
relazione, esso non può essere, che quello generico, e che si pone 
da per tutto, anche fuori della psicologia; cioè il problema della 
causalità universalmente presa. Vale a dire, non di cercare, come un 
essere appartenente ad un mondo speciale possa influire sopra un 
essere di natura affatto diversa, ed appartenente ad un mondo esterno 
al primo e quindi, in certa guisa, soprannaturale ad esso; ma 
semplicemente, come dei fenomeni riducibili, per le comuni 
somiglianze, alla stessa generalità mentale, o natura, se si vuol 
dire così, possano e debbano coesistere e succedersi tra loro. Pel 
fisico tutti i fenomeni, sui quali è diretto il suo studio, 
appartengono al medesimo mondo, cioè a quello della materia; che è 
quanto dire, che in tutti si riscontrano le note della materialità. 
Così nel caso nostro, avendo trovata la natura psicofisica comune ai 
fenomeni distinti coi nomi di pensieri e di stati fisiologici,
quando confrontiamo gli uni cogli altri, non passiamo da
un mondo ad un altro, ma restiamo sempre nello stesso. Si insisterà
dicendo, che il caso è diverso, perché, dove nel mondo fisico
si capisce la relazione tra le condizioni coesistenti di una cosa
e tra la causa e il suo effetto, qui invece la relazione tra lo
stato fisiologico e il pensiero resta sempre misteriosa? Inutile e 
vana insistenza; ché la differenza, che si crede di notare fra i due 
casi, è un puro inganno. Sì; è vero che è impossibile di 
intendere, come da un movimento meccanico, per esempio, nasca un 
pensiero. Anzi il positivista una simile ricerca non la fa 
neanche. È una ricerca di essenze e di cause, che egli lascia 
interamente e senza nessuna invidia al metafisico, e colla certezza 
che perde nulla a cederla tutta a lui. Ma la impossibilità in 
discorso non è speciale al caso del mondo psicofisico; è una 
impossibilità, che si incontra, tale e quale, in tutta la natura. 
Sopra ne abbiamo detto abbastanza, perché non resti su ciò alcun 
Dubbio. Da per tutto le correlazioni di coesistenza 
e di successione dei fenomeni sono per noi correlazioni <foreign lang="lat">a posteriori</foreign>; 
non si affermano in virtù di essenze o cause efficienti, onde si 
sappiano dipendere necessariamente; ma solo in virtù della 
osservazione empirica, che ce la dà sempre in un dato modo, 
piuttosto che in un altro. </p>
<p>Né si dica, che, nell'esempio citato delle palle da bigliardo, 
avendosi un movimento, tanto nella impellente, quanto in quella che 
riceve l'impulso, si può capire, come il fenomeno effetto 
nasca dal fenomeno causa per la ragione, che non occorre per ciò, se 
non immaginare un travasamento del movimento dall'una nell'altra, un 
travasamento richiedente solo delle modificazioni nella sua direzione 
o celerità. Lascio da parte le considerazioni fatte sopra, per
le quali apparisce che il fenomeno in discorso non è
così semplice, come si supporrebbe qui. E che l'urto,
mediante il quale propriamente nella comune apprezziazione si
crede di dar ragione del travaso del movimento da corpo a corpo, 
potrebbe non essere ciò che volgarmente si crede, un vero contatto 
del corpo urtante coll'urtato. Soltanto ripeterò le parole 
soprariportate di Laplace, che dice, parlando delle leggi 
dell'inerzia e della forza proporzionale alla velocità: "Ecco due 
leggi del movimento date dalla osservazione. Esse sono le più 
naturali e le più semplici che si possano immaginare, e senza dubbio 
derivano dalla natura della materia, ma, questa natura essendo 
affatto sconosciuta, tali leggi per noi non sono che dei fatti 
osservati". E farò notare, che ciò che dice Laplace delle due 
leggi accennate si può dire anche del fatto del travaso del 
movimento dall'un corpo all'altro; che si sa che avviene, solo 
perché si è sempre osservato avvenire, e non perché si sappia 
dalla natura stessa del corpo, che debba necessariamente avvenire. E 
ricorderò da ultimo quello che ho detto altrove, parlando delle forze fisiche, e 
dimostrando che esse si riducono tutte alle meccaniche, cioè 
precisamente a quel concetto della causalità, in cui non si tiene 
nessun conto della essenza dei corpi, e secondo il quale si sa 
soltanto, che certi fenomeni (senza sapere perché) si 
collegano costantemente con certi altri. E quindi conchiuderò 
all'impossibilità di intendere anche il fenomeno della trasmissione 
del movimento nell'esempio addotto, e alla parità, sotto l'aspetto 
qui considerato, tra esso e il fatto della conversione del movimento 
in pensiero. </p>
<p>Ma, si domanderà ancora: E non si dice dunque una cosa giusta, 
quando si afferma, che, coll'applicare tanto al fenomeno causa quanto 
al fenomeno effetto la stessa idea, le stesse leggi del movimento, la 
relazione dei due fenomeni tra loro si spiega meglio, che quando, per 
esempio, nel fenomeno causa si avesse del movimento e nel fenomeno 
effetto del calore, nel senso fisico vecchio, ossia una cosa che non 
è movimento? E che, quindi, se la fisica dimostra che il calore 
prodotto da un movimento è esso stesso un movimento, fa, con ciò, 
un vero progresso, perché arriva per tal modo a spiegare la 
produzione del detto calore? Verissimo, rispondiamo. Quando due o 
più cose, due o più fatti si possono ridurre sotto la medesima 
nozione o legge, con ciò si spiegano. Sì; è appunto quanto abbiamo 
stabilito sopra, parlando della cognizione scientifica. Ma che
è poi una tale spiegazione?
Forse la scoperta del come la causa, in quanto se ne conosce la 
essenza e si conoscono le ragioni assolute della sua attività, 
produce il suo effetto? No certo. Ciò che si dice essere la 
spiegazione del fatto non è altro infine, se non la somiglianza 
loro, data, non da un ragionamento <foreign lang="lat">a priori</foreign>, ma unicamente dalla 
osservazione, in modo che, se si ritiene, lo si fa solamente in forza 
della osservazione, che l'ha data. Né si creda, che una tale 
spiegazione non si abbia anche per le relazioni tra il movimento 
fisiologico e il pensiero conseguente. Poiché e l'uno e l'altro, 
come abbiamo detto poco fa, cadono sotto la medesima nozione generale 
degli atti psichici. Come apparirà con tutta la evidenza, quando, in 
un altro lavoro esporremmo la genesi psicologica dell'idea del 
movimento. </p>
<p>Anzi si può oramai dire di più ancora. Si può dire, che il 
movimento fisiologico e il pensiero conseguente convengono fra loro, 
non solo per una idea di genere, cioè in quanto l'uno e l'altro sono 
atti psichici, che sarebbe una spiegazione analoga all'altra, che il 
movimento del martello battente e il riscaldamento dell'incudine 
battuta sono due atti fisici; ma anche per una vera idea di specie, 
cioè in quanto l'uno e l'altro si riducono ad una unica specie di 
tali atti; con che si darebbe una spiegazione, che equivale 
perfettamente a quella, che presenta il movimento del martello 
battente, e il riscaldamento dell'incudine battuta, non come due 
fenomeni fisici diversi, ma come due movimenti. Ciò si può già 
desumere da quanto abbiamo accennato sopra, parlando circa gli 
elementi degli elementi della sensazione. Ma apparirà assai
più chiaramente da quanto siamo per esporre sulla fine del libro.</p>
<p>Il grande problema adunque, che si dava per insolubile 
assolutamente, resta per tal modo sciolto; anzi per dir più giusto, 
tolto di mezzo. Ma il principio, onde siamo riusciti a farlo, cresce 
poi ancor più di importanza, se si guarda ai corollari, che se ne 
possono trarre. La fallace dottrina della diversità assoluta del 
senso dall'intelletto, che tanto e indarno affaticò, sia per 
sostenerla, sia per combatterla, tutti si può dire i filosofi, è 
fondata, non tanto, come si crede universalmente, sui caratteri di 
universalità e di necessità attribuiti all'astratto ideale, quanto 
sulla illusione, che ha condotto a porre il problema suenunciato, e 
contro la quale fin qui abbiamo ragionato. Quella illusione, per cui 
ciò, che si chiama la materia, o il di fuori, o l'oggetto, apparisce 
l'opposto del pensiero; sicché si pensa, che la cognizione non possa 
aver luogo, se non quando, presentato dal senso l'oggetto, per sé 
inconoscibile per non essere ritenuto una mentalità, l'intelletto lo 
rivesta, lo compenetri, lo illumini della sua idealità. Un modo di 
vedere siffatto lo troviamo nello stesso Kant; cosa, che per
me fa più meraviglia assai, che incontrarla in un filosofo dei
nostri giorni, come il Rosmini. 
Ma, se l'esteso è, come dicemmo, una mentalità, né più né meno 
di ciò che si chiama pensiero puro, quale bisogno più di avere, da 
una parte il senso che dia l'oggetto esteso, e dall'altra l'intelletto 
che lo rischiari e lo renda conoscibile colla sua luce ideale? E 
quante questioni insolubili restano così eliminate con una semplice 
riflessione, che ci guarisce dalla illusione che le faceva nascere! </p>
<p>Se non che qui è da avvertire, che, colla mentalità così 
concepita, il processo discorsivo del pensiero, onde esso va 
procreando le varie cognizioni e ne fa risaltare la intrinseca 
evidenza certificante, non è più dalla generalità al fatto 
singolo, dal soggetto alle sue proprietà e condizioni, ma 
precisamente il contrario. Il metafisico fa dipendere la realtà e la 
verità del fatto dalla realtà e dalla verità dell'idea; la 
realtà e la verità della qualità sensibile dalla realtà e dalla 
verità della sostanza, a cui si riferisce. Ecco il mondo dei 
filosofi; ma è il mondo a rovescio. La realtà e la verità è la 
sensazione considerata ne' suoi elementi. E nient'altro fuori della 
sensazione. E la sensazione non è una generalità ideale, ma un 
fatto singolo; non è una sostanza, ma una qualità. Dico, che la 
realtà e la verità è la sensazione, in quanto essa è un fatto 
reale, e del quale noi siamo consapevoli a noi stessi; sicché 
l'atto, col quale la sensazione ha l'esistenza o si afferma nella 
nostra coscienza, è l'atto pel quale in essa si pone il reale ed il 
vero. L'affermazione, onde la sensazione si pone nella nostra 
coscienza, è per noi una affermazione assoluta; e ci è affatto 
impossibile negarne o dissimularcene in nessun modo l'esistenza, il 
valore, la portata. Nel mondo dello spirito la sensazione, come dato 
reale e vero, ha la stessa assoluta indestruttibilità, come l'atomo 
materiale nel mondo fisico. Dico ancora, che la realtà e la verità 
è la sensazione, e nient'altro fuori della sensazione, in quanto 
fuori di essa null'altro è nella nostra coscienza, ossia nella 
nostra cognizione. E ciò che vi incontriamo,
che, al primo aspetto, pare altra cosa (una generalità,
una sostanza), nel fondo non è che una associazione di sensazioni;
e il suo valore, come realtà e verità, è determinato, non
dalla sua forma, come associazione o costruzione mentale (per
somiglianza, per consistenza, per successione), ma dalla realtà e 
verità delle singole sensazioni componenti; come il peso di una 
costruzione in pietra o in ferro non dipende dalla forma, data alla 
pietra ed al ferro dall'arte, ma dal peso, che hanno in sé, per 
natura, le singole pietre, i singoli pezzi di ferro. </p>
<p>La qualità, secondo i metafisici, non solo non è una realtà per 
sé, ma non si può neanco concepire esistente senza un soggetto, a 
cui si riferisca; e nel quale, perché possa aderirvi, è necessario, 
che sia richiesto, o almeno consentito, dalla misteriosa essenza di 
esso. Ora vero è, come dicevamo, il contrario; e all'uomo è 
possibile di parlare di soggetto, di sostanza, di essenza, solo 
mercé quelle, che si chiamano le qualità; che sono poi le stesse 
sensazioni. Avendo queste, se ne può comporre anche quel tutto, che 
si nomina, il soggetto. Non avendole, non si avrà mai neanco il 
soggetto. Perché il soggetto non è altro infine, che l'insieme 
delle cosidette qualità sensibili; e la realtà e verità di esso 
non è altro propriamente, che la realtà e verità delle singole 
qualità sentite. Le quali perciò, come abbiamo dimostrato nel corso 
del libro, quali elementi dati dalla natura e imposti con 
indeclinabile necessità alla coscienza, sono assolutamente fisse ed 
immutabili, mentre il soggetto, quale prodotto dell'associazione 
mentale, è instabile, e segue il processo e le fasi del lavoro 
soggettivo. E tale verità, da noi tante volte ripetuta, qui viene a 
brillare di nuova luce e a ricevere una nuova conferma, per la 
ragione più elevata, alla quale possiamo oramai riferirla. </p>
<p>Lo stesso dicasi del rapporto tra l'idea generale e il fatto, o la 
cosa particolare. L'idea, come idea, cioè come pura mentalità, 
astratta e divulsa dal fatto, come tale, oltreché instabile e 
oscillante eternamente tra una generalità superiore ed una inferiore 
e senza contorni precisi mai, per le varietà che vi portano i 
particolari, che ora si aggiungono ed ora si tolgono 
nell'associazione comparatrice, non è poi per sé, né reale, né 
vera. È quella rappresentazione, che non si riferisce, né 
all'oggetto attualmente sentito, né all'oggetto, che si ricordi come 
sentito altra volta, che gli scozzesi chiamavano, semplice 
apprensione. E quindi, se la mente dice reale e vera un'idea, è solo 
perché nella sua operazione astrattiva non ha ancora fatto gettito 
della realtà, onde è partita; non l'ha dimenticata e l'ha serbata 
come nota integrante del concetto generale che ha formato. In modo 
che la realtà, che per avventura si afferma dell'idea, è pur sempre 
la stessa realtà del particolare, non perduta di vista nel processo 
della generalizzazione. </p>
<p>Del Vero noi discorriamo così perché siamo positivi. Noi cioè 
discorriamo del Vero in quanto è un fatto umano. I metafisici invece 
pretendono di fare assai più; essi pretendono di parlare di un altro 
Vero; di un Vero che trascende l'uomo e le cose. Vana pretesa; di 
quest'altro Vero essi non hanno mai potuto vedere né orma, né 
traccia; mentre, che si sappia, sono sempre restati uomini. E quello 
che essi chiamano il Vero trascendente ed assoluto è ancora 
inesorabilmente lo stesso Vero dell'uomo; solo che, per ingrandirlo e 
portarlo al di fuori e al dissopra di esso, ne hanno fatto una 
caricatura, o una assurdità. Per convincersene basta esaminare la 
dottrina dei teologi sulla verità, come la pongono in dio. San 
Tommaso d'Aquino, per citarne uno de' più insigni ed autorevoli, 
insegna che dio è un essere sommamente intelligente; che quindi 
egli conosce, anzi comprende perfettamente, se stesso e tutte
le cose; e che ha le idee necessarie a tale conoscenza; non particolari,
ma universali; non molte, ma una sola, cioè quella, 
onde intende se stesso. E che poi siffatta idea divina, unica e 
generalissima, è in dio lo stesso intendere suo; e l'intendere, 
la sostanza di esso; e che tale sostanza è reale, anzi
la realtà per eccellenza. 
In una parola, che in dio il maggior grado possibile di 
universalità ideale coincide col maggior grado possibile di 
concretezza reale. Ossia un assurdo perfetto. Chi parla di conoscere 
e di idee, di astratto e di concreto, di mentale, e di reale, parla 
in sostanza non d'altro, che di quei fatti umani, onde ciascuno di 
noi ha esperienza. Di quei fatti, onde il psicologo conosce le leggi 
e le proprietà. Dovunque e comunque si applichino quei fatti, 
perché l'applicazione ne sia ragionevole ed abbia senso, è 
necessario farla, salve le leggi e le proprietà loro già 
conosciute. Così, in un altro ordine di cose, può benissimo 
l'astronomo applicare i fatti della gravità, sperimentati vicino a 
lui in terra, anche molto lontano, in cielo. E nulla vieta, che, 
trattandosi di distanze, di grandezze, di velocità infinitamente 
maggiori, ingrandisca infinitamente anche le proporzioni dei fatti 
stessi. Ma senza alterarne le leggi. Il far ciò sarebbe la più grande
stoltezza, che potesse commettere uno scienziato. Secondo ciò che
abbiamo dimostrato, le due parole, realtà ed idealità, significano 
nel fondo la stessa cosa; cioè il fatto del sentire. Significano 
questo fatto, e null'altro. Ma sotto un aspetto diverso. Quando si 
dice, realtà, si intende il fatto in se stesso, ossia come oggetto. 
Cioè il fatto, come è dato nella sensazione, nella quale, sia 
che si consideri isolato, sia che si consideri unito ad altri 
coesistenti o succedenti, apparisce nella sua particolarità e 
singolarità. Sicché la realtà va colla particolarità. Più è la 
particolarità e più è la realtà. Quando invece si dice, 
idealità, si intende il sentito, non in quanto è un fatto in se 
stesso, ma in quanto è concepito, come lo stato o l'affezione del 
soggetto. E il sentito tanto più è concepito come uno stato o una 
affezione meramente soggettiva, quanto più perde della sua 
oggettività, ossia quanto più diventa e indeterminato e generico. 
Onde l'idealità cresce col crescere della astrattezza della 
rappresentazione. Ne viene quindi, che, nel senso che si dà nel 
nostro discorso delle due parole realtà e idealità, esse stanno fra 
loro in senso inverso, e che quindi il dire, che, dove è somma la 
idealità è pur somma la realtà, è una contraddizione nei termini. 
Contraddizione, che, come dicevamo, brilla nella dottrina enunciata 
di S. Tommaso e dei teologi sulla verità, come la pongono in dio. 
Altrettanto e più potrei dire delle dottrine filosofiche analoghe 
dei metafisici. Dell'Ente, contrapposto all'Esistente, Gioberti e i
dualisti, dell'Essere in genere i panteisti, come Hegel,
dicono presso a poco ciò che dice S. Tommaso di dio. Cioè
vi hanno portato una verità, che ebbero l'illusione di credere
più vera del Vero mentre non è che quella presa dall'uomo, messa
per giunta in caricatura. E hanno detto, che ivi la massima
possibile universalità ideale conviene colla massima possibile
determinatezza reale. Cioè il più solenne degli assurdi.
Meglio dunque restar positivi, e contentarsi di un Vero più 
umile, vale a dire di quello che non è, se non un semplice 
fatto umano. </p>
<p>Qui, prima di perdere di vista le idee enunciate, cade in acconcio 
di fare una osservazione, che spiegherà e giustificherà un detto da 
noi più volte ripetuto, e sarà un'altra prova della eccellenza del 
nostro metodo, e della verità delle nostre induzioni. Parlando della 
materia, e anche dello spirito, abbiamo asserito, che sono meri 
astratti mentali, che noi oggettiviamo, ossia consideriamo, come 
delle realtà per sé, e indipendentemente dal nostro pensiero, e di 
tale oggettivazione non abbiamo detto se non, che è un processo 
reale della nostra mente. In seguito, ottenuto per le vie induttive 
l'astratto superiore dello schema psicofisico, abbiamo
soggiunto, che lo ritenevamo come una realtà vera, come
avevamo fatto per gli altri due astratti.
Or bene; se allora, per legittimare le oggettivazioni in discorso, ci 
siamo rimessi al fatto psicologico, che ce lo attestava, adesso 
possiamo giustificare il detto fatto, spiegandolo e dimostrando in 
che modo debba essere inteso, è per un arbitrio ingiustificabile, è 
per una illusione, vincibile, o è per una ragione logica solida, che 
si dà, per esempio, all'astratto, materia, una realtà oggettiva? È 
evidente darsi per una ragione logica solidissima. I dati 
particolari, sui quali è fondata l'astrazione, sono reali. Se nel 
processo astrattivo si mantiene sempre la determinazione ossia la 
nota della realtà, questa, può e deve essere ancora affermata, 
insieme alle altre note serbate, a quel qualunque grado di 
astrazione, a cui facciamo sosta. Per cui c'è dell'improprietà 
nella espressione: La mente oggettivizza l'astratto, materia. 
Sarebbe più giusto dire: La mente non desiste dal considerare come 
reale l'oggetto del suo lavoro astrattivo. </p>
<p>Spiegando così il fatto della oggettivazione, lo giustifichiamo; 
non solo, ma ne diamo il valore vero. C'è una grandissima differenza 
tra la realtà, che si ha nel fatto, e quella, che si riconosce 
nell'astratto. Ciascun fatto è un reale per sé; la sua realtà è 
individua; non si può, né allargarla, né restringerla, senza 
distruggerla. L'astratto è reale per partecipazione, ossia in grazia 
del puro fatto particolare. La sua realtà la possiede, perché sia 
quel dato astratto. Non verrebbe meno perdendo della sua astrattezza, 
cioè facendosi più speciale, o aumentandola, cioè facendosi più 
generale. Ecco perché, affermata la realtà delle diverse qualità 
dei corpi, la realtà stessa rimane, anche facendo scomparire i corpi 
molti e vari per averne la unica materia, che li assorbisce tutti 
nell'essere suo più generico; ecco perché, affermata la realtà 
della materia, come tale, dello spirito, come tale, noi abbiamo 
potuto, senza perdere la realtà, fondere i due concetti in quello 
psicofisico. Nel quale, se scompaiono le specialità distinte della 
materia e dello spirito, a quello stesso modo che, nell'idea della 
materia, si offuscano le differenze del corpo solido, del liquido e 
dell'aeriforme, resta però sempre la nota della realtà; sicché 
possiamo a tutto diritto parlare, non solo di concetto psicofisico, 
ma anche di sostanza psicofisica. </p>
<p>Ed ecco anche una luminosissima conferma dei nostri principi. Il 
fatto ha una propria realtà per sé. Una realtà inalterabile, una 
realtà che siamo costretti ad affermare tale quale è data e 
la troviamo; coll'assoluta impossibilità di toglierne o di 
aggiungervi nulla. Dunque il fatto è divino; come sentenziammo sopra 
una volta, Vincendo ogni timore ed ogni esitazione di farlo, 
quantunque ai più suoni la sentenza verissima, come una bestemmia. E 
l'astratto invece lo formiamo noi; possiamo formarlo più speciale o 
più generale, di una varietà o di un'altra, come vogliamo. Dunque, 
come soggiungevamo, l'astratto, l'ideale, il principio, è umano. E 
quindi, come il fatto è nella cognizione e nella scienza il termine 
fisso e da cui si deve partire, così l'astratto (e quindi anche il 
cosidetto soggetto dei fatti) è un termine a cui si può arrivare; 
ma un termine instabilissimo che può essere riformato ed 
oltrepassato. </p>
<p>Ma qui io devo, prima di passare all'ultima conclusione del libro, 
rendere ragione di una apparente contraddizione, che si trova tra 
questa parte di esso, nella quale affermo, che anche le note della 
materialità vanno comprese nella generalità degli atti psichici, 
ossia sono nostri pensieri, e che quindi l'essere tutto quanto, per 
ciò che ne sappiamo, si riduce al dato psichico della sensazione, e 
quell'altra, in cui abbiamo considerato, come distinto, il 
genere dei fenomeni psichici o interni, sintetizzati nell'idea dello 
spirito, dal genere dei fenomeni non psichici o esterni, sintetizzati 
nell'idea della materia; e tanto, che, invece di far entrare questi 
ultimi nel genere di quegli altri, come sarebbe convenuto, stando 
alle cose dette in quest'ultimo paragrafo, abbiamo cercato la sintesi 
loro in un terzo concetto; cioè nel concetto della sostanza 
psicofisica, che non è propriamente, né lo spirito né la 
materia; e quindi, l'essere, lo facemmo consistere in essa, terza 
sostanza. </p>
<p>Le due parti non si contraddicono; ma si illustrano e si completano 
l'una per l'altra. In fondo il risultato ottenuto per la seconda 
delle due vie differenti è identico al primo. Qui abbiamo un esempio 
di ciò che avviene sempre nella ricerca induttiva. Si può partire 
da analisi diverse della realtà, ed arrivare alla conclusione 
medesima. Ed è un argomento fortissimo della bontà di esso metodo, 
e della verità delle conclusioni, a cui conduce. Salendo alla 
sostanza psicofisica, non siamo usciti menomamente dal genere dei 
dati psichici della sensazione, poiché questa sostanza psicofisica 
non è, che la sintesi dei fatti interni ed esterni, che tutti, come 
mostrammo, sono dati della sensazione. Soltanto, ponendo la sostanza 
psicofisica, abbiamo trasceso l'idealismo; cioè abbiamo indicato, 
che, se il contenuto della nostra cognizione in fine dei conti è il 
solo dato psicofisico della sensazione, questo dato però non è 
essenzialmente soggettivo, come dicono gli idealisti, e come potrebbe 
parere, stando semplicemente a quanto ci è occorso di dirne nel 
paragrafo presente; ma è indifferentemente soggettivo ed oggettivo; 
è anteriore a ciò che si chiama io, e non io; ossia diventa o l'uno 
o l'altro per quel meccanismo del processo conoscitivo, a cui molte 
volte abbiamo fatto allusione, e pel quale il 
sensibile ora ci appare interno ed ora esterno. </p>
<p>Così, come dicevamo, la sintesi superiore dei fatti dei due 
ordini, fisico e morale, induttivamente ottenuta, ci dà un concetto 
dell'essere, che coincide sostanzialmente (ma senza lo 
svantaggio della illusione idealistica) con quello che si trae 
dall'analisi degli atti della coscienza. Che se tale coincidenza di 
risultato dei due differenti processi induttivi ci arreca, 
nell'avvertirla, una forte compiacenza mista di sorpresa, ciò poi, 
che non si può senza immensa maraviglia considerare, si è che, per 
la via dell'induzione, cioè di un metodo, 
<quote rend="block">
<l>che va senz'ala</l> </quote>
si arrivi a quella unità dell'essere trascendente ed abbracciante il 
me e il fuori di me, a quell'assoluto, se così piace chiamarlo, 
veramente positivo e reale, a quell'<foreign lang="grc">EN KAI PAN</foreign> al quale indarno 
aspirarono, malgrado l'ingegno divino e gli sforzi maravigliosi, i 
più grandi filosofi aprioristi. </p>
<p>Alessandro di Humboldt finisce, come tutti sanno, il suo grande 
quadro del Cosmos, arrestandosi, come egli dice, al limite ove incomincia
la sfera dell'intelligenza, e donde allo sguardo si presenta un mondo 
diverso; limite che egli segnala, ma non ardisce varcare. E ciò 
perché non gli venne fatto di uscire da quell'ordine ristretto di 
idee, in cui vedemmo sopra aggirarsi, con tutti si può dire i 
psicologi, anche empirici, fino ad ora, Griesinger e Tyndall. Ma allo 
sguardo, audace insieme e sicuro, del filosofo positivo, che abbia 
trovato il modo di trascenderlo, e di mettersi ad osservare le cose 
da un punto di vista assai più elevato, scompaiono, come per 
incanto, le barriere, che pareva dividessero insuperabilmente 
la natura dall'intelligenza. E le due sfere, credute fino ad oggi, 
come a dire, soprannaturali l'una all'altra, non ne fanno più che 
una sola, e l'intelligenza apparisce anch'essa, al pari di tutte le 
altre cose, vera e pretta natura. </p>
<p>Diciamo, che il filosofo positivo può già essere in grado di 
abbracciare in un solo concetto il mondo fisico e quello del 
pensiero. Ma non per una delle solite illusioni dei metafisici, che 
più volte credettero, sognata qualche vuota e strana astruseria, di 
esser giunti, per essa, a disvelare l'arcano della essenza e della 
causa delle cose. Il concetto sintetizzante del positivista non 
riguarda menomamente tale arcano, che egli sa e dichiara altamente 
essere affatto impenetrabile. Egli l'ha ottenuto applicando allo 
studio del pensiero quel metodo medesimo, che i naturalisti, ed 
Humboldt stesso seguirono nello studio della natura materiale. Quel 
metodo, che indicammo fino dal principio del libro, e che consiste 
nell'osservare i fenomeni e nel rilevarne la somiglianza, la 
consistenza e la successione. Le forme dei fenomeni, studiate nelle loro 
somiglianze, hanno lasciato vedere, al disotto di sé, una forma 
fondamentale unica, che le genera tutte, per quanto varie 
all'infinito, colla semplice sua reduplicazione. Dallo studio dei 
fenomeni coesistenti risultò, che gli esseri in apparenza più 
diversi ed opposti costituiscono un ordine unico di cose. Ed un 
congegno unico di forze, malgrado la difformità e contrarietà 
apparente, si manifestò pure dallo studio delle successioni dei 
fenomeni dovunque e comunque osservate. Di qui, e solo di qui, il 
filosofo positivo trasse la sua conclusione, che tanto il mondo 
della materia quanto quello del pensiero si comprendono nello stesso 
concetto della natura, sia che vi si consideri la forma dell'essere, 
o l'ordine delle cose, o il congegno delle forze. </p>
<p>Ho detto in primo luogo, che le forme dei fenomeni studiate nelle 
loro somiglianze hanno lasciato vedere al disotto di sé una forma 
fondamentale unica che le genera tutte, per quanto varie 
all'infinito, colla semplice sua reduplicazione. E in vero, tutto 
ciò che si conosce del mondo fisico si riduce a delle pure 
fenomenalità, come dimostrammo nella seconda parte del libro. E a 
pure fenomenalità si riduce del pari tutto ciò che si conosce del 
mondo del pensiero, come dimostrammo nella terza. E, siccome ciò che 
si dice la percezione del fenomeno esterno, è per sé un atto in 
tutto e per tutto soggettivo o psichico, e non contiene nulla che sia 
altro da ciò, come fu insieme più volte spiegato, così la 
fenomenalità esterna, ossia il mondo fisico, in quanto è da noi 
conosciuto (e non è ragionevole parlarne se non in quanto è 
conosciuto), viene ad essere un semplice atto psichico, ovvero un 
nostro pensiero, ne più ne meno della fenomenalità della coscienza. 
E così resta stabilito, che, per la cognizione, non esiste, che un 
solo grande genere di oggetti conosciuti e conoscibili; il genere 
degli atti psichici. Genere però diviso nelle due grandi specie, 
degli atti relativi al mondo esterno, e di quelli relativi al mondo 
interno. Se non che una osservazione più inoltrata e profonda, come 
accennammo, ripetutamente, ci rende accorti, che tale divisione non 
è assoluta, e non rappresenta punto una differenza fondamentale 
nella natura dei e dei secondi. Ci rende accorti, che la 
differenza è fatta e non nata; e che è un puro effetto del lavoro e 
dell'esercizio cogitativo, onde si ingenera l'abitudine di associarti 
e quindi di riferirli diversamente. Tanto che quelle, che nella 
coscienza adulta appariscono due specie distinte di atti, in sé e 
nella coscienza primitiva, ossia prima che vi siano formate le idee 
del me e del fuori di me, e l'abitudine di associare le sensazioni, 
quali a questo, quali a quello, in realtà costituiscono una specie 
unica di atti. Una specie unica di atti, che, precedendo, in quanto 
unica, quello stato della cognizione nel quale il mondo 
dell'intelligenza è distinto dal materiale, e costituendo quella 
realtà, che è atta ad atteggiarsi, ora come realtà fisica, ora 
come realtà psichica, abbiamo designato col nome di specie o di 
realtà psicofisica. Ora, siccome gli atti in discorso, dai quali 
emergono tutte le rappresentazioni, per quanto molteplici e varie, 
relative al me e al fuori di me, sono quelli che si chiamano le 
percezioni dei diversi sensi, così queste percezioni, ed esse 
solamente, sono gli elementi psichici, o più propriamente 
psicofisici, comuni, che costituiscono gli oggetti conosciuti dal 
pensiero, vale a dire tutte le fenomenalità, tanto le fisiche quanto 
le mentali. </p>
<p>A questo punto l'analisi psicologica positiva riesce, per la 
realtà psicofisica, ad una conclusione analoga affatto a quella, a 
cui è riuscita l'analisi chimica, per la cerchia più ristretta 
della realtà materiale. Gli antichi ammettevano quattro diverse 
nature materiali: la terrosa assolutamente pesante, la ignea 
assolutamente leggera, e le altre due intermedie, l'acquea e l'aerea. 
Oggi la chimica, in terra ed in cielo, nei minerali solidi e 
gazosi e nei corpi vivi vegetali ed animali, non riconosce più che 
una specie sola di materia, cioè la materia pesante. Solo che, 
invece di quattro sole forme elementari, ve ne riscontra oltre
sessanta. Così la psicologia. Non più due mondi diversi, il mondo 
della coscienza e quello della natura; e in ciascuno più specie di 
cose tra loro opposte, come nella natura la materia e la forza, e 
nella coscienza il senso, l'intelletto, il volere, e via discorrendo; 
ma un mondo solo, il psicofisico, formato di una specie unica di 
elementi, cioè delle sensazioni, senz'altro. Le sensazioni però, 
non cinque sole, come si diceva una volta, ma un numero assai più 
grande, come dimostrerò a suo tempo. Ma la chimica, come 
sappiamo, non si arresta ormai più ai detti 
moltiformi elementi; e si sente da molte ragioni condotta a supporre, 
che quegli stessi numerosi elementi che ha trovato nell'analizzare i 
corpi naturali, non siano poi altro che altrettante combinazioni 
variate di monadi materiali primitive, tutte uguali fra loro. Tanto 
che le varietà infinite dei corpi, e le proprietà sempre diverse 
delle sostanze, sarebbero ottenute nella natura dalla semplice 
reduplicazione di un genere solo di materialità. Ora io dico, che 
non dissimile, anche in ciò, è la posizione della psicologia 
sperimentale. Anch'essa è in grado ormai di supporre, molto 
ragionevolmente, che al disotto delle forme sensitive elementari 
dissomiglianti, si nasconda una forma fondamentale unica, che le 
generi tutte, colla semplice sua REDUPLICAZIONE. </p>
<p>Dirò qui più chiaramente ciò, che ho già appena accennato in un 
luogo del presente libro, e che dimostrerò più a lungo 
un'altra volta. Anche nella psicologia si incontra un fatto 
comunissimo nella chimica. Due o più cose unite insieme, ne formano 
un'altra, che ha apparenze e proprietà differentissime, da quelle 
delle componenti. La cosa pare incredibile, ma è vera. Lo stesso 
Go5the non poteva persuadersi di quanto aveva annunciato Newton; 
vale a dire, che dei colori carichi e foschi, come il rosso, il 
verde e il violetto, sovrapponendosi, producessero un colore leggero 
e chiaro, come il bianco. Ma è come maravigliarsi che, combinando 
l'idrogeno, atto ad essere bruciato, e l'ossigeno atto a bruciare, si 
fornì l'acqua, che né brucia né lascia bruciare. Maravigliarsene è 
permesso, dubitarne no. Il fatto enunciato non si verifica soltanto 
per le sensazioni visive. Si verifica anche per tutte le altre 
sensazioni. Basti in prova ricordare le esperienze, colle quali 
Helmholtz ha dimostrato, essere i vari timbri dei suoni null'altro 
che la fusione variata, per così esprimermi, di diversi suoni 
elementari. Insomma quel fatto è una vera legge delle sensazioni. 
Anzi dirò di più; dirò addirittura, che è una legge dell'umano 
pensiero. A chi non ne fosse convinto, farei solo riflettere, quanto 
ha dovuto faticare l'analisi psicologica per fare la scoperta, che 
le idee molto astratte, come, per esempio, quelle della materia e 
della forza, e perfino gli schemi del tutto puri, per usare la parola 
che uso, come quelli dello spazio e del tempo, non sono altro nel 
fondo, che mere associazioni di colori, di suoni, di toccamenti, di 
piaceri, di atti volontari, e via dicendo. La difficoltà della 
scoperta era prodotta dall'aspetto differentissimo assunto 
dagli elementi costituenti in ciascuna specialità di composizione. </p>
<p>Né si creda che nella sensazione complessa, per ciò che essa è 
affatto disforme dalle componenti, queste non sussistano tuttavia 
nella loro propria specialità e coscienza; e siano scomparse, e sia 
entrata di pianta nel luogo loro la detta sensazione differente. La 
quale, però, non debba già essere considerata un complesso e un 
risultato delle prime, ma sibbene una sensazione nuova, ed in sé una 
ed indivisibile. No. Essa è veramente una sensazione, complessa, un 
risultato della reduplicazione delle sensazioni costitutive; un tutto 
composto e non una nuova ed indivisibile unità. Precisamente come 
una combinazione chimica nella quale l'apparenza e la proprietà 
speciale del tutto, come tale, sta colla conservazione perfetta, nel 
loro essere, delle sostanze componenti. Su di ciò non cade più 
dubbio. Se si guarda e si vede un oggetto bianco (e ciò che siamo 
per dire, vale anche per ogni altro colore composto), la minima 
alterazione o nella forza sensitiva dei coni della retina, relativa 
ad uno dei colori semplici componenti, o nella dose di questi, 
produce immancabilmente una variazione nel bianco stesso. Non resta 
più il bianco di prima. E ciò per infinite gradazioni; per tante 
quante sono le combinazioni possibili in più o in meno della 
sensibilità, della partecipazione, della eccitazione delle parti 
dell'organo visivo. Cioè il bianco stesso non è mica una sensazione 
speciale ed unica, che, o si abbia tale quale, o non si abbia punto. 
È essenzialmente un composto, che, qualunque alterazione avvenga nei 
singoli componenti, ne rappresenta sempre matematicamente la somma.
E di ciò quante prove. Per tutti i sensi è già in grado di fornirci
la scienza mercé le scoperte già fatte sulla natura e sulla 
disposizione delle parti più minute degli organi percipienti, sulle 
variazioni molecolari corrispondenti alle qualità sensibili delle 
diverse sostanze, e sulle vibrazioni dei mezzi elastici, che
danno luogo alle sensazioni.</p>
<p>Ora questa legge, dominante nella produzione delle sensazioni 
composte, che vieta di estenderla anche a dar ragione della 
produzione di quelle fin qui chiamate elementari? Che vieta di 
considerare queste ultime, non più elementari, ma composte pur esse, 
e risultanti da una reduplicazione di un medesimo genere di 
sensazioni elementarissime. In modo che ogni differenza dipenda, non 
dalla dissimile natura di diversi componenti, ma solo dal modo 
variato, onde un medesimo componente si reduplica nella composizione. 
Non c'è nulla che lo vieti. Nulla; come al chimico niente impedisce 
di supporre, che le sue sostanze elementari siano altrettante 
combinazioni variate di monadi materiali primitive, tutte eguali fra 
loro. Non si hanno, è vero, ancora della detta teoria psicologica, 
prove abbastanza numerose e sicure; no certo. Ma nulla osta che si 
accetti come una buona ipotesi; e tutto induce a farlo. Negli organi 
della sensazione, e negli stimoli, che li eccitano, la scienza non 
trova più le differenze di natura, che loro si attribuivano una 
volta. Il vero organo del senso è sempre costituito da fibre della 
stessa materia nervosa e della stessa forma, le quali (parlando più 
specialmente di quelli che più comunemente si chiamano organi dei 
sensi, il che basta pel nostro intento presente) agiscono tutte 
per iscotimento impresso alla loro estremità periferica. Poiché lo 
stimolo è infine sempre un movimento, e nient'altro. Un movimento 
etereo, come nelle sensazioni della vista e della temperatura; un 
movimento nell'aria, come nei suoni; un movimento molecolare chimico, 
come nel gusto e nell'olfatto; un movimento meccanico, come nelle 
varie sensazioni tattili della resistenza della materia. Ragione per 
cui nelle dette fibre l'unica differenza che si incontra, cioè 
quella della conformazione della loro estremità, è determinata dal 
genere di movimento che sono destinate a ricevere. Ora, se la 
sensazione, come è certissimo, è l'equivalente, tanto
rispetto alla quantità, quanto alla qualità, delle funzioni 
fisico-chimico-psicologiche a cui consegue, e queste sono in tutte le 
sensazioni le medesime, e variano, non nel quale, ma nel quanto, 
sicché dovrebbero tutte le sensazioni essere uguali nella forma, e 
solo diverse nella intensità, per togliere la contraddizione tra due 
fatti certi, quello delle differenze specifiche delle varie 
sensazioni e quello dell'identità dei loro coefficienti, non 
ricorreremo alla legge in questionar che, d'altronde, è una legge 
generale del pensiero umano, dandole una maggiore estensione e 
immaginando, che le cosidette sensazioni elementari siano in effetto 
sensazioni composte; e composte variamente di un certo numero di 
sensazioni primitive identiche; e che si debba alla varia 
reduplicazione di queste l'aspetto diverso di ciascheduna di esse? </p>
<p>Fino a tale altissima idea può sollevarsi, come dicevamo, 
progredendo induttivamente, il filosofo positivo. Tutte quante le 
fenomenalità conosciute e conoscibili, che sono infinite per 
numero e per forma si riducono a poche specie di sensazioni; 
e ciascuna di queste specie è una combinazione disforme di una 
qualità sola di elementi primitivi. Ovvero, per dirlo in una parola, 
l'uno è il tutto. Cioè nella natura, per una divisione di lavoro 
sempre crescente, crescente sino all'infinito, la
perfetta omogeneità del reale si trasmuta in una varietà
sterminata di apparenze, in modo che il massimo della
diversità vi coincida col massimo della medesimezza. </p>
<p>Tesoro immenso di medesimi, onde emergono i diversi
inesauribilmente; arte ammirabile di farli emergere! Chi
saprebbe dire quanto piccola parte sia, dell'essere tutto
quanto, la vita di un uomo solo? E quanto piccola parte di tutte
le sensazioni e di tutti i pensieri della vita di un uomo sia poi
un suo sguardo nel cielo di un qualche centesimo di secondo? Eppure
chi potrebbe computare il numero dei fatti elementari, che nascono e
si succedono in quello sguardo fugacissimo, che pure è, una parte
infinitamente piccola della vita di un essere infinitamente piccolo? Non
si tenga conto delle idee che si associano nell'adulto alla visione. Si 
avrebbe da fare con troppe cose. Si tenga conto unicamente della 
quasi inapprezzabile sensazione presente. Si noti soltanto, che in 
quello sguardo sono eccitati si può dir tutti i cinquecentomila 
bastoncini delle retine; cioè che non vi si ha una sensazione sola, 
ma bensì cinquecentomila. E che ciascuna di tali cinquecentomila 
piccolissime sensazioncine, che non possono esser semplici, come 
dimostrammo, devono di nuovo essere il complesso di chi sa quante 
ancor più piccole sensazioni primitive fondamentali. E che poi 
nello spazio, di qualche centesimo di secondo le impressioni, 
ricevute in un solo bastoncino dall'etere vibrante, ascendono a più 
bilioni. Tanti e di sì estrema piccolezza sono i primissimi
elementi, che la natura diversissimamente compone, per
costruirne le differenti sensazioni; e quindi poi, con
reduplicazione sempre più raddoppiata, tutti quanti
i pensieri immensamente molti e disformi dell'uomo.</p>
<p>La natura poi non effettua il lavoro di composizione degli elementi 
primissimi del pensiero in tutti gli esseri animati ugualmente, e del 
pari che nell'uomo. Come in questo presenta il maggior prodigio della 
sua arte combinatrice, così nella scala degli esseri animati ci 
offre a contemplare la sapienza del processo, onde ottenne il suo 
ultimo e più grande risultato, l'intelligenza umana. La varietà 
psichica, che appare in una specie di esseri animati, se è più 
perfetta di un'altra, è il punto a cui è giunto, progredendo a poco 
a poco, il lavoro componente della natura; se è solo parallela ad 
un'altra, un modo diverso nel quale ha mostrato, quasi provando, come 
si possa condurlo in altro modo, partendo da un punto dato. Onde si 
vede in che rapporto stia il pensiero umano coll'attività psichica 
di tutti gli altri esseri animati. Nella celletta microscopica, che 
vegeta da sé, l'elemento vegetativo è anche l'individuo vegetante. 
Nelle specie vegetali più elevate gli individui constano di un 
numero di cellule sempre maggiore. Chi sa dire quante ve ne siano in 
una quercia annosa e gigantesca? Quante siano le cellette vegetative, 
che servirono a comporre la quercia, non si saprà dire, a motivo del 
numero troppo grande delle stesse. Si sa però che si fu 
solo con tali cellette, e senz'altro di più, che la natura la 
edificò. Lo stesso si può dire delle specie più perfette, e nella 
scala delle produzioni chimiche, e nella scala delle produzioni 
zoologiche. Lo stesso in somma da per tutto, nelle opere più 
progredite della natura. Lo stesso nel pensiero dell'uomo. In esso il 
numero degli elementi psichici primitivi è tale che non si potrebbe 
neanco immaginare; ma tuttavia esso pensiero non contiene altro in 
sé fuori di siffatti elementi, che egli, malgrado la superbissima 
sua condizione, possiede in comune colla vilissima monade, vivente, 
invisibile all'occhio, nei gorghi, per essa vasti e profondi, di una 
gocciolina di acqua. Per cui la natura speciale e la perfezione 
propria dell'essere psichico umano non consiste già nella massima 
sua semplicità, come universalmente si crede e dagli spiritualisti 
trionfalmente si dice, ma bensì nella massima sua complessità. </p>
<p>La semplicità massima si avrà piuttosto nel protozoo 
microscopico, in cui non è supponibile, che siano sensazioni, se non 
di quelle primitive oltremodo tenui, che dicemmo. Le quali in esso 
possono benissimo essere avvertite, per la ragione che la coscienza 
non ne è occupata da altre raddoppiate più intense. Il mondo 
perciò sarà per tali esseri estremamente silenzioso, 
distinguendovisi delle voci eccessivamente tenui; ed estremamente 
monotono, perché appreso sotto la forma di una sensazione sola; ed 
estremamente angusto, cioè ristretto al punto unico, che sente 
attualmente. Negli esseri animati poi, che stanno più in su, in serie 
progressive, fra il detto protozoo e l'uomo, le sensazioni si vanno 
sempre più raddoppiando e variando e oggettivando; e quindi il 
mondo si fa dall'uno all'altro, più romoroso, vario ed esteso. E
nell'uomo lo è al massimo grado. Egli non s'accorge
delle voci più ingenue e più vere della natura, che
si fanno ascoltare soltanto nelle solitarie e mute coscienze
degli esseri inferiori. Il frastuono delle cortissime sensazioni
glielo impedisce. A lui la natura si presenta colle seduzioni
affascinanti di forme, quasi direi con magica arte simulate,
ond'egli vive in un incanto, che lo toglie a se stesso.
Incanto sublime, pel quale il mondo monotono e desolante dei freddi 
atomi, che lo costituiscono, si colora, si ravviva, si moltiplica in 
mille e mille modi diversi; e si allarga d'ogni intorno infinitamente 
lontano; e si presenta all'uomo, come un campo di cui egli è il 
padrone, e che egli sente di possedere, nel presente colla sensazione 
attuale o percezione, nel passato colla sensazione riproducentesi o 
memoria, nell'avvenire colla sensazione abituale o scienza. </p>
<p>Tale l'unità dei due mondi, della natura e dell'intelligenza, 
risultante dallo studio delle somiglianze dei fenomeni. Or poche 
parole ancora della unità, che apparisce nello studio della loro 
consistenza e successione. La cosmologia, prendendo la parola nel 
senso, che ha nell'opera citata di Alessandro di Humboldt, trova, che 
le esistenze e le attività effettive, che si offrono alla 
osservazione in terra e in cielo, distribuite secondo la condizione 
propria di ciascheduna, costituiscono una serie graduata e continua, 
che ritorna al suo principio; vale a dire un circolo di realtà nello 
spazio e nel tempo. E questa legge universale del circolo cronotopico 
del cosmo vige, variamente applicata, in ogni sfera subordinata 
di esso; e quindi anche nella biologica. </p>
<p>Indistinti e senza forma, sono diffusi nella massa leggiera, 
instabilissima ed uniforme dell'aria i principio, onde, coll'ajuto di 
alcune sostanze inorganiche del suolo, quali il ferro, la soda, la 
potassa, la silice, la calce, la magnesia, il fosforo, lo zolfo, si 
formano le piante e gli animali. Questi principi sono l'azoto, il 
carbonio, l'idrogeno e l'ossigeno; o liberi, o combinati in acido 
carbonico, acqua, ammoniaca. Tratti dall'aria, col mezzo di processi 
d'assorbimento semplicissimi ed entrati nel circolo della vita, negli 
stadj successivi di essa passano per combinazioni chimiche più e 
più variate e complesse; e con ciò vanno anche assumendo forme e 
proprietà sempre nuove e più importanti; finché da ultimo, 
consumate per l'esercizio di quelle stesse prerogative, che avevano 
acquistato perfezionandosi, si disfanno, e tornano di nuovo 
nell'aria. E da essa poi, in seguito, ancora 
<quote rend="block">
<l>con vece assidua</l> </quote>
al circolo di prima. </p>
<p>L'acido carbonico, l'acqua e l'ammoniaca si trasformano, pel 
processo disossidante della vegetazione, in amido ed albumina. E 
queste sostanze, nelle operazioni digestive ed assimilative 
dell'organismo animale, si trasmutano, per la combinazione via via 
crescente dell'ossigeno respirato, in adipe, in fibrina, e in quelle 
altre, che si trovano nel sangue e che, variamente modificate per la 
presenza dei principi inorganici commisti, ne compongono i tessuti 
molli moltiformi e le ossa. Per l'ulteriore combustione poi, 
importata dalla stessa attività degli organi, gli elementi 
istologici non azotati si risolvono in acido carbonico, e gli azotati 
in urea ed ammoniaca. E così, nella progressione delle formazioni 
organico-vitali, si ha una serie graduata e continua di sostanze e di 
funzioni prima, ascendendo, dall'aria ai corpi vivi; poi, 
discendendo, da questi all'aria medesima. </p>
<p>La serie è graduata. E ciò tanto se si considera come una 
progressione di sostanze, quanto se si considera come una 
progressione di funzioni. Chi dice materia dice anche forza; e 
viceversa. E così chi dice sostanza, ossia una data specificazione 
della materia, dice, anche funzione, ossia una data specificazione 
della forza. E viceversa. Ché ciascuno dei due termini suppone 
l'altro. Onde, sé da un lato la molecola elementare plastica dei 
tessuti animali, tanto complessa e trasformabile, si collega agli 
elementi semplici ed inalterabili dell'idrogeno, dell'azoto, del 
carbonio e dell'ossigeno per via della cellulosa e dell'ammoniaca e 
delle formazioni di mezzo; e l'individuo vivente alla 
molecola organica per gli organi, i tessuti, le fibre e le cellule; e 
la specie umana all'infima vegetale per le intermedie; dall'altro, 
fra la estrema instabilità di equilibrio atomico della molecola 
azotata proteiforme e la rigidezza chimica dei principi dell'aria, 
troviamo dei gradi tramezzanti di plasticità, come nella cellulosa, 
base della economia vegetale e, tra la vita dell'individuo e la mera 
attività molecolare della materia, organizzata, le proprietà dei 
tessuti e le funzioni degli organi; e, tra il pensiero dell'uomo e la 
semplice endosmosi della monade vegetale, le gradazioni 
infinite delle funzioni vitali degli esseri organizzati, e 
delle sensitive degli animali. </p>
<p>Ela serie è poi anche continua. Vale a dire, ogni suo elemento è 
collegato necessariamente col precedente e col seguente. Ogni 
elemento, come dicevamo, è, nello stesso tempo, una sostanza ed una 
funzione. E, come sostanza, è il prodotto della funzione del 
precedente; come funzione, è il processo, che ingenera il seguente. 
L'elemento quindi, come sostanza, si collega necessariamente col 
precedente; come funzione, col seguente; perché è impossibile 
l'esistenza di una sostanza senza il processo della sua formazione, 
cioè senza la funzione della sostanza precedente; ed è impossibile 
la funzione di una sostanza senza che se ne modifichi la 
costituzione, ossia senza la produzione della sostanza consecutiva. 
La serie delle sostanze componenti il circolo biologico è quindi la 
rappresentazione simultanea nello spazio della serie degli atti 
successivi, pei quali è passata, o deve passare, una sola di esse; 
ossia i due circoli, della consistenza o dello spazio e della 
successione o del tempo, si corrispondono e si immedesimano. </p>
<p>E da ciò apparisce, con piena evidenza, l'assurdità di separare 
la natura dalla intelligenza, e di farne due mondi diversi ed 
opposti, anziché due elementi connaturali e cointegranti di un mondo 
medesimo; per non dire due forme correlative di una stessa realtà. 
L'intelligenza è la funzione dell'organismo umano. Separarnela è 
distruggerlo; come è distruggere la sostanza separarne l'attività, 
che le appartiene. L'intelligenza è il processo, onde si consumano, 
o si riducono, per adoperare il termine chimico, i materiali 
degli organi, pei quali si attua il pensiero. Si può
affermarlo, quantunque la scienza non sia ancora in
grado di determinare con precisione la differenza tra
la riduzione della materia muscolare, in seguito ad atti di
movimento e quella della materia nervosa, in seguito ad atti di 
coscienza. Togliere di mezzo l'intelligenza tra la sostanza nervosa
integra e la sua riduzione, è togliere un anello nella catena delle
cause e degli effetti; è rompere il circolo naturale della vita; è negare,
per questa parte, la legge universale del circolo cronotopico del cosmo. 
Tra la sostanza integra e la sua riduzione, sta di mezzo 
l'intelligenza, colla stessa necessità naturale, con cui, tra il 
ramoscello disseccato e le sue ceneri, sta di mezzo la fiamma, 
ond'esso, avvampando, si consuma. </p>
<p>J. Moleschott, nel suo libro della circolazione della vita,
scrive: "Non facciamo noi opera pietosa quando esclamiamo
al povero colono, che col sudore della fronte appena soddisfa ai 
primi bisogni della vita: Consolati; in quell'asciutto e povero pane 
tu possiedi già tutti i materiali, che occorrono per produrre e 
porre in opera le azioni più sublimi di cui sia capace una creatura 
terrestre? Forse è prosaico questo nostro trasformare ogni pasto in 
una cena eucaristica, per la quale la materia, priva di ogni 
pensiero, si trasforma, si transostanzia in un uomo che pensa; in cui 
adunque noi ci appropriamo veramente la carne e il sangue dello 
spirito, per trasmetterlo in tutte le parti del mondo, coi figli dei 
nostri figli?" Il concetto qui espresso consuona perfettamente, col 
nostro, ed è verissimo. È, come dimostrammo, il risultato 
positivo dello studio dei fatti, considerati nella loro consistenza e 
successione. Ma è un concetto incompleto; perché non è subordinato 
all'altro più elevato, che emerge dallo studio delle somiglianze, 
voglio dire, al concetto della realtà psicofisica. Senza del quale 
non trova la sua spiegazione; e quindi rimane in quella luce 
imperfetta, in quell'antagonismo con altre idee pur vere, in cui 
l'abbiamo visto sopra presentato da Tyndall e Griesinger; e di cui 
profittano poi, con molto vantaggio, gli spiritualisti per 
combatterlo. Affatto al sicuro dagli argomenti di costoro non è il 
concetto medesimo, se non presso di noi, che enunciandolo, non solo 
lo presentiamo, come un fatto realmente osservato, ma anche, come un 
fatto, di cui possiamo dare una spiegazione rigorosamente 
scientifica. </p>
<p>L'uomo pensa. Posto che sia il suo organismo, è d'uopo che sia 
anche il suo pensiero; precisamente come, posto, che esista un corpo, 
è d'uopo che pesi. L'osservazione costante della consistenza dei due 
fatti della coesistenza del corpo e del suo pesare, (e nient'altro 
fuori di tale osservazione) ci costringe a connettere in un solo 
concetto le idee del peso e del corpo. La medesima osservazione della 
consistenza dei due fatti ci costringe pure a connettere in un solo 
concetto le idee dell'organismo umano e del suo pensiero. Se v'ha 
errore in questo giudizio, v'ha anche nel primo. Se è necessario 
mettere di mezzo qualche cosa tra il pensiero e l'organismo è pur 
necessario metterne tra il peso ed il corpo. Identità di premesse 
non può soffrire diversità di illazione. </p>
<p>Perfetta è l'analogia tra il fenomeno naturale del pensiero 
dell'uomo e l'altro del peso di un corpo. In ambedue i casi troviamo 
una forma speciale della forza, che si manifesta in una forma 
speciale della sostanza concreta. Se v'ha differenza, questa è tutta 
relativa alla legge della divisione del lavoro. Consiste cioè in un 
grado diverso di specializzazione della funzione dello stesso 
concreto, corrispondente alla specialità della sua costituzione. 
Poiché la natura, come più volte osservammo, si comporta come 
l'artefice; il quale riesce a condurre lavori, via via più perfetti, 
di mano in mano che impara a prepararsi stromenti migliori. Anche 
nella natura la forza che effettua le combinazioni, ognor più 
complesse e sapienti, degli elementi materiali, è da queste stesse 
combinazioni, quasi da stromenti dell'arte sua meravigliosa, 
trasformata in funzioni di indole sempre più speciale e squisita, 
che ne moltiplicano e ne maturano la potenza. E in vero, chi pensa 
alla forza nella sua indistinta totalità, pensa ad una forza di una 
grandezza sterminata, ma che non fa nulla. E il segreto della 
prodigiosa attività della natura, che tutto muove e tutto effinge, 
con efficacia irresistibile ed immensa, sta tutto in quelle energie, 
estremamente molte e varie, nelle quali la sua forza si suddivide e 
si specializza, distribuendosi nei concreti innumerevoli e 
prendendovi l'atteggiamento e l'indirizzo voluto da ciascheduno. </p>
<p>Né tra il pensiero e l'organismo v'ha, come si crede 
universalmente, quella essenziale contrarietà di natura, che ne 
impedisca assolutamente la composizione in una vera unità naturale 
di realtà. No; perché l'uno e l'altro convengono nella stessa 
natura di realtà psicofisiche. La realtà psicofisica, nelle 
abitudini mentali, si sdoppia nelle due, del mondo interno e del 
mondo esterno. E quest'ultima del mondo esterno, di nuovo, nelle due 
altre della materia e della forza. E la materia e la forza sempre 
unite e pur sempre distinte, di conserva, si concretizzano nella 
infinità dei punti dello spazio e dei momenti del tempo, si svolgono 
nelle serie graduate e continue della circolazione dell'essere; si 
specializzano e manifestano gli aspetti prodigiosamente variati della 
realtà e virtù loro proteiforme nei generi delle cose. Per gradi; 
fino al punto culminante dell'esistenza, all'uomo; dove ciò, che, 
negli stadj inferiori dell'essere, chiamavasi la materia, diventa la 
persona o lo spirito. La persona o lo spirito, che è lo stromento 
più nobile della attività della natura. Lo stromento, pel quale 
tale attività si converte in intelligenza, ossia in facoltà 
creatrice. </p>
<p>Per gradi, come dico, la forza si converte in intelligenza, ossia 
in facoltà creatrice. La forza nel rozzo ed informe minerale si 
manifesta nella sua forma più semplice. Il minerale si muove. 
Nell'organismo vegetante i movimenti della materia ricevono una 
direzione determinatissima, e collimano alla produzione di un'opera, 
della quale esiste già il piano sapiente nella specie stessa della 
pianta, improntata nel suo germe. Il vegetale fa. Nell'organismo 
animale, oltre la direzione stabile delle attività, onde si mantiene 
e si sviluppa l'individuo secondo la sua specie, altre ne sorgono che 
si aggiungono alla prima, e che sono l'effetto delle impressioni 
sensibili, causate dagli oggetti esteriori. In esso cioè l'impulso 
ad agire non nasce soltanto dalla forma intrinseca sua propria, 
ma anche dalle altrui, onde pei sensi è fatto partecipe. L'animale 
imita. Anche l'uomo ricetta nella sua immaginativa le parvenze delle 
cose, che lo circondano. Ma in lui, per la somma capacità di 
trasformarle, componendole e fondendole insieme nei modi più 
diversi, la immagine allettatrice non è più la stessa incolta 
effigie di ciò che è, quale si impronta primamente nel senso dal 
difuori, ma un tipo vago e geniale di ciò che non è ancora, quale 
lo pinge, con arte misteriosa e sublime, la mente al di dentro. 
L'uomo, in quella specialità di atti che lo caratterizza, segue 
l'ispirazione di una idealità; tende cioè ad incarnare una forma 
che non esiste, e a trarla, in certo modo, dal nulla. Che è quanto 
dire, che è la sua opera una creazione. </p></div1></body></text></TEI.2>
