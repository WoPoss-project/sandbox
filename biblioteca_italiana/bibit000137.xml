<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Vita</title>
      <author>Benvenuto Cellini</author>
    </titleStmt>
    <extent>993 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2003</date>
      <idno>bibit000137</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>La vita</title>
        <author>Cellini, Benvenuto</author>
        <editor id="ed">Bonino, Guido Davico</editor>
        <publisher>Einaudi</publisher>
        <pubPlace>Torino</pubPlace>
        <date>1982</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="ita">Italiano</language><language id="lat">Latino</language><language id="fre">Francese</language></langUsage>
    <textClass>
      <keywords scheme="CDD">
        <term>730.92 - Scultori</term>
      </keywords>
      <keywords scheme="CGB">
        <term>Memorialistica</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>LIZ</name>
      </respStmt>
      <item>Digitalizzazione - OCR</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>LIZ</name>
      </respStmt>
      <item>Correzione linguistica</item>
    </change>
    <change>
      <date>2002-12-17T00:00:00.000+02:00</date>
      <respStmt>
        <name>Valeriano Fiori</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2003-04-28T00:00:00.000+02:00</date>
      <respStmt>
        <name>Elena Pierazzo</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>
<text>
<front>
<div1 type="introduzione">
<head>LA VITA DI BENVENUTO DI M<hi rend="sup">o</hi> GIOVANNI CELLINI scritta
(per lui medesimo) in Firenze</head>
<lg type="sonetto">
<lg type="quartina">
<l>Questa mia Vita travagliata io scrivo</l>
<l>per ringraziar lo Dio della natura,</l>
<l>che mi diè l'alma e poi ne ha 'uto cura,</l>
<l>alte diverse 'mprese ho fatte e vivo</l>
</lg>
<lg type="quartina">
<l>Quel mio crudel Destin, d'offes'ha privo</l>
<l>vita, or, gloria e virtù più che misura,</l>
<l>grazia, valor, beltà, cotal figura</l>
<l>che molti io passo, e chi mi passa arrivo.</l>
</lg>
<lg type="terzina">
<l>Sol mi duol grandemente or ch'io cognosco</l>
<l>quel caro tempo in vanità perduto:</l>
<l>nostri fragil pensier sen porta 'l vento.</l>
</lg>
<lg type="terzina">
<l>Poi che 'l pentir non val, starò contento</l>
<l>salendo qual'io scesi il Benvenuto</l>
<l>nel fior di questo degno terren tosco.</l>
</lg>
</lg>
<p>Io avevo cominciato a scrivere di mia mano questa mia Vita, come si può
vedere in certe carte rappiccate, ma considerando che io perdevo troppo tempo e
parendomi una smisurata vanità, mi capitò inanzi un figliuolo di Michele di
Goro dalla Pieve a Groppine fanciullino di età di anni XIII incirca ed era
ammalatuccio. Io lo cominciai a fare scrivere e in mentre che io lavoravo, gli
dittavo la Vita mia; e perché ne pigliavo qualche piacere, lavoravo molto più
assiduo e facevo assai più opera. Così lasciai al ditto tal carica, quale spero
di continuare tanto innanzi quanto mi ricorderò.</p>
</div1>
</front>
<body>
<div1 type="parte">
<head>Libro primo</head>
<div2 type="capitolo">
<head>I.</head>
<p>Tutti gli uomini d'ogni sorte, che hanno fatto qualche cosa che sia
virtuosa, o sì veramente che le virtù somigli, doverieno, essendo veritieri e
da bene, di lor propia mano descrivere la loro vita; ma non si doverrebbe
cominciare una tal bella impresa prima che passato l'età de' quarant'anni.
Avvedutomi d'una tal cosa, ora che io cammino sopra la mia età de' cinquantotto
anni finiti, e sendo in Fiorenze patria mia, sovvenendomi di molte perversità
che avvengono a chi vive; essendo con manco di esse perversità, che io sia mai
stato insino a questa età, anzi mi pare di essere con maggior mio contento
d'animo e di sanità di corpo che io sia mai stato per lo addietro; e
ricordandomi di alcuni piacevoli beni e di alcuni innistimabili mali, li quali,
volgendomi in drieto, mi spaventano di maraviglia che io sia arrivato insino a
questa età de' 58 anni, con la quali tanto felicemente io, mediante la grazia
di Dio, cammino innanzi</p>
</div2>
<div2 type="capitolo">
<head>II.</head>
<p>Con tutto che quegli uomini che si sono affaticati con qualche poco di
sentore di virtù, hanno dato cognizione di loro al mondo, quella sola doverria
bastare, vedutosi essere uomo e conosciuto; ma perché egli è di necessità
vivere innel modo che uno truova come gli altri vivono, però in questo modo ci
si interviene un poco di boriosità di mondo, la quali ha più diversi capi. Il
primo si è far sapere agli altri, che l'uomo ha la linea sua da persone
virtuose e antichissime. Io son chiamato Benvenuto Cellini, figliuolo di
maestro Giovanni d'Andrea di Cristofano Cellini; mia madre madonna Elisabetta
di Stefano Granacci, e l'uno e l'altra cittadini fiorentini. Troviamo scritto
innelle croniche fatte dai nostri Fiorentini molto antichi e uomini di fede,
secondo che scrive Giovanni Villani, sì come si vede la città di Fiorenze fatta
a imitazione della bella città di Roma, e si vede alcuni vestigi del Collosseo
e delle Terme. Queste cose sono presso a Santa Croce; il Campitoglio era dove è
oggi il Mercato Vecchio; la Rotonda è tutta in piè, che fu fatta per il tempio
di Marte; oggi è per il nostro San Giovanni. Che questo fussi così, benissimo
si vede e non si può negare; ma sono ditte fabbriche molto minore di quelle di
Roma. Quello che le fece fare dicono essere stato Iulio Cesare con alcuni
gentili uomini romani, che, vinto e preso Fiesole, in questo luogo edificorno
una città, e ciascuni di loro prese affare uno di questi notabili edifizii.
Aveva Iulio Cesare un suo primo e valoroso capitano, il quali si domandava
Fiorino da Cellino a che è un castello il quali è presso a Monte Fiasconi a dua
miglia. Avendo questo Fiorino fatti i sua alloggiamenti sotto Fiesole, dove è
ora Fiorenze, per esser vicini al fiume d'Arno per comodità dello esercito,
tutti quelli soldati e altri, che avevano affare del ditto capitano, dicevano:
– Andiamo a Fiorenze – sì perché il ditto capitano aveva nome
Fiorino, e perché innel luogo che lui aveva li ditti sua alloggiamenti, per
natura del luogo era abbundantissima quantità di fiori. Così innel dar
principio alla città, parendo a Iulio Cesare, questo, bellissimo nome e posto
accaso, e perché i fiori apportano buono aùrio, questo nome di Fiorenze pose
nome alla ditta città; e ancora per fare un tal favore al suo valoroso
capitano, e tanto meglio gli voleva, per averlo tratto di luogo molto umile, e
per essere un tal virtuoso fatto dallui. Quel nome che dicono questi dotti
immaginatori e investigatori di tal dipendenzie di nomi, dicono per essere
fluente a l'Arno; questo non pare che possi stare, perché Roma è fluente al
Tevero, Ferrara è fluente al Po, Lione è fluente alla Sonna, Parigi è fluente
alla Senna; però hanno nomi diversi e venuti per altra via. Noi troviamo così,
e così crediamo dipendere da uomo virtuoso. Di poi troviamo essere de' nostri
Cellini in Ravenna, più antica città di Italia, e quivi è gran gentili uomini;
ancora n'è in Pisa, e ne ho trovati in molti luoghi di Cristianità; e in questo
Stato ancora n'è restato qualche casata, pur dediti all'arme; ché non sono
molti anni da oggi che un giovane chiamato Luca Cellini, giovane senza barba,
combatté con uno soldato pratico e valentissimo uomo, che altre volte aveva
combattuto in isteccato, chiamato Francesco da Vicorati. Questo Luca per
propria virtù con l'arme in mano lo vinse e amazzò con tanto valore e virtù,
che fe' maravigliare il mondo, che aspettava tutto il contrario: in modo che io
mi glorio d'avere lo ascendente mio da uomini virtuosi. Ora quanto io m'abbia
acquistato qualche onore alla casa mia, li quali a questo nostro vivere di oggi
per le cause che si sanno, e per l'arte mia, quali non è materia da gran cose
al suo luogo io le dirò; gloriandomi molto più essendo nato umile e aver dato
qualche onorato prencipio alla casa mia, che se io fussi nato di gran
lignaggio, e colle mendacie qualità io l'avessi macchiata o stinta. Per tanto
darò prencipio come a Dio piacque che io nascessi.</p>
</div2>
<div2 type="capitolo">
<head>III.</head>
<p>Si stavano innella Val d'Ambra li mia antichi, e quivi avevano molta
quantità di possessioni; e come signorotti, là ritiratisi per le parte,
vivevano: erano tutti uomini dediti all'arme e bravissimi. In quel tempo un lor
figliuolo, il minore, che si chiamò Cristofano, fece una gran quistione con
certi lor vicini e amici: e perché l'una e l'altra parte dei capi di casa vi
avevano misso le mani, e veduto costoro essere il fuoco acceso di tanta
importanza, che e' portava pericolo che le due famiglie si disfacessino
affatto; considerato questo quelli più vecchi, d'accordo, li mia levorno via
Cristofano, e così l'altra parte levò via l'altro giovane origine della
quistione. Quelli mandorno il loro a Siena; li nostri mandorno Cristofano a
Firenze, e quivi li comperorno una casetta in via Chiara dal monisterio di
Sant'Orsola, e al ponte a Rifredi li comperorno assai buone possessioni. Prese
moglie il ditto Cristofano in Fiorenze, ed ebbe figliuoli e figliuole, e
acconcie tutte le sue figliuole, il restante si compartirno li figliuoli, di
poi la morte di lor padre. La casa di via Chiara con certe altre poche cose
toccò a uno de' detti figliuoli, che ebbe nome Andrea. Questo ancora lui prese
moglie ed ebbe quattro figliuoli masti. Il primo ebbe nome Girolamo, il sicondo
Bartolomeo, il terzo Giovanni, che poi fu mio padre, il quarto Francesco.
Questo Andrea Cellini intendeva assai del modo della architettura di quei
tempi, e, come sua arte, di essa viveva; Giovanni, che fu mio padre, più che
nissuno degli altri vi dette opera. E perché, sì come dice Vitruio, in fra
l'altre cose, volendo fare bene detta arte, bisogna avere alquanto di musica e
buon disegno, essendo Giovanni fattosi buon disegnatore, cominciò a dare opera
alla musica, e insieme con essa imparò a sonare molto bene di viola e di
flauto; ed essendo persona molto studiosa, poco usciva di casa. Avevano per
vicino a muro uno che si chiamava Stefano Granacci, il quale aveva parecchi
figliuole tutte bellissime. Sì come piacque a Dio, Giovanni vidde una di queste
ditte fanciulle che aveva nome Elisabetta; e tanto li piacque che lui la chiese
per moglie: e perché l'uno e l'altro padre benissimo per la stretta vicinità si
conoscevano, fu facile a fare questo parentado; e a ciascuno di loro gli pareva
d'avere molto bene acconcie le cose sue. In prima quei dua buon vecchioni
conchiusono il parentado, di poi cominciorno a ragionare della dota, ed essendo
infra di loro qualche poco di amorevol disputa: perché Andrea diceva a Stefano:
– Giovanni mio figliuolo è 'l più valente giovane e di Firenze e di
Italia, e se io prima gli avessi voluto dar moglie, arei aùte delle maggior
dote che si dieno a Firenze a' nostri pari – e Stefano diceva: – Tu
hai mille ragioni, ma io mi truovo cinque fanciulle, con tanti altri figliuoli,
che, fatto il mio conto, questo è quanto io mi posso stendere –. Giovanni
era stato un pezzo a udire nascosto da loro, e sopraggiunto all'improvviso
disse: – O mio padre, quella fanciulla ho desiderata e amata, e none li
loro dinari; tristo a coloro che si vogliono rifare in su la dota della lor
moglie. Sì bene, come voi vi siate vantato che io sia così saccente, o non
saprò io dare le spese alla mia moglie, e sattisfarla alli sua bisogni con
qualche somma di dinari manco che 'l voler vostro? Ora io vi fo intendere che
la donna è la mia e la dota voglio che sia la vostra –. A questo sdegnato
alquanto Andrea Cellini, il quale era un po' bizzarretto, fra pochi giorni
Giovanni menò la sua donna, e non chiese mai più altra dota. Si goderno la lor
giovinezza e il loro santo amore diciotto anni, pure con gran disiderio di aver
figliuoli: di poi in diciotto anni la detta sua donna si sconciò li di dua
figliuoli masti, causa della poca intelligenza de' medici; di poi di nuovo
ingravidò e partorì una femmina, che gli posono nome Cosa, per la madre di mio
padre. Di poi dua anni di nuovo ingravidò: e perché quei vizii che hanno le
donne gravide, molto vi si pon cura, gli erano appunto come quegli del parto
dinanzi; in modo che erano resoluti che la dovessi fare una femmina come la
prima, e gli avevono d'accordo posto nome Reparata, per rifare la madre di mia
madre. Avvenne che la partorì una notte di tutti e' Santi, finito il dì
d'Ognisanti a quattro ore e mezzo innel mille cinquecento a punto. Quella
allevatrice, che sapeva che loro l'aspettavano femmina, pulito che l'ebbe la
creatura, involta in bellissimi panni bianchi, giunse cheta cheta a Giovanni
mio padre, e disse: – Io vi porto un bel presente, qual voi non aspettavi
–. Mio padre, che era vero filosafo, stava passeggiando e disse: –
Quello che Idio mi dà, sempre m'è caro – e scoperto i panni, coll'occhio
vidde lo inaspettato figliuolo mastio. Aggiunto insieme le vecchie palme, con
esse alzò gli occhi a Dio, e disse: – Signore, io ti ringrazio con tutto
'l cuor mio: questo m'è molto caro, e sia il Benvenuto –. Tutte quelle
persone che erano quivi, lietamente lo domandavano, come e' si gli aveva a por
nome. Giovanni mai rispose loro altro se nome: – E' sia il Benvenuto
–; e risoltisi, tal nome mi diede il santo Battesimo, e così mi vo
vivendo con la grazia di Dio.</p>
</div2>
<div2 type="capitolo">
<head>IV.</head>
<p>Ancora viveva Andrea Cellini mio avo, che io avevo già l'età di tre anni in
circa, e lui passava li cento anni. Avevano un giorno mutato un certo cannone
d'uno acquaio, e del detto n'era uscito un grande scarpione, il quali loro non
l'avevano veduto, ed era dello acquaio sceso in terra, e itosene sotto una
panca: io lo vidi, e, corso allui, gli missi le mani a dosso. Il detto era sì
grande, che avendolo innella picciola mano, da uno degli lati avanzava fuori la
coda, e da l'altro avanzava tutt'a dua le bocche. Dicono, che con gran festa io
corsi al mio avo, dicendo: – Vedi, nonno mio, il mio bel granchiolino!
– Conosciuto il ditto, che gli era uno scarpione, per il grande spavento
e per la gelosia di me, fu per cader morto; e me lo chiedeva con gran carezze:
io tanto più lo strignevo piagnendo, ché non lo volevo dare a persona. Mio
padre, che ancora egli era in casa, corse a cotai grida, e stupefatto non
sapeva trovare rimedio, che quel velenoso animale non mi uccidessi. In questo
gli venne veduto un paro di forbicine: così, lusingandomi, gli tagliò la coda e
le bocche. Di poi che lui fu sicuro del gran male, lo prese per buono
aùrio.</p>
<p>Innella età di cinque anni in circa, essendo mio padre in una nostra
celletta, innella quale si era fatto bucato ed era rimasto un buon fuoco di
querciuoli, Giovanni con una viola in braccio sonava e cantava soletto intorno
a quel fuoco. Era molto freddo: guardando innel fuoco, accaso vidde in mezzo a
quelle più ardente fiamme uno animaletto come una lucertola, il quale si gioiva
in quelle più vigorose fiamme. Subito avedutosi di quel che gli era, fece
chiamare la mia sorella e me, e mostratolo a noi bambini, a me diede una gran
ceffata, per la quali io molto dirottamente mi missi a piagnere. Lui
piacevolmente rachetatomi, mi disse così: – Figliolin mio caro, io non ti
do per male che tu abbia fatto, ma solo perché tu ti ricordi che quella
lucertola che tu vedi innel fuoco, si è una salamandra, quali non s'è veduta
mai più per altri, di chi ci sia notizia vera – e così mi baciò e mi
dette certi quattrini.</p>
</div2>
<div2 type="capitolo">
<head>V.</head>
<p>Cominciò mio padre a 'nsegnarmi sonare di flauto e cantare di musica; e con
tutto che l'età mia fussi tenerissima, dove i piccoli bambini sogliono pigliar
piacere d'un zufolino e di simili trastulli, io ne avevo dispiacere
inistimabile, ma solo per ubbidire sonavo e cantavo. Mio padre faceva in quei
tempi organi con canne di legno maravigliosi, gravi cemboli, i migliori e più
belli che allora si vedessino, viole, liuti, arpe bellissime ed
eccellentissime. Era ingegnere, e per fare strumenti, come modi di gittar
ponti, modi di gualchiere, altre macchine, lavorava miracolosamente; d'avorio
e' fu il primo che lavorassi bene. Ma, perché lui s'era innamorato di quella
che seco mi fu di padre ed ella madre, forse per causa di quel flautetto,
frequentandolo assai più che 'l dovere, fu richiesto dalli Pifferi della
Signoria di sonare insieme con esso loro. Così seguitando un tempo per suo
piacere, lo sobbillorno tanto, che e' lo feciono de' lor compagni pifferi.
Lorenzo de' Medici e Piero suo figliolo, che gli volevano gran bene, vedevano
di poi che lui si dava tutto al piffero e lasciava in drieto il suo bello
ingegno e la sua bella arte: lo feciono levare di quel luogo. Mio padre l'ebbe
molto per male, e gli parve che loro gli facessino un gran dispiacere. Subito
si rimise all'arte, e fece uno specchio, di diamitro di un braccio in circa, di
osso e avorio, con figure e fogliami, con gran pulizia e gran disegno. Lo
specchio si era figurato una ruota: in mezzo era lo specchio; intorno era sette
tondi, inne' quali era intagliato e commesso di avorio e osso nero le sette
Virtù; e tutto lo specchio, e così le ditte Virtù erano in un bilico; in modo
che voltando la ditta ruota, tutte le virtù si movevano; e avevano un
contrapeso ai piedi, che le teneva diritte. E perché lui aveva qualche
cognizione della lingua latina, intorno a ditto specchio vi fece un verso
latino, che diceva: "Per tutti li versi che volta la ruota di Fortuna, la Virtù
resta in piede":</p>
<quote rend="block">
<lg lang="lat">
<l>Rota sum; semper, quoquo me verto</l>
<l>stat virtus.</l>
</lg></quote>
<p>Ivi a poco tempo gli fu restituito il suo luogo del piffero. Se bene alcune
di queste cose furno innanzi ch'io nascessi, ricordandomi d'esse, non l'ho
volute lasciare indietro. In quel tempo quelli sonatori si erano tutti
onoratissimi artigiani, e v'era alcuni di loro che facevano l'arte maggiori di
seta e lana; qual fu causa che mio padre non si sdegnò a fare questa tal
professione. El maggior desiderio che lui aveva al mondo, circa i casi mia, si
era che io divenissi un gran sonatore; e 'l maggior dispiacere che io potessi
avere al mondo, si era quando lui me ne ragionava, dicendomi, che se io volevo,
mi vedeva tanto atto a tal cosa, che io sarei il primo omo del mondo.</p>
</div2>
<div2 type="capitolo">
<head>VI.</head>
<p>Come ho ditto, mio padre era un gran servitore e amicissimo della casa de'
Medici, e quando Piero ne fu cacciato, si fidò di mio padre in moltissime cose
molte importantissime. Di poi, venuto il magnifico Piero Soderini, essendo mio
padre al suo ufizio del sonare, saputo il Soderini il maraviglioso ingegno di
mio padre, se ne cominciò a servire in cose molte importantissime come
ingegnere; e in mentre che 'l Soderino stette in Firenze volse tanto bene a mio
padre, quanto immaginar si possi al mondo; e in questo tempo io, che era di
tenera età, mio padre mi faceva portare in collo, e mi faceva sonare di flauto,
e facevo sovrano, insieme con i musici del palazzo innanzi alla Signoria, e
sonavo al libro, e un tavolaccino mi teneva in collo. Di poi il Gonfalonieri,
che era il detto Soderino, pigliava molto piacere di farmi cicalare, e mi dava
de' confetti e diceva a mio padre: – Maestro Giovanni, insegnali insieme
con il sonare quelle altre tue bellissime arte – al cui mio padre
rispondeva: – Io non voglio che e' faccia altra arte, che 'l sonare e
comporre; perché in questa professione io spero fare il maggiore uomo del
mondo, se Idio gli darà vita –. A queste parole rispose alcuno di quei
vecchi Signori, dicendo a maestro Giovanni: – Fa' quello che ti dice il
Gonfaloniere; perché sarebbe egli mai altro che un buono sonatore? – Così
passò un tempo, insino che i Medici ritornorno. Subito ritornati i Medici, il
cardinale, che fu poi papa Leone, fece molte carezze a mio padre. Quella arme,
che era al palazzo de' Medici, mentre che loro erano stati fuori, era stato
levato da essa le palle, e vi avevano fatto dipignere una gran croce rossa,
quali era l'arme e insegna del Comune: in modo che, subito tornati, si rastiò
la croce rossa, e in detto scudo vi si comisse le sue palle rosse, e misso il
campo d'oro, con molta bellezza acconcie. Mio padre, il quali aveva un poco di
vena poetica naturale stietta, con alquanto di profetica, che questo certo era
divino in lui, sotto alla ditta arme, subito che la fu scoperta, fece questi
quattro versi: dicevan così:</p>
<quote rend="block">
<lg type="verso sciolto">
<l>Quest'arme, che sepulta è stata tanto</l>
<l>sotto la santa croce mansueta,</l>
<l>mostr'or la faccia gloriosa e lieta,</l>
<l>aspettando di pietro il sacro ammanto.</l>
</lg></quote>
<p>Questo epigramma fu letto da tutto Firenze. Pochi giorni appresso morì papa
Iulio secondo. Andato il cardinale de' Medici a Roma, contra a ogni credere del
mondo fu fatto papa, che fu papa Leone X, liberale e magnanimo. Mio padre gli
mandò li sua quattro versi di profezia. Il papa mandò a dirgli che andasse là,
che buon per lui. Non volse andare: anzi, in cambio di remunerazioni, gli fu
tolto il suo luogo del palazzo da Iacopo Salviati, subito che lui fu fatto
Gonfaloniere. Questo fu causa che io mi missi all'orafo; e parte imparavo tale
arte e parte sonavo, molto contra mia voglia.</p>
</div2>
<div2 type="capitolo">
<head>VII.</head>
<p>Dicendomi queste parole, io lo pregavo che mi lasciassi disegnare tante ore
del giorno, e tutto il resto io mi metterei a sonare, solo per contentarlo. A
questo mi diceva: – Addunque tu non hai piacere di sonare? – Al
quale io dicevo che no, perché mi pareva arte troppa vile a quello che io avevo
in animo. Il mio buon padre, disperato di tal cosa, mi mise a bottega col padre
del cavalieri Bandinello, il quale si domandava Michelagnolo orefice da Pinzi
di Monte, ed era molto valente in tale arte; non aveva lume di nissuna casata,
ma era figliuolo d'un carbonaio: questo non è da biasimare il Bandinello, il
quali ha dato principio alla casa sua, se da buona causa la fussi venuta. Quali
la sia, non mi occorre dir nulla di lui. Stato che io fui là alquanti giorni,
mio padre mi levò dal ditto Michelagnolo, come quello che non poteva vivere
sanza vedermi di continuo. Così malcontento mi stetti a sonare insino alla età
de' quindici anni. Se io volessi descrivere le gran cose che mi venne fatto
insino a questa età, e in gran pericoli della propria vita, farei maravigliare
chi tal cosa leggessi, ma per non essere tanto lungo e per avere da dire assai,
le lascierò indietro.</p>
<p>Giunto all'età de' quindici anni, contro al volere di mio padre mi missi
abbottega all'orefice con uno che si chiamò Antonio di Sandro orafo, per
soprannome Marcone orafo. Questo era un bonissimo praticone, e molto uomo
dabbene, altiero e libero in ogni cosa sua. Mio padre non volse che lui mi
dessi salario, come si usa agli altri fattori, acciò che, da poi che volontaria
io pigliavo a fare tale arte, io mi potessi cavar la voglia di disegnare quanto
mi piaceva. E io così facevo molto volentieri, e quel mio dabben maestro ne
pigliava maraviglioso piacere. Aveva un suo unico figliuolo naturale, al quali
lui molte volte gli comandava, per risparmiar me. Fu tanta la gran voglia o sì
veramente inclinazione, e l'una e l'altra, che in pochi mesi io raggiunsi di
quei buoni, anzi i migliori giovani dell'arte, e cominciai a trarre frutto
delle mie fatiche. Per questo non mancavo alcune volte di compiacere al mio
buon padre, or di flauto or di cornetto sonando; e sempre gli facevo cadere le
lacrime con gran sospiri ogni volta che lui mi sentiva; e bene spesso per pietà
lo contentavo, mostrando che ancora io ne cavavo assai piacere.</p>
</div2>
<div2 type="capitolo">
<head>VIII.</head>
<p>In questo tempo, avendo il mio fratello carnale minore di me dua anni, molto
ardito e fierissimo, qual divenne dappoi de' gran soldati che avessi la scuola
del maraviglioso signor Giovannino de' Medici, padre del duca Cosimo: questo
fanciullo aveva quattordici anni in circa, e io dua più di lui. Era una
domenica in su le 22 ore in fra la porta a San Gallo e la porta a Pinti, e
quivi si era disfidato con un garzone di venti anni in circa con le spade in
mano: tanto valorosamente lo serrava, che avendolo malamente ferito, seguiva
più oltre. Alla presenza era moltissime persone, infra le quali v'era assai sua
parenti uomini; e veduto la cosa andare per la mala via, messono mano a molte
frombole e una di quelle colse nel capo del povero giovinetto mio fratello:
subito cadde in terra svenuto come morto. Io che a caso mi ero trovato quivi e
senza amici e senza arme, quanto io potevo sgridavo il mio fratello che si
ritirassi, che quello che gli aveva fatto bastava; intanto che il caso occorse
che lui a quel modo cadde come morto. Io subito corsi e presi la sua spada, e
dinanzi a lui mi missi, e contra parecchi spade e molti sassi, mai mi scostai
dal mio fratello, insino a che da la porta a San Gallo venne alquanti valorosi
soldati e mi scamporno da quella gran furia, molto maravigliandosi che in tanta
giovinezza fussi tanto gran valore. Così portai il mio fratello insino a casa
come morto, e giunto a casa si risentì con gran fatica. Guarito, gli Otto che
di già avevano condennati li nostri avversari, e confinatigli per anni, ancora
noi confinorno per se' mesi fuori delle dieci miglia. Io dissi al mio fratello:
– Vienne meco – e così ci partimmo dal povero padre, e in cambio di
darci qualche somma di dinari, perché non n'aveva, ci dette la sua benedizione.
Io me n'andai a Siena a trovare un certo galante uomo che si domandava maestro
Francesco Castoro; e perché un'altra volta io, essendomi fuggito da mio padre,
me n'andai da questo uomo dabbene e stetti seco certi giorni, insino che mio
padre rimandò per me, pure lavorando dell'arte dell'orefice; il ditto
Francesco, giunto a lui, subito mi ricognobbe e mi misse in opera. Così missomi
a lavorare, il ditto Francesco mi donò una casa per tanto quanto io stavo in
Siena; e quivi ridussi il mio fratello e me, e attesi a lavorare per molti
mesi. Il mio fratello aveva principio di lettere latine, ma era tanto
giovinetto che non aveva ancora gustato il sapore della virtù, ma si andava
svagando.</p>
</div2>
<div2 type="capitolo">
<head>IX.</head>
<p>In questo tempo il cardinal de' Medici, il qual fu poi papa Clemente, ci
fece tornare a Firenze alli prieghi di mio padre. Un certo discepolo di mio
padre, mosso da propia cattività, disse al ditto cardinale che mi mandassi a
Bologna a 'mparare a sonare bene da un maestro che v'era, il quali si domandava
Antonio, veramente valente uomo in quella professione del sonare. Il Cardinale
disse a mio padre che, se lui mi mandava là, che mi faria lettere di favore e
d'aiuto. Mio padre, che di tal cosa se ne moriva di voglia, mi mandò: onde io,
volonteroso di vedere il mondo, volentieri andai. Giunto a Bologna, io mi missi
allavorare con uno che si chiamava maestro Ercole del Piffero, e cominciai a
guadagnare: e intanto andavo ogni giorno per la lezione del sonare, e in breve
settimane feci molto gran frutto di questo maladetto sonare; ma molto maggior
frutto feci dell'arte dell'orefice, perché, non avendo aùto dal ditto cardinale
nissuno aiuto, mi missi in casa di uno miniatore bolognese, che si chiamava
Scipione Cavalletti; stava nella strada di nostra Donna del Baraccan; e quivi
attesi a disegnare e a lavorare per un che si chiamava Graziadio giudeo, con il
quali io guadagnai assai bene. In capo di sei mesi me ne tornai a Fiorenze,
dove quel Pierino piffero, già stato allievo di mio padre, l'ebbe molto per
male; e io, per compiacere a mio padre, lo andavo a trovare a casa e sonavo di
cornetto e di flauto insieme con un suo fratel carnale che aveva nome Girolamo,
ed era parecchi anni minore del ditto Piero, ed era molto da bene e buon
giovane, tutto il contrario del suo fratello. Un giorno infra li altri venne
mio padre alla casa di questo Piero, per udirci sonare; e pigliando grandissimo
piacere di quel mio sonare, disse: – Io farò pure un maraviglioso
sonatore, contro la voglia di chi mi ha voluto impedire –. A questo
rispose Piero, e disse il vero: – Molto più utile e onore trarrà il
vostro Benvenuto, se lui attende a l'arte dell'orafo, che a questa pifferata
–. Di queste parole mio padre ne prese tanto isdegno, veduto che ancora
io avevo il medesimo oppenione di Piero, che con gran collora gli disse:
– Io sapevo bene che tu eri tu quello che mi impedivi questo mio tanto
desiderato fine, e sei stato quello che m'hai fatto rimuovere del mio luogo del
Palazzo, pagandomi di quella grande ingratitudine che si usa per ricompenso de'
gran benefizii. Io a te lo feci dare, e tu a me l'hai fatto tôrre; io a te
insegnai sonare con tutte l'arte che tu sai, e tu impedisci il mio figliuolo
che non facci la voglia mia. Ma tieni a mente queste profetiche parole: e' non
ci va, non dico anni o mesi, ma poche settimane, che per questa tua tanto
disonesta ingratitudine tu profonderai –. A queste parole rispose Pierino
e disse: – Maestro Giovanni, la più parte degli uomini, quando
gl'invecchiano, insieme con essa vecchiaia impazzano, come avete fatto voi; e
di questo non mi maraviglio, perché voi avete dato liberalissimamente via tutta
la vostra roba, non considerato ch'e' vostri figliuoli ne avevano aver bisogno;
dove io penso far tutto il contrario: di lasciar tanto a' mia figliuoli, che
potranno sovenire i vostri –. A questo mio padre rispose: – Nessuno
albere cattivo mai fe' buon frutto, così per il contrario; e più ti dico, che
tu sei cattivo e i tua figliuoli saranno pazzi e poveri, e verrano per la merzé
a' mia virtuosi e ricchi figliuoli –. Così si partì di casa sua,
brontolando l'uno e l'altro di pazze parole. Onde io, che presi la parte del
mio buon padre, uscendo di quella casa con esso insieme, gli dissi che volevo
far vendette delle ingiurie che quel ribaldo li aveva fatto – con questo
che voi mi lasciate attendere a l'arte del disegno –. Mio padre disse:
– O caro figliuol mio, ancora io sono stato buono disegnatore: e per
refrigerio di tal così maravigliose fatiche e per amor mio, che son tuo padre,
che t'ho ingenerato e allevato e dato principio di tante onorate virtù, a il
riposo di quelle, non mi prometti tu qualche volta pigliar quel flauto e quel
lascivissimo cornetto, e, con qualche tuo dilettevole piacere, dilettandoti
d'esso, sonare? – Io dissi che sì, e molto volentieri per suo amore.
Allora il buon padre disse che quelle cotai virtù sarebbon la maggior vendetta
che delle ingiurie ricevute da' sua nimici io potessi fare. Da queste parole
non arrivato il mese intero, che quel detto Pierino, faccendo fare una volta a
una sua casa, che lui aveva nella via dello Studio, essendo un giorno ne la sua
camera terrena, sopra una volta che lui faceva fare, con molti compagni; venuto
in proposito, ragionava del suo maestro, ch'era stato mio padre; e replicando
le parole che lui gli aveva detto del suo profondare, non sì tosto dette, che
la camera, dove lui era, per esser mal gittata la volta, o pur per vera virtù
di Dio che non paga il sabato, profondò; e di quei sassi della volta e mattoni
cascando insieme seco, gli fiaccorno tutte a dua le gambe; e quelli ch'erano
seco, restando in su li orlicci della volta non si feceno alcun male, ma ben
restorno storditi e maravigliati; massime di quello che poco innanzi lui con
ischerno aveva lor ditto. Saputo questo mio padre, armato, lo andò a trovare, e
alla presenza del suo padre, che si chiamava Niccolaio da Volterra, trombetto
della Signoria, disse: – O Piero, mio caro discepolo, assai mi incresce
del tuo male; ma, se ti ricorda bene, egli è poco tempo che io te ne avvertì; e
altanto interverrà intra i figliuoli tua e i mia, quanto io ti dissi –.
Poco tempo appresso lo ingrato Piero di quella infirmità si morì. Lasciò la sua
impudica moglie con un suo figliuolo, il quale alquanti anni a presso venne a
me per elemosina in Roma. Io gnene diedi, sì per esser mia natura il far delle
elemosine; e appresso con lacrime mi ricordai il felice istato che Pierino
aveva, quando mio padre li disse tal parole, cioè che i figliuoli del ditto
Pierino ancora andrebbono per la mercé ai figliuoli virtuosi sua. E di questo
sia detto assai, e nessuno non si faccia mai beffe dei pronostichi di uno uomo
da bene, avendolo ingiustamente ingiuriato, perché non è lui quel che parla,
anzi è la voce de Idio istessa.</p>
</div2>
<div2 type="capitolo">
<head>X.</head>
<p>Attendendo pure all'arte de l'orefice, e con essa aiutavo il mio buon padre.
L'altro suo figliuolo e mio fratello chiamato Cecchino, come di sopra dissi,
avendogli fatto dare principio di lettere latine, perché desiderava fare me,
maggiore, gran sonatore e musico, e lui, minore, gran litterato legista; non
potendo isforzare quel che la natura ci inclinava, qual fe' me applicato
all'arte del disegno e il mio fratello, quali era di bella proporzione e
grazia, tutto inclinato a le arme; e per essere ancor lui molto giovinetto,
partitosi da una prima elezione della scuola del maravigliosissimo signor
Giovannino de' Medici; giunto a casa, dove io non era, per esser lui manco bene
guarnito di panni, e trovando le sue e mie sorelle che, di nascosto da mio
padre, gli detteno cappa e saio mia belle e nuove: ché oltra a l'aiuto che io
davo al mio padre e alle mie buone e oneste sorelle, de le avanzate mie fatiche
quelli onorati panni mi avevo fatti; trovatomi ingannato e toltomi i detti
panni, né ritrovando il fratello, che torgnene volevo, dissi a mio padre perché
e' mi lasciassi fare un sì gran torto, veduto che così volontieri io mi
affaticavo per aiutarlo. A questo mi rispose, che io ero il suo figliuol buono,
e che quello aveva riguadagnato, qual perduto pensava avere: e che gli era di
necessità, anzi precetto de Idio istesso, che chi aveva del bene ne dessi a chi
non aveva; e che per suo amore io sopportassi questa ingiuria; Idio
m'accrescerebbe d'ogni bene. Io, come giovane sanza isperienza, risposi al
povero afflitto padre; e preso certo mio povero resto di panni e quattrini, me
ne andai alla volta di una porta della città: e non sapendo qual porta fusse
quella che m'inviasse a Roma, mi trovai a Lucca, e da Lucca a Pisa. E giunto a
Pisa, questa era l'età di sedici anni in circa, fermatomi presso al ponte di
mezzo, dove e' dicono la pietra del Pesce, a una bottega d'un'oreficeria,
guardando con attenzione quello che quel maestro faceva, il detto maestro mi
domandò chi ero e che proffessione era la mia: al quale io dissi che lavoravo
un poco di quella istessa arte che lui faceva. Questo uomo da bene mi disse che
io entrassi nella bottega sua, e subito mi dette inanzi da lavorare, e disse
queste parole: – Il tuo buono aspetto mi fa credere che tu sia da bene e
buono –. Così mi dette innanzi oro, argento e gioie; e la prima giornata
fornita, la sera mi menò alla casa sua, dove lui viveva onoratamente con una
sua bella moglie e figliuoli. Io, ricordatomi del dolore che poteva aver di me
il mio buon padre, gli scrissi come io era in casa di uno uomo molto buono e da
bene, il quale si domandava maestro Ulivieri della Chiostra e con esso lavoravo
di molte opere belle e grande; e che stessi di buona voglia, che io attendevo a
imparare, e che io speravo con esse virtù presto riportarne a lui utile e
onore. Il mio buon padre subito alla lettera rispose dicendo così: –
Figliuol mio, l'amor ch'io ti porto è tanto che, se non fussi il grande onore,
quale io sopra ogni cosa osservo, subito mi sarei messo a venire per te, perché
certo mi pare essere senza il lume degli occhi il non ti vedere ogni dì, come
far solevo. Io attenderò a finire di condurre a virtuoso onore la casa mia, e
tu attendi a imparar delle virtù; e solo voglio che tu ricordi di queste
quattro semplici parole: e queste osserva, e mai non te le dimenticare:</p>
<lg type="verso sciolto">
<l>In nella casa che tu vuoi stare,</l>
<l>vivi onesto e non vi rubare.</l>
</lg>
</div2>
<div2 type="capitolo">
<head>XI.</head>
<p>Capitò questa lettera alle mane di quel mio maestro Ulivieri e di nascosto
da me la lesse; di poi mi si scoperse averla letta, e mi disse queste parole:
– Già, Benvenuto mio, non mi ingannò il tuo buono aspetto, quanto mi
afferma una lettera, che m'è venuta alle mane, di tuo padre, quale è forza che
lui sia molto uomo buono e da bene; così fa conto d'essere nella casa tua e
come con tuo padre –. Standomi in Pisa andai a vedere il Campo Santo, e
quivi trovai molte belle anticaglie: ciò è cassoni di marmo, e in molti altri
luoghi di Pisa viddi molte altre cose antiche, intorno alle quali tutti e'
giorni che mi avanzavano del mio lavoro della bottega assiduamente mi
affaticavo; e perché il mio maestro con grande amore veniva a vedermi alla mia
cameruccia, che lui mi aveva dato, veduto che io spendevo tutte l'ore mie
virtuosamente, mi aveva posto uno amore come se padre mi fusse. Feci un gran
frutto in uno anno che io vi stetti, e lavorai d'oro e di argento cose
importante e belle, le quali mi detton grandissimo animo a 'ndar più inanzi.
Mio padre in questo mezzo mi scriveva molto pietosamente che io dovessi tornare
a lui, e per ogni lettera mi ricordava che io non dovessi perdere quel sonare,
che lui con tanta fatica mi aveva insegnato. A questo, subito mi usciva la
voglia di non mai tornare dove lui, tanto aveva in odio questo maledetto
sonare; e mi parve veramente istare in paradiso un anno intero che io stetti in
Pisa, dove io non sonai mai. Alla fine de l'anno Ulivieri mio maestro gli venne
occasione di venire a Firenze a vendere certe spazzature d'oro e argento che
lui aveva: e perché in quella pessima aria m'era saltato a dosso un poco di
febbre, con essa e col maestro mi ritornai a Firenze; dove mio padre fece
grandissime carezze a quel mio maestro, amorevolmente pregandolo, di nascosto
da me, che fussi contento non mi rimenare a Pisa. Restatomi ammalato, istetti
circa dua mesi, e mio padre con grande amorevolezza mi fece medicare e guarire,
continuamente dicendomi che gli pareva mill'anni che io fussi guarito, per
sentirmi un poco sonare; e in mentre ch'egli mi ragionava di questo sonare,
tenendomi le dita al polso, perché aveva qualche cognizione della medicina e
delle lettere latine, sentiva in esso polso, subito ch'egli moveva a ragionar
del sonare, tanta grande alterazione, che molte volte isbigottito e con lacrime
si partiva da me. In modo che, avedutomi di questo suo gran dispiacere, dissi a
una di quelle mia sorelle che mi portassero un flauto; che se bene io continuo
avevo la febbre, per esser lo strumento di pochissima fatica, non mi dava
alterazione il sonare; con tanta bella disposizione di mano e di lingua, che
giugnendomi mio padre all'improvisto, mi benedisse mille volte dicendomi, che
in quel tempo che io ero stato fuor di lui, gli pareva che io avessi fatto un
grande acquistare, e mi pregò che io tirassi inanzi e non dovessi perdere una
così bella virtù.</p>
</div2>
<div2 type="capitolo">
<head>XII.</head>
<p>Guarito che io fui, ritornai al mio Marcone, uomo da bene, orafo, il quale
mi dava da guadagnare, con il quale guadagno aiutavo mio padre e la casa mia.
In questo tempo venne a Firenze uno iscultore che si domandava Piero
Torrigiani, il qual veniva di Inghilterra, dove egli era stato di molti anni; e
perché egli era molto amico di quel mio maestro, ogni dì veniva da lui; e
veduto mia disegni e mia lavori, disse: – Io son venuto a Firenze per
levare più giovani che io posso; ché, avendo a fare una grande opera al mio Re,
voglio, per aiuto, de' mia Fiorentini; e perché il tuo modo di lavorare e i tua
disegni son più da scultore che da orefice, avendo da fare grande opere di
bronzo, in un medesimo tempo io ti farò valente e ricco –. Era questo
uomo di bellissima forma, aldacissimo, aveva più aria di gran soldato che di
scultore, massimo a' sua mirabili gesti e alla sua sonora voce, con uno
agrottar di ciglia atto a spaventar ogni uomo da qual cosa; e ogni giorno
ragionava delle sue bravurie con quelle bestie di quegli Inghilesi. In questo
proposito cadde in sul ragionar di Michelagnolo Buonaarroti; che ne fu causa un
disegno che io avevo fatto, ritratto da un cartone del divinissimo
Michelagnolo. Questo cartone fu la prima bella opera che Michelagnolo mostrò
delle maravigliose sue virtù, e lo fece a gara con uno altro che lo faceva: con
Lionardo da Vinci; che avevano a servire per la sala del Consiglio del palazzo
della Signoria. Rappresentavano quando Pisa fu presa da' Fiorentini; e il
mirabil Lionardo da Vinci aveva preso per elezione di mostrare una battaglia di
cavagli con certa presura di bandiere, tanto divinamente fatti, quanto imaginar
si possa. Michelagnolo Buonaarroti, innel suo dimostrava una quantità di
fanterie che per essere di state s'erano missi a bagnare in Arno; e in questo
istante dimostra ch'e' si dia a l'arme, a quelle fanterie ignude corrono a
l'arme, e con tanti bei gesti, che mai né delli antichi né d'altri moderni non
si vidde opera che arrivassi a così alto segno; e sì come io ho detto, quello
del gran Lionardo era bellissimo e mirabile. Stetteno questi dua cartoni, uno
innel palazzo de' Medici, e uno alla sala del Papa. In mentre che gli stetteno
in piè, furno la scuola del mondo. Se bene il divino Michelagnolo fece la gran
cappella di papa Iulio da poi, non arrivò mai a questo segno alla metà; la sua
virtù non aggiunse mai da poi alla forza di quei primi studii.</p>
</div2>
<div2 type="capitolo">
<head>XIII.</head>
<p>Ora torniamo a Piero Torrigiani, che con quel mio disegno in mano disse
così: – Questo Buonaarroti e io andavamo a 'mparare da fanciulletti
innella chiesa del Carmine, dalla cappella di Masaccio: e perché il Buonaarroti
aveva per usanza di ucellare tutti quelli che disegnavano, un giorno in fra gli
altri dandomi noia il detto, mi venne assai più stizza che 'l solito, e stretto
la mana gli detti sì grande il pugno in sul naso, che io mi senti' fiaccare
sotto il pugno quell'osso e tenerume del naso, come se fusse stato un cialdone:
e così segnato da me ne resterà insin che vive –. Queste parole
generorono in me tanto odio, perché vedevo continuamente i fatti del divino
Michelagnolo, che non tanto ch'a me venissi voglia di andarmene seco in
Inchilterra, ma non potevo patire di vederlo.</p>
<p>Attesi continuamente in Firenze a imparare sotto la bella maniera di
Michelagnolo, e da quella mai mi sono ispiccato. In questo tempo presi pratica
e amicizia istrettissima con uno gentil giovanetto di mia età, il quale ancora
lui stava allo orefice. Aveva nome Francesco, figliuolo di Filippo di fra
Filippo eccellentissimo pittore. Nel praticare insieme generò in noi un tanto
amore, che mai né dì né notte stavamo l'uno senza l'atro: e perché ancora la
casa sua era piena di quelli belli studii che aveva fatto il suo valente padre,
i quali erano parecchi libri disegnati di sua mano, ritratti dalle belle
anticaglie di Roma; la qual cosa, vedendogli, mi innamororno assai; e dua anni
in circa praticammo insieme. In questo tempo io feci una opera di ariento di
basso rilievo, grande quanta è una mana di un fanciullo piccolo. Questa opera
serviva per un serrame per una cintura da uomo, che così grandi alora si
usavono. Era intagliato in esso un gruppo di fogliame fatto all'antica, con
molti puttini e altre bellissime maschere. Questa tale opera io la feci in
bottega di uno chiamato Francesco Salinbene. Vedendosi questa tale opera per
l'arte degli orefici, mi fu dato vanto del meglio giovane di quella arte. E
perché un certo Giovanbatista, chiamato il Tasso, intagliatore di legname,
giovane di mia età a punto, mi cominciò a dire che, se io volevo andare a Roma,
volentieri insieme ne verrebbe meco – questo ragionamento che noi avemmo
insieme fu poi il desinare a punto – e per essere per le medesime cause
del sonare adiratomi con mio padre, dissi al Tasso: – Tu sei persona da
far delle parole e non de' fatti –. Il quale Tasso mi disse: –
Ancora io mi sono adirato con mia madre, e se io avessi tanti quattrini che mi
conducessino a Roma, io non tornerei indrieto a serrare quel poco della
botteguccia che io tengo –. A queste parole io aggiunsi, che se per
quello lui restava, io mi trovavo a canto tanti quattrini, che bastavano a
portarci a Roma tutti a dua. Così ragionando insieme, mentre andavamo, ci
trovammo alla porta a San Piero Gattolini disavedutamente. Al quale io dissi:
– Tasso mio, questa è fattura d'Idio l'esser giunti a questa porta, che
né tu né io aveduti ce ne siàno: ora, da poi che io son qui, mi pare aver fatto
la metà del cammino –. Così d'accordo lui e io dicevamo, mentre che
seguivamo il viaggio: – Oh che dirà i nostri vecchi stasera? – Così
dicendo facemmo patti insieme di non gli ricordar più insino a tanto che noi
fussimo giunti a Roma. Così ci legammo i grembiuli indietro, e quasi alla
mutola ce ne andammo insino a Siena. Giunti che fummo a Siena, il Tasso disse
che s'era fatto male ai piedi, che non voleva venire più innanzi, e mi richiese
gli prestassi danari per tornarsene: al quale io dissi: – A me non ne
resterebbe per andare innanzi; però tu ci dovevi pensare a muoverti di Firenze;
e se per causa dei piedi tu resti di non venire, troveremo un cavallo di
ritorno per Roma, e allora non arai scusa di non venire –. Così preso il
cavallo, veduto che lui non mi rispondeva, inverso la porta di Roma presi il
cammino. Lui, vedutomi risoluto, non restando di brontolare, il meglio che
poteva, zoppicando drieto assai ben discosto e tardo veniva. Giunto che io fui
alla porta, piatoso del mio compagnino, lo aspettai e lo missi in groppa,
dicendogli: – Che domin direbbono e' nostri amici di noi, che partitici
per andare a Roma, non ci fussi bastato la vista di passare Siena? –
Allora il buon Tasso disse che io dicevo il vero; e per esser persona lieta,
cominciò a ridere e a cantare: e così sempre cantando e ridendo ci conducemmo a
Roma. Questo era a punto l'età mia di diciannove anni, insieme col millesimo.
Giunti che noi fummo in Roma, subito mi messi a bottega con uno maestro, che si
domandava Firenzola. Questo aveva nome Giovanni e era da Firenzuola di
Lombardia, ed era valentissimo uomo di lavorare di vasellami e cose grosse.
Avendogli mostro un poco di quel modello di quel serrame che io avevo fatto in
Firenze col Salinbene, gli piacque maravigliosamente, e disse queste parole,
voltosi a uno garzone che lui teneva, il quale era fiorentino e si domandava
Giannotto Giannotti, ed era stato seco parecchi anni; disse così: –
Questo è di quelli Fiorentini che sanno, e tu sei di quelli che non sanno
–. Allora io, riconosciuto quel Giannotto, gli volsi fare motto; perché
inanzi che lui andassi a Roma, spesso andavamo a disegnare insieme, ed eravamo
stati molto domestici compagnuzzi. Prese tanto dispiacere di quelle parole che
gli aveva detto il suo maestro, che egli disse non mi cognoscere né sapere chi
io mi fussi: onde io sdegnato a cotal parole, gli dissi: – O Giannotto,
già mio amico domestico, che ci siamo trovati in tali e tali luoghi, e a
disegnare e a mangiare e bere e dormire in villa tua; io non mi curo che tu
faccia testimonianza di me a questo uomo da bene tuo maestro, perché io spero
che le mane mia sieno tali, che sanza il tuo aiuto diranno quale io sia.</p>
</div2>
<div2 type="capitolo">
<head>XIV.</head>
<p>Finito queste parole, il Firenzuola, che era persona arditissima e bravo, si
volse al detto Giannotto e li disse: – O vile furfante, non ti vergogni
tu a usare questi tali termini e modi a uno che t'è stato sì domestico
compagno? E nel medesimo ardire voltosi a me, disse: – Entra in bottega e
fa come tu hai detto, che le tue mane dicano quel che tu sei –: e mi
dette a fare un bellissimo lavoro di argento per un cardinale. Questo fu un
cassonetto ritratto da quello di porfido che è dinanzi alla porta della
Retonda. Oltra quello che io ritrassi, di mio arricchi'lo con tante belle
mascherette, che il maestro mio s'andava vantando e mostrandolo per l'arte, che
di bottega sua usciva così ben fatta opera. Questo era di grandezza di un mezzo
braccio in circa; ed era accomodato che serviva per una saliera da tenere in
tavola. Questo fu il primo guadagno che io gustai in Roma; e una parte di esso
guadagno ne mandai a soccorrere il mio buon padre: l'altra parte serbai per la
vita mia; e con esso me ne andavo studiando intorno alle cose antiche, insino a
tanto che e' danari mi mancorno, che mi convenne tornare a bottega a lavorare.
Quel Battista del Tasso mio compagno non istette troppo in Roma, che lui se ne
tornò a Firenze. Ripreso nuove opere, mi venne voglia, finite che io le ebbi,
di cambiare maestro, per esser sobbillato da un certo Milanese, il quale si
domandava maestro Pagolo Arsago. Quel mio Firenzuola primo ebbe a fare gran
quistione con questo Arsago, dicendogli in mia presenza alcune parole
ingiuriose, onde che io ripresi le parole in defensione del nuovo maestro.
Dissi ch'io era nato libero, e così libero mi volevo vivere, e che di lui non
si poteva dolere; manco di me, restando aver dallui certi pochi scudi
d'accordo; e come lavorante libero volevo andare dove mi piaceva, conosciuto
non far torto a persona. Anche quel mio nuovo maestro usò parecchi parole,
dicendo che non mi aveva chiamato, e che io gli farei piacere a ritornare col
Firenzuola. A questo io aggiunsi che non cognoscendo in modo alcuno di farli
torto, e avendo finite l'opere mia cominciate, volevo essere mio e non di
altri; e chi mi voleva mi chiedessi a me. A questo disse il Firenzuola: –
Io non ti voglio più chiedere a te, e tu non capitare innanzi per nulla più a
me –. Io gli ricordai e' mia danari: lui sbeffandomi; a il quale io
dissi, che così bene come io adoperavo e' ferri per quelle tale opere, che lui
aveva visto, non manco bene adoperrei la spada per recuperazione delle fatiche
mie. A queste parole a sorta si fermò un certo vecchione, il quale si domandava
maestro Antonio da San Marino. Questo era il primo più eccellente orefice di
Roma, ed era stato maestro di questo Firenzuola. Sentito le mia ragione, quale
io dicevo di sorte che le si potevano benissimo intendere, subito preso la mia
protezione, disse al Firenzuola che mi pagassi. Le dispute furno grande, perché
era questo Firenzuola maraviglioso maneggiator di arme; assai più che ne l'arte
de l'orefice; pur è la ragione che volse il suo luogo, e io con lo istesso
valore lo aiutai, in modo che io fui pagato; e con ispazio di tempo il ditto
Firenzuola e io fummo amici, e gli battezzai un figliuolo, richiesto da
lui.</p>
</div2>
<div2 type="capitolo">
<head>XV.</head>
<p>Seguitando di lavorare con questo maestro Pagolo Arsago, guadagnai assai,
sempre mandando la maggior parte al mio buon padre. In capo di dua anni, alle
preghiere del buon padre me ne tornai a Firenze, e mi messi di nuovo a lavorare
con Francesco Salinbene, con il quale molto bene guadagnavo, e molto mi
affaticavo a 'mparare. Ripreso la pratica con quel Francesco di Filippo, con
tutto che io fussi molto dedito a qualche piacere, causa di quel maledetto
sonare, mai lasciavo certe ore del giorno o della notte, quale io davo alli
studii. Feci in questo tempo un chiavacuore di argento, il quale era in quei
tempi chiamato così. Questo si era una cintura di tre dita larga, che alle
spose novelle s'usava di fare, ed era fatta di mezzo rilievo con qualche
figuretta ancora tonda in fra esse. Fecesi a uno che si domandava Raffaello
Lapaccini. Con tutto che io ne fussi malissimo pagato, fu tanto l'onore che io
ne ritrassi, che valse molto di più che 'l premio che giustamente trar ne
potevo. Avendo in questo tempo lavorato con molte diverse persone in Firenze,
dove io avevo cognusciuto in fra gli orefici alcuni uomini da bene, come fu
quel Marcone mio primo maestro, altri che avevano nome di molto buoni uomini,
essendo sobissato da loro innelle mie opere quanto e' potettono mi ruborno
grossamente. Veduto questo, mi spiccai da loro e in concetto di tristi e ladri
gli tenevo. Uno orafo in fra gli altri, chiamato Giovanbatista Sogliani,
piacevolmente mi accomodò di una parte della sua bottega, quale era in sul
canto di Mercato Nuovo, accanto a il banco che era de' Landi. Quivi io feci
molte belle operette e guadagnai assai: potevo molto bene aiutare la casa mia.
Destossi la invidia da quelli cattivi maestri, che prima io avevo aùti, i quali
si chiamavano Salvadore e Michele Guasconti: erano ne l'arte degli orefici tre
grosse botteghe di costoro, e facevano di molte faccende; in modo che, veduto
che mi offendevano, con alcuno uomo da bene io mi dolsi, dicendo che ben doveva
lor bastare le ruberie che loro mi avevano usate sotto il mantello della lor
falsa dimostrata bontà. Tornando loro a orecchi, si vantorno di farmi pentire
assai di tal parole; onde io non conoscendo di che colore la paura si fusse,
nulla o poco gli stimava.</p>
</div2>
<div2 type="capitolo">
<head>XVI.</head>
<p>Un giorno occorse che, essendo appoggiato alla bottega di uno di questi,
chiamato da lui, e parte mi riprendeva e parte mi bravava: al cui io risposi,
che se loro avessin fatto il dovere a me, io arei detto di loro quel che si
dice degli uomini buoni e da bene: così, avendo fatto il contrario, dolessinsi
di loro e non di me. In mentre che io stavo ragionando, un di loro, che si
domanda Gherardo Guasconti, lor cugine, ordinato forse da costoro insieme,
appostò che passassi una soma. Questa fu una soma di mattoni. Quando detta soma
fu al rincontro mio, questo Gherardo me la pinse talmente addosso che la mi
fece gran male. Voltomi subito e veduto che lui se ne rise, gli menai sì grande
il pugno in una tempia, che svenuto cadde come morto; di poi voltomi ai sua
cugini, dissi: – Così si trattano i ladri poltroni vostri pari –: e
volendo lor fare alcuna dimostrazione, perché assai erano, io, che mi trovavo
infiammato, messi mano a un piccol coltello che io avevo, dicendo così: –
Chi di voi esca della sua bottega, l'altro corra per il confessoro, perché il
medico non ci arà che fare –. Furno le parole a loro di tanto spavento,
che nessuno si mosse a l'aiuto del cugino. Subito che partito io mi fui,
corsono i padri e i figliuoli agli Otto, e quivi dissono che io con armata mano
gli avevo assaliti in su le botteghe loro, cosa che mai più in Firenze s'era
usata tale. E' signori Otto mi fecion chiamare; onde io comparsi; e dandomi una
grande riprensione e sgridato, sì per vedermi in cappa e quelli in mantello e
cappuccio alla civile; ancora perché li avversari mia erano stati a parlare a
casa a quei Signori a tutti in disparte, e io, come non pratico, a nessun di
quelli Signori non avevo parlato, fidandomi della mia gran ragione che io
tenevo; e dissi, che a quella grande offesa e ingiuria che Gherardo mi aveva
fatta, mosso da còllora grandissima, e non gli dato altro che una ceffata, non
mi pareva dovere di meritare tanta gagliarda riprensione. Appena che
Prinzivalle della Stufa, il quale era degli Otto, mi lasciassi finir di dire
<emph>ceffata</emph>, che disse: – Un pugno e non ceffata gli desti
–. Sonato il campanuzzo e mandatici tutti fuora, in mia difesa disse
Prinzivalle agli compagni: – Considerate, signori, la semplicità di
questo povero giovane, il quale si accusa di aver dato ceffata, pensando che
sia manco errore che dare un pugno; perché d'una ceffata in Mercato Nuovo la
pena si è venticinque scudi, e d'un pugno poco o nonnulla. Questo è giovane
molto virtuoso, e mantiene la povera casa sua con le fatiche sua, molto
abundante; e volessi Idio che la città nostra di questa sorta ne avessi
abundanzia, sì come la n'ha mancamento.</p>
</div2>
<div2 type="capitolo">
<head>XVII.</head>
<p>Era infra di loro alcuni arronzinati cappuccetti, che mossi dalle preghiere
e male informazioni delli mia avversari, per esser di quella fazione di fra
Girolamo, mi arebbon voluto metter prigione e condennarmi a misura di carboni:
alla qual cosa il buon Prinzivalle attutto rimediò. Così mi fece una piccola
condennagione di quattro staia di farina, le quali si dovessimo donare per
elemosina al monasterio delle Murate. Subito richiamatoci drento mi comandò che
io non parlassi parola sotto pena della disgrazia loro, e che io ubbidissi di
quello che condennato io ero. Così dandomi una gagliarda grida ci mandorno al
cancelliere: io che borbottando sempre dicevo "ceffata fu e non pugno", in modo
che ridendo gli Otto si rimasono. Il cancelliere ci comandò da parte del
magistrato che noi ci dessimo sicurtà l'un l'altro, e me solo condennorno in
quelle quattro staia della farina. A me che parve essere assassinato, non tanto
ch'io mandai per un mio cugino, il quale si domandava maestro Anniballe
cerusico, padre di messer Librodoro Librodori, volendo io che lui per me
prommettessi. Il ditto non volse venire: per la qual cosa io sdegnato,
soffiando diventai come uno aspido, e feci disperato iudizio. Qui si cognosce
quanto le stelle non tanto ci inclinano, ma ci sforzano. Conosciuto quanto
grande obrigo questo Anniballe aveva alla casa mia, m'accrebbe tanto còllora
che, tirato tutto al male e anche per natura alquanto collerico, mi stetti a
'spettare che il detto ufizio degli Otto fussi ito a desinare: e restato quivi
solo, veduto che nessuno della famiglia degli Otto più a me non guardava,
infiammato di còllora, uscito del Palazzo, corsi alla mia bottega, dove
trovatovi un pugnalotto saltai in casa delli mia avversari, che a casa e a
bottega istavano. Trova'gli a tavola, e quel giovane Gherardo, che era stato
capo della quistione, mi si gettò a dosso: al cui io menai una pugnalata al
petto, che il saio, il colletto insino alla camicia a banda a banda io li
passai, non gli avendo tocco la carne o fattogli un male al mondo. Parendo a
me, per l'entrar della mana e quello rumor de' panni, aver fatto grandissimo
male, e lui per ispavento caduto a terra, dissi: – O traditori, oggi è
quel dì che io tutti vi ammazzo –. Credendo il padre, la madre e le
sorelle che quel fusse il dì del Giudizio, subito gettatisi inginocchione per
terra, misericordia ad alta voce con le bigoncie chiamavano: e veduto non fare
alcuna difesa contro di me, e quello disteso in terra come morto, troppo vil
cosa mi parve a toccargli; ma furioso corsi giù per la scala: e giunto alla
strada, trovai tutto il testo della casata, li quali erano più di dodici; chi
di loro aveva una pala di ferro, alcuni un grosso canale di ferro, altri
martella, ancudine, altri bastoni. Giunto fra loro, sì come un toro invelenito,
quattro o cinque ne gittai in terra, e con loro insieme caddi, sempre menando
il pugnale ora a questo ora a quello. Quelli che in piedi restati erano, quanto
egli potevano sollecitavano, dando a me a dua mane con martella, con bastoni e
con ancudine: e perché Idio alcune volte piatoso si intermette, fece che né
loro a me e né io a loro non ci facemmo un male al mondo. Solo vi restò la mia
berretta, la quale assicuratisi e' mia avversari che discosto a quella si eron
fuggiti, ugniuno di loro la percosse con le sua arme: di poi riguardato infra
di loro de e' feriti e morti, nessuno v'era che avessi male.</p>
</div2>
<div2 type="capitolo">
<head>XVIII.</head>
<p>Io me ne andai alla volta di santa Maria Novella, e subito percossomi in
frate Alesso Strozzi, il quale io non conosceva, a questo buon frate io per
l'amor de Dio mi raccomandai, che mi salvassi la vita, perché grande errore
avevo fatto. Il buon frate mi disse che io non avessi paura di nulla, ché,
tutti e' mali del mondo che io avessi fatti, in quella cameruccia sua ero
sicurissimo. In ispazio d'una ora a presso, gli Otto, ragunatisi fuora del loro
ordine, fecion mandare un de' più spaventosi bandi contra di me, che mai
s'udissi, sotto pene grandissime a chi m'avessi o sapessi, non riguardando né a
luogo né a qualità che mi tenessi. Il mio afflitto e povero buon padre entrando
agli Otto, ginocchioni si buttò in terra, chiedendo misericordia del povero
giovane figliuolo: dove che un di quelli arrovellati, scotendo la cresta dello
arronzinato capuccio, rizzatosi in piedi, con alcune ingiuriose parole disse al
povero padre mio: – Lièvati di costì, e va' fuora subito, ché domattina
te lo manderemo in villa con i lanciotti –. Il mio povero padre pure
ardito rispose, dicendo loro: – Quel che Idio arà ordinato, tanto farete,
e non più là –. Al cui quel medesimo rispose che per certo così aveva
ordinato Idio. E mio padre allui disse: – Io mi conforto, che voi certo
non lo sapete – e partitosi dalloro, venne a trovarmi insieme con un
certo giovane di mia età, il quale si chiamava Piero di Giovanni Landi: ci
volevamo bene più che se fratelli fussimo stati. Questo giovane aveva sotto il
mantello una mirabile ispada e un bellissimo giaco di maglia: e giunti a me, il
mio animoso padre mi disse il caso, e quel che gli avevan detto i signori Otto.
Di poi mi baciò in fronte e tutti a dua gli occhi; mi benedisse di cuore,
dicendo così: – La virtù de Dio sia quella che ti aiuti – e pòrtomi
la spada e l'arme, con le sue mane proprie me le aiutò vestire. Di poi disse:
– O figliuol mio buono, con queste in mano, o tu vivi o tu muori –.
Pier Landi, che era quivi alla presenza, non cessava di lacrimare, e pòrtomi
dieci scudi d'oro, io dissi che mi levassi certi peletti della barba, che prime
caluggine erano. Frate Alesso mi vestì in modo di frate e un converso mi diede
per compagnia. Uscitomi del convento, uscito per la porta di Prato, lungo le
mura me ne andai insino alla piazza di San Gallo; e salito la costa di Montui,
in una di quelle prime case trovai un che si domandava il Grassuccio, fratel
carnale di misèr Benedetto da Monte Varchi. Subito mi sfratai, e ritornato
uomo, montati in su dua cavalli, che quivi erano per noi, la notte ce ne
andammo a Siena. Rimandato indrieto il detto Grassuccio a Firenze, salutò mio
padre e gli disse che io ero giunto a salvamento. Mio padre rallegratosi assai,
gli parve mill'anni di ritrovar quello degli Otto che gli aveva detto ingiuria;
e trovatolo disse così: – Vedete voi, Antonio, ch'egli era Idio quello
che sapeva quel che doveva essere del mio figliuolo, e non voi? – Al cui
rispose: – Di' che ci càpiti un'altra volta –. Mio padre allui:
– Io attenderò a ringraziare Idio, che l'ha campato di questo.</p>
</div2>
<div2 type="capitolo">
<head>XIX.</head>
<p>Essendo a Siena, aspettai il procaccia di Roma, e con esso mi accompagnai.
Quando fummo passati la Paglia scontrammo il corriere che portava le nuove del
papa nuovo, che fu papa Clemente. Giunto a Roma mi missi a lavorare in bottega
di maestro Santi orefice: se bene il detto era morto, teneva la bottega un suo
figliuolo. Questo non lavorava, ma faceva fare le faccende di bottega tutte a
uno giovane che si domandava Luca Agnolo da Iesi. Questo era contadino, e da
piccol fanciulletto era venuto a lavorare con maestro Santi. Era piccolo di
statura, ma ben proporzionato. Questo giovane lavorava meglio che uomo che io
vedessi mai insino a quel tempo, con grandissima facilità e con molto disegno:
lavorava solamente di grosseria, cioè vasi bellissimi, e bacini, e cose tali.
Mettendomi io a lavorar in tal bottega presi a fare certi candellieri per il
vescovo Salamanca spagnuolo. Questi tali candellieri furno riccamente lavorati,
per quanto si appartiene a tal opera. Un descepol di Raffaello da Urbino,
chiamato Gianfrancesco, per sopranome il Fattore, era pittore molto valente; e
perché egli era amico del detto vescovo, me gli misse molto in grazia, a tale
che io ebbi moltissime opere da questo vescovo, e guadagnavo molto bene. In
questo tempo io andavo quando a disegnare in Capella di Michelagnolo, e quando
alla casa di Agostino Chigi sanese, nella qual casa era molte opere bellissime
di pittura di mano dello eccellentissimo Raffaello da Urbino; e questo si era
il giorno della festa, perché in detta casa abitava misser Gismondo Chigi,
fratello del detto misser Agostino. Avevano molta boria quando vedevano delli
giovani miei pari che andavano a 'mparare drento alle case loro. La moglie del
detto misser Gismondo, vedutomi sovente in questa sua casa – questa donna
era gentile al possibile e oltramodo bella – accostandosi un giorno a me,
guardando li mia disegni, mi domandò se io ero scultore o pittore: alla cui
donna io dissi, che ero orefice. Disse lei, che troppo ben disegnavo per
orefice; e fattosi portare da una sua cameriera un giglio di bellissimi
diamanti legati in oro, mostrandomegli, volse che io gli stimassi. Io gli
stimai ottocento scudi. Allora lei disse che benissimo gli avevo stimati. A
presso mi domandò se mi bastava l'animo di legargli bene: io dissi che molto
volentieri, e alla presenza di lei ne feci un pochetto di disegno; e tanto
meglio lo feci, quanto io pigliavo piacere di trattenermi con questa tale
bellissima e piacevolissima gentildonna. Finito il disegno, sopragiunse
un'altra bellissima gentildonna romana, la quale era di sopra, e scesa a basso
dimandò la detta madonna Porzia quel che lei quivi faceva: la quale sorridendo
disse: – Io mi piglio piacere il vedere disegnare questo giovane da bene,
il quale è buono e bello –. Io, venuto in un poco di baldanza, pur
mescolato un poco di onesta vergogna, divenni rosso e dissi: – Quale io
mi sia, sempre, madonna, io sarò paratissimo a servirvi –. La
gentildonna, anche lei arrossita alquanto, disse: – Ben sai che io voglio
che tu mi serva – e pòrtomi il giglio, disse che io me ne lo portassi; e
di più mi diede venti scudi d'oro, che l'aveva nella tasca, e disse: –
Legamelo in questo modo che disegnato me l'hai, e salvami questo oro vechio in
che legato egli è ora –. La gentildonna romana allora disse: – Se
io fussi in quel giovane, volentieri io m'andrei con Dio –. Madonna
Porzia agiunse che le virtù rare volte stanno con i vizii e che, se tal cosa io
facessi, forte ingannerei quel bello aspetto che io dimostravo di uomo da bene
– e voltasi, preso per mano la gentildonna romana, con piacevolissimo
riso mi disse: – A Dio, Benvenuto –. Soprastetti alquanto intorno
al mio disegno che facevo, ritraendo certa figura di Iove di man di Raffaello
da Urbino detto. Finita che l'ebbi, partitomi, mi messi a fare un picolo
modellino di cera, mostrando per esso come doveva da poi tornar fatta l'opera;
e portatolo a vedere a madonna Porzia detta, essendo alla presenza quella
gentildonna romana, che prima dissi, l'una e l'altra grandemente satisfatte
delle fatiche mie, mi feceno tanto favore, che mosso da qualche poco di
baldanza, io promissi loro, che l'opera sarebbe meglio ancora la metà che il
modello. Così messi mano, e in dodici giorni fini' il detto gioiello in forma
di giglio, come ho detto di sopra, adorno con mascherini, puttini, animali e
benissimo smaltato; in modo che li diamanti, di che era il giglio, erono
migliorati più della metà.</p>
</div2>
<div2 type="capitolo">
<head>XX.</head>
<p>In mentre che io lavoravo questa opera, quel valente uomo Lucagnolo, che io
dissi di sopra, mostrava di averlo molto per male, più volte dicendomi che io
mi farei molto più utile e più onore ad aiutarlo lavorar vasi grandi di
argento, come io avevo cominciato. Al quale io dissi, che io sarei atto, sempre
che io volessi, a lavorar vasi grandi di argento; ma che di quelle opere che io
facevo, non ne veniva ogni giorno da fare; e che in esse opere tali era non
manco onore che ne' vasi grandi di argento, ma sì bene molto maggiore utile.
Questo Lucagnolo mi derise dicendo: – Tu lo vedrai, Benvenuto; perché
allora che tu arai finita cotesta opera, io mi affretterò di aver finito questo
vaso, il quale cominciai quando tu il gioiello; e con la esperienza sarai
chiaro l'utile che io trarrò del mio vaso, e quello che tu trarrai de il tuo
gioiello –. Al cui io risposi, che volentieri avevo a piacere di fare con
un sì valente uomo, quale era lui, tal pruova, perché alla fine di tale opere
si vedrebbe chi di noi si ingannava. Così l'uno e l'altro di noi alquanto, con
un poco di sdegnoso riso, abbassati il capo fieramente, ciascuno desideroso di
dar fine alle cominciate opere; in modo che in termine di dieci giorni incirca
ciascun di noi aveva con molta pulitezza e arte finita l'opera sua. Quella di
Lucagnolo detto si era un vaso assai ben grande, il qual serviva in tavola di
papa Clemente, dove buttava drento, in mentre che era a mensa, ossicina di
carne e buccie di diverse frutte; fatto più presto a pompa che a necessità. Era
questo vaso ornato con dua bei manichi, con molte maschere picole e grande, con
molti bellissimi fogliami, di tanta bella grazia e disegno, quanto inmaginar si
possa; al quale io dissi, quello essere il più bel vaso che mai io veduto
avessi. A questo, Lucagnolo, parendogli avermi chiarito, disse: – Non
manco bella pare a me l'opera tua, ma presto vedremo la differenza de l'uno e
de l'altro –. Così preso il suo vaso, portatolo al papa, restò satisfatto
benissimo, e subito lo fece pagare secondo l'uso de l'arte di tai grossi
lavori. In questo mentre io portai l'opera mia alla ditta gentildonna madonna
Porzia, la quali con molta maraviglia mi disse, che di gran lunga io avevo
trapassata la promessa fattagli; e poi aggiunse, dicendomi che io domandassi
delle fatiche mie tutto quel che mi piaceva, perché gli pareva che io meritassi
tanto, che donandomi un castello, a pena gli parrebbe d'avermi sadisfatto, ma
perché lei questo non poteva fare, ridendo mi disse, che io domandassi quel che
lei poteva fare. Alla cui io dissi, che il maggior premio delle mie fatiche
desiderato, si era l'avere sadisfatto Sua Signoria. Così anch'io ridendo,
fattogli reverenza, mi parti', dicendo che io non voleva altro premio che
quello. Allora madonna Porzia ditta si volse a quella gentildonna romana, e
disse: – Vedete voi che la compagnia di quelle virtù che noi giudicammo
in lui, son queste, e non sono i vizii? – Maravigliatosi l'una e l'altra,
pure disse madonna Porzia: – Benvenuto mio, ha' tu mai sentito dire, che
quando il povero dona a il ricco, il diavol se ne ride? – Alla quale io
dissi: – E però di tanti sua dispiaceri, questa volta lo voglio vedere
ridere – e partitomi, lei disse che non voleva per questa volta fargli
cotal grazia. Tornatomi alla mia bottega, Lucagnolo aveva in un cartoccio li
dinari avuti del suo vaso; e giunto mi disse: – Accosta un poco qui a
paragone il premio del tuo gioiello a canto al premio del mio vaso –. Al
quale io dissi che lo salvassi in quel modo insino al seguente giorno; perché
io speravo che sì bene come l'opera mia innel suo genere non era stata manco
bella della sua, così aspettavo di fargli vedere il premio di essa.</p>
</div2>
<div2 type="capitolo">
<head>XXI.</head>
<p>Venuto l'altro giorno, madonna Porzia mandato alla mia bottega un suo
maestro di casa, mi chiamò fuora, e pòrtomi in mano un cartoccio pieno di
danari da parte di quella signora, mi disse, che lei non voleva che il diavol
se ne ridessi affatto; mostrando che quello che la mi mandava non era lo intero
pagamento che meritavano le mie fatiche, con molte altre cortese parole degne
di cotal signora. Lucagnolo, che gli pareva mill'anni di accostare il suo
cartoccio al mio, subito giunto in bottega, presente dodici lavoranti e altri
vicini fattisi innanzi, che desideravano veder la fine di tal contesa,
Lucagnolo prese il suo cartoccio con ischerno ridendo, dicendo: – Ou! ou
– tre o quattro volte, versato li dinari in sul banco con gran romore: i
quali erano venticinque scudi di giuli, pensando che li mia fussino quattro o
cinque scudi di moneta: dove che io, soffocato dalle grida sue, dallo sguardo e
risa de' circunstanti, guardando così un poco dentro innel mio cartoccio,
veduto che era tutto oro, da una banda del banco tenendo gli occhi bassi, senza
un romore al mondo, con tutt'a dua le mane forte in alto alzai il mio
cartoccio, il quali facevo versare a modo di una tramoggia di mulino. Erano li
mia danari la metà più che li sua; in modo che tutti quegli occhi, che mi
s'erano affisati a dosso con qualche ischerno, subito vòlti a lui, dissono:
– Lucagnolo, questi dinari di Benvenuto per essere oro, e per essere la
metà più, fanno molto più bel vedere che li tua –. Io credetti certo, che
per la invidia, insieme con lo scorno che ebbe quel Lucagnolo, subito cascassi
morto: e con tutto che di quelli mia danari allui ne venissi la terza parte,
per esser io lavorante – ché così è il costume: dua terzi ne tocca a il
lavorante e l'altra terza parte alli maestri della bottega – potette più
la temeraria invidia che la avarizia in lui, qual doveva operare tutto il
contrario, per essere questo Lucagnolo nato d'un contadino da Iesi. Maladisse
l'arte sua e quelli che gnene avevano insegnata, dicendo che da mò innanzi non
voleva più fare quell'arte di grosseria; solo voleva attendere a fare di quelle
bordellerie piccole, da poi che le erano così ben pagate. Non manco sdegnato io
dissi, che ogni uccello faceva il verso suo; che lui parlava sicondo le grotte
di dove egli era uscito, ma che io gli protestavo bene, che a me riuscirebbe
benissimo il fare delle sue coglionerie, e che a lui non mai riuscirebbe il far
di quella sorte bordellerie. Così partendomi adirato, gli dissi che presto
gnene faria vedere. Quelli che erano alla presenza gli dettono a viva voce il
torto, tenendo lui in concetto di villano come gli era, e me in concetto di
uomo, sì come io avevo mostro.</p>
</div2>
<div2 type="capitolo">
<head>XXII.</head>
<p>Il dì seguente andai a ringraziare madonna Porzia, e li dissi che Sua
Signoria aveva fatto il contrario di quel che la disse: che volendo io fare che
'l diavolo se ne ridessi, lei di nuovo l'aveva fatto rinnegare Idio.
Piacevolmente l'uno e l'altro ridemmo, e mi dette da fare altre opere belle e
buone. In questo mezzo io cercai, per via d'un discepolo di Raffaello da Urbino
pittore, che il vescovo Salamanca mi dessi da fare un vaso grande da acqua,
chiamato un'acquereccia, che per l'uso delle credenze che in sun esse si
tengono per ornamento. E volendo il detto vescovo farne dua di equal grandezza,
uno ne dette da fare al detto Lucagnolo, e uno ne ebbi da fare io; e la
modanatura delli detti vasi, ci dette il disegno quel ditto Gioanfrancesco
pittore. Così messi mano con maravigliosa voglia innel detto vaso, e fui
accomodato d'una particina di bottega da uno Milanese, che si chiamava maestro
Giovanpiero della Tacca. Messomi in ordine, feci il mio conto delli danari che
mi potevano bisognare per alcuna mia affari, e tutto il resto ne mandai
assoccorrere il mio povero buon padre; il quale, mentre che gli erano pagati in
Firenze, s'abbatté per sorte un di quelli arrabbiati che erano degli Otto a
quel tempo che io feci quel poco del disordine, e ch'egli svillaneggiandolo gli
aveva detto di mandarmi in villa con lanciotti a ogni modo. E perché quello
arrabbiato aveva certi cattivi figliolacci, a proposito mio padre disse:
– A ogniuno più può intervenire delle disgrazie, massimo agli uomini
collorosi quando egli hanno ragione, come intervenne al mio figliuolo; ma
veggasi poi del resto della vita sua, come io l'ho virtuosamente saputo levare.
Volesse Idio in vostro servizio, che i vostri figliuoli non vi facessino né
peggio, né meglio di quel che fanno e' mia a me; perché, sì come Idio m'ha
fatto tale che io gli ho saputi allevare, così, dove la virtù mia non ha potuto
arrivare, Lui stesso me gli ha campati, contra il vostro credere, dalle vostre
violente mane –. E partitosi, tutto questo fatto mi scrisse, pregandomi
per l'amor di Dio che io sonassi qualche volta, acciò che io non perdessi
quella bella virtù, che lui con tante fatiche mi aveva insegnato. La lettera
era piena delle più amorevol parole paterne che mai sentir si possa; in modo
tale che le mi mossono a pietose lacrime, desiderando prima che lui morissi di
contentarlo in buona parte, quanto al sonare, sì come Idio ci compiace tutte le
lecite grazie che noi fedelmente gli domandiamo.</p>
</div2>
<div2 type="capitolo">
<head>XXIII.</head>
<p>Mentre che io sollecitavo il bel vaso di Salamanca, e per aiuto avevo solo
un fanciulletto, che con grandissime preghiere d'amici, mezzo contra la mia
voglia, avevo preso per fattorino. Questo fanciullo era di età di quattordici
anni incirca; aveva nome Paulino ed era figliuolo di un cittadino romano, il
quale viveva delle sue entrate. Era questo Paulino il meglio creato, il più
onesto e il più bello figliuolo, che mai io vedessi alla vita mia; e per i sua
onesti atti e costumi, e per la sua infinita bellezza, e per el grande amore
che lui portava a me, avenne che per queste cause io gli posi tanto amore,
quanto in un petto di uno uomo rinchiuder si possa. Questo sviscerato amore fu
causa, che per vedere io più sovente rasserenare quel maraviglioso viso, che
per natura sua onesto e maninconico si dimostrava; pure, quando io pigliavo il
mio cornetto, subito moveva un riso tanto onesto e tanto bello, che io non mi
maraviglio punto di quelle pappolate che scrivono e' Greci degli dèi del cielo.
Questo talvolta, essendo a quei tempi, gli arebbe fatti forse più uscire de'
gangheri. Aveva questo Paulino una sua sorella, che aveva nome Faustina, qual
penso io che mai Faustina fussi sì bella, di chi gli antichi libri cicalan
tanto. Menatomi alcune volte alla vigna sua, e per quel che io potevo
giudicare, mi pareva che questo uomo da bene, padre del detto Paulino, mi
arebbe voluto far suo genero. Questa cosa mi causava molto più il sonare, che
io non facevo prima. Occorse in questo tempo che un certo Gianiacomo piffero da
Cesena, che stava col Papa, molto mirabil sonatore, mi fece intendere per
Lorenzo tronbone lucchese, il quale è oggi al servizio del nostro Duca, se io
volevo aiutar loro per il Ferragosto del Papa, sonar di sobrano col mio
cornetto quel giorno parecchi mottetti, che loro bellissimi scelti avevano. Con
tutto che io fussi nel grandissimo desiderio di finire quel mio bel vaso
cominciato, per essere la musica cosa mirabile in sé e per sattisfare in parte
al mio vecchio padre, fui contento far loro tal compagnia: e otto giorni
innanzi al Ferragosto, ogni dì dua ore facemmo insieme conserto, in modo che il
giorno d'agosto andammo in Belvedere, e in mentre che papa Clemente desinava,
sonammo quelli disciplinati mottetti in modo, che il Papa ebbe a dire non aver
mai sentito musica più suavemente e meglio unita sonare. Chiamato a sé quello
Gianiacomo, lo domandò di che luogo e in che modo lui aveva fatto a avere così
buon cornetto per sobrano, e lo domandò minutamente chi io ero. Gianiacomo
ditto gli disse a punto il nome mio. A questo il Papa disse: – Adunque
questo è il figliuolo di maestro Giovanni? – Così disse che io ero. Il
Papa disse che mi voleva al suo servizio in fra gli altri musici. Gian Iacomo
rispose: – Beatissimo Padre, di questo io non mi vanto che voi lo
abbiate, perché la sua professione, a che lui attende continuamente, si è
l'arte della oreficeria, e in quella opera maravigliosamente, e tirane molto
miglior guadagno che lui non farebbe al sonare –. A questo il Papa disse:
– Tanto meglio li voglio, essendo cotesta virtù di più in lui, che io non
aspettavo. Fagli acconciare la medesima provvisione che a voi altri; e da mia
parte digli che mi serva e che alla giornata ancora innell'altra professione
ampliamente gli darò da fare – e stesa la mana, gli donò in un fazzoletto
cento scudi d'oro di Camera, e disse: – Pàrtigli in modo, che lui ne
abbia la sua parte –. Il ditto Gian Iacomo spiccato dal Papa, venuto a
noi, disse puntatamente tutto quel che il Papa gli aveva detto; e partito li
dinari infra otto compagni che noi eramo, dato a me la parte mia, mi disse:
– Io ti vo a fare scrivere nel numero delli nostri compagni –. Al
quale io dissi: – Lasciate passare oggi, e domani vi risponderò –.
Partitomi da loro, io andavo pensando se tal cosa io dovevo accettare,
considerato quanto la mi era per nuocere allo isviarmi dai belli studi della
arte mia. La notte seguente mi apparve mio padre in sogno, e con amorevolissime
lacrime mi pregava, che per l'amor di Dio e suo io fussi contento di pigliare
quella tale impresa; a il quali mi pareva rispondere, che in modo nessuno io
non lo volevo fare. Subito mi parve che in forma orribile lui mi spaventasse, e
disse: – Non lo faccendo arai la paterna maladizione, e faccendolo sia tu
benedetto per sempre da me –. Destatomi, per paura corsi a farmi
scrivere; di poi lo scrissi al mio vecchio padre, il quale per la soverchia
allegrezza gli prese uno accidente, il quali lo condusse presso alla morte; e
subito mi scrisse d'avere sognato ancora lui quasi che il medesimo che avevo
fatto io.</p>
</div2>
<div2 type="capitolo">
<head>XXIV.</head>
<p>E' mi pareva, veduto di aver sadisfatto alla onesta voglia del mio buon
padre, che ogni cosa mi dovessi succedere a' onorata e gloriosa fine. Così mi
messi con grandissima sollecitudine a finire il vaso che cominciato avevo per
il Salamanca. Questo vescovo era molto mirabile uomo, ricchissimo, ma difficile
a contentare: mandava ogni giorno a vedere quel che io facevo; e quella volta
che il suo mandato non mi trovava, il detto Salamanca veniva in grandissimo
furore, dicendo che mi voleva far tôrre la ditta opera, e darla ad altri a
finire. Questo ne era causa il servire a quel maladetto sonare. Pure con
grandissima sollecitudine mi ero messo giorno e notte, tanto che conduttola a
termine di poterla mostrare al ditto vescovo, lo feci vedere: a il quali crebbe
tanto desiderio di vederlo finito, che io mi penti' d'arvegnene mostro. In
termine di tre mesi ebbi finita la detta opera con tanti belli animaletti,
fogliami e maschere, quante immaginar si possa. Subito la mandai per quel mio
Paulino fattore a mostrare a quel valente uomo di Lucagnolo detto di sopra; il
qual Paulino, con quella sua infinita grazia e bellezza, disse così: –
Misser Lucagnolo, dice Benvenuto che vi manda a monstrare le sue promesse e
vostre coglionerie, aspettando da voi vedere le sue bordellerie –. Ditto
le parole, Lucagniolo prese in mano il vaso, e guardollo assai; di poi disse a
Paulino: – O bello zittiello, di' al tuo padrone, che egli è un gran
valente uomo, e che io lo priego che mi voglia per amico, e non s'entri in
altro –. Lietissimamente mi fece la imbasciata quello onesto e mirabil
giovanetto. Portossi il ditto vaso al Salamanca, il quali volse che si facessi
stimare. Innella detta istima si intervenne questo Lucagnolo, il quali tanto
onoratamente me lo stimò e lodò da gran lunga, di quello che io mi pensava.
Preso il ditto vaso, il Salamanca spagnolescamente disse: – Io giuro a
Dio, che tanto voglio stare a pagarlo, quanto lui ha penato a farlo –.
Inteso questo, io malissimo contento mi restai, maladicendo tutta la Spagna e
chi li voleva bene. Era infra gli altri belli ornamenti un manico tutto di un
pezzo a questo vaso, sottilissimamente lavorato, che per virtù di una certa
molla stava diritto sopra la bocca del vaso. Monstrando un giorno per boria
monsignor ditto a certi sua gentiluomini spagnuoli questo mio vaso, avenne che
un di questi gentiluomini, partito che fu il ditto monsignore, troppo
indiscretamente maneggiando il bel manico del vaso, non potendo resistere
quella gentil molla alla sua villana forza, in mano al ditto si roppe; e
parendoli di aver molto mal fatto, pregò quel credenzier che n'aveva cura, che
presto lo portasse al maestro che lo aveva fatto, il quali subito lo
racconciassi e li prommettessi tutto il premio che lui domandava, pur che
presto fusse acconcio. Così capitandomi alle mani il vaso, promessi acconciarlo
prestissimo, e così feci. Il ditto vaso mi fu portato innanzi mangiare: a
ventidua ore venne quel che me lo aveva portato, il quale era tutto in sudore,
ché per tutta la strada aveva corso, avvengaché monsignore ancora di nuovo lo
aveva domandato per mostrarlo a certi altri signori. Però questo credenziere
non mi lasciava parlar parola, dicendo: – Presto, presto, porta il vaso
–. Onde io, volontoroso di fare adagio e non gnene dare, dissi che io non
volevo fare presto. Venne il servitore ditto in tanta furia, che, accennando di
mettere mano alla spada con una mana, e con la altra fece dimostrazione e forza
di entrare in bottega; la qual cosa io subito glie ne 'nterdissi con l'arme,
accompagnate con molte ardite parole, dicendogli: – Io non te lo voglio
dare; e va, di' a monsignore tuo padrone, che io voglio li dinari delle mie
fatiche, prima che egli esca di questa bottega –. Veduto questo di non
aver potuto ottenere per la via delle braverie, si messe a pregarmi, come si
priega la Croce, dicendomi, che se io gnene davo, farebbe per me tanto, che io
sarei pagato. Queste parole niente mi mossono del mio proposito, sempre
dicendogli il medesimo. Alla fine disperatosi della impresa, giurò di venire
con tanti spagnuoli, che mi arieno tagliati a pezzi; e partitosi correndo, in
questo mezzo io, che ne credevo qualche parte di questi assassinamenti loro, mi
promessi animosamente difendermi; e messo in ordine un mio mirabile scoppietto,
il quale mi serviva per andare a caccia, da me dicendo: – Chi mi toglie
la roba mia con le fatiche insieme, ancora se gli può concedere la vita?
– in questo contrasto, che da me medesimo faceva, comparse molti
spagnuoli insieme con il loro maestro di casa, il quale a il lor temerario modo
disse a quei tanti, che entrassin drento, e che togliessino il vaso, e me
bastonassino. Alle qual parole io monstrai loro la bocca dello scoppietto in
ordine col suo fuoco, e ad alta voce gridavo: – Marrani, traditori,
assassinas'egli a questo modo le case e le botteghe in una Roma? Tanti quanti
di voi, ladri, s'appresseranno a questo isportello, tanti con questo mio
istioppo ne farò cader morti –. E volto la bocca d'esso istioppo al loro
maestro di casa, accennando di trarre, dissi: – E tu ladrone, che gli
ammetti, voglio che sia il primo a morire –. Subito dette di piede a un
giannetto, in su che lui era, e a tutta briglia si misse a fuggire. A questo
gran romore era uscito fuora tutti li vicini; e di più passando alcuni
gentiluomini romani, dissono: – Ammazzali pur questi marrani, perché
sarai aiutato da noi –. Queste parole furno di tanta forza, che molto
ispaventati da me si partirno; in modo che, necessitati dal caso, furno forzati
annarrare tutto il caso a monsignor, il quale era superbissimo, e tutti quei
servitori e ministri isgridò, sì perché loro eran venuti a fare un tale
eccesso, e perché, da poi cominciato, loro non l'avevano finito. Abbattessi in
questo quel pittore che s'era intervenuto in tal cosa, a il quale monsignore
disse che mi venissi a dire da sua parte, che se io non gli portavo il vaso
subito, che di me il maggior pezzo sarien gli orecchi; e se io lo portavo, che
subito mi darebbe il pagamento di esso. Questa cosa non mi messe punto di
paura, e gli feci intendere che io lo andrei a dire al Papa subito. Intanto, a
lui passato la stizza e a me la paura, sotto la fede di certi gran gentiluomini
romani che il detto non mi offenderebbe, e con buona sicurtà del pagamento
delle mie fatiche, messomi in ordine con un gra' pugnale e il mio buon giaco,
giunsi in casa del detto monsignore, il quale aveva fatto mettere in ordine
tutta la sua famiglia. Entrato, avevo il mio Paulino appresso con il vaso
d'argento. Era né più né manco come passare per mezzo il Zodiaco, ché chi
contrafaceva il leone, quale lo scorpio, altri il cancro: tanto che pur
giugnemmo alla presenza di questo pretaccio, il quale sparpagliò le più
pretesche spagnolissime parole che inmaginar si possa. Onde io mai alzai la
testa a guardarlo, né mai gli risposi parola. A il quale mostrava di crescere
più la stizza; e fattomi porgere da scrivere, mi disse che io scrivessi di mia
mano, dicendo d'essere ben contento e pagato da lui. A questo io alzai la testa
e li dissi che molto volentieri lo farei se prima io avessi li mia dinari.
Crebbe còllora al vescovo; e le bravate e le dispute furno grande. Al fine
prima ebbi li dinari, da poi scrissi, e lieto e contento me ne andai.</p>
</div2>
<div2 type="capitolo">
<head>XXV.</head>
<p>Da poi lo intese papa Clemente, il quale aveva veduto il vaso in prima, ma
non gli fu mostro per di mia mano, ne prese grandissimo piacere, e mi dètte
molte lode, e in pubblico disse che mi voleva grandissimo bene; a tale che
monsignore Salamanca molto si pentì d'avermi fatto quelle sue bravate: e per
rappattumarmi, per il medesimo pittore mi mandò a dire che mi voleva dar da
fare molte grande opere; al quale io dissi che volentieri le farei, ma volevo
prima il pagamento di esse, che io le cominciassi. Ancora queste parole vènneno
agli orecchi di papa Clemente, le quale lo mossono grandemente a risa. Era alla
presenza il cardinale Cibo, al quali il Papa contò tutta la diferenza che io
avevo aùto con questo vescovo; di poi si volse a un suo ministro, e li comandò
che continuamente mi dessi da fare per il palazzo. Il ditto cardinal Cibo mandò
per me, e doppo molti piacevoli ragionamenti, mi dette da fare un vaso grande,
maggior che quello del Salamanca; così il cardinal Cornaro e molti altri di
quei cardinali, massimamente Ridolfi e Salviati: da tutti avevo da fare, in
modo che io guadagnavo molto bene. Madonna Porzia sopra ditta mi disse che io
dovessi aprire una bottega che fusse tutta mia: e io così feci, e mai restavo
di lavorare per quella gentile donna da bene, la quale mi dava assaissimo
guadagno, e quasi per causa sua istessa m'ero mostro al mondo uomo da qualcosa.
Presi grande amicizia col signor Gabbriello Ceserino, il quale era gonfaloniere
di Roma: a questo signore io li feci molte opere. Una infra le altre notabile:
questa fu una medaglia grande d'oro da portare in un cappello: dentro isculpito
in essa medaglia si era Leda col suo cigno; e sadisfattosi assai delle mie
fatiche, disse che voleva farla istimare per pagarmela il giusto prezzo. E
perché la medaglia era fatta con gran disciplina, quelli stimatori della arte
la stimarono molto più che lui non s'immaginava: così tenendosi la medaglia in
mano, nulla ne ritraevo delle mie fatiche. Occorse il medesimo caso di essa
medaglia che quello del vaso del Salamanca. E perché queste cose non mi tolgano
il luogo da dire cose di maggiore importanza, così brevemente le passerò.</p>
</div2>
<div2 type="capitolo">
<head>XXVI.</head>
<p>Con tutto che io esca alquanto della mia professione, volendo descrivere la
vita mia, mi sforza qualcuna di queste cotal cose non già minutamente
descriverle, ma sì bene soccintamente accennarle. Essendo una mattina del
nostro San Giovanni a desinare insieme con molti della nazion nostra, di
diverse professione, pittori, scultori, orefici; infra li altri notabili uomini
ci era uno domandato il Rosso pittore, e Gianfrancesco discepolo di Raffaello
da Urbino, e molti altri. E perché in quel luogo io gli avevo condotti
liberamente, tutti ridevano e motteggiavano, secondo che promette lo essere
insieme quantità di uomini, rallegrandosi di una tanto maravigliosa festa.
Passando a caso un giovane isventato, bravaccio, soldato del signor Rienzo da
Ceri, a questi romori, sbeffando disse molte parole inoneste della nazione
fiorentina. Io, che era guida di quelli tanti virtuosi e uomini da bene,
parendomi essere lo offeso, chetamente, sanza che nessuno mi vedessi, questo
tale sopragiunsi, il quale era insieme con una sua puttana, che per farla
ridere, ancora seguitava di fare quella scornacchiata. Giunto a lui, lo
domandai se egli era quello ardito, che diceva male de' Fiorentini. Subito
disse: – Io son quello –. Alle quale parole io alzai la mana
dandogli in sul viso, e dissi: – E io son questo –. Subito messo
mano all'arme l'uno e l'altro arditamente, ma non sì tosto cominciato tal
briga, che molti entrorno di mezzo, più presto pigliando la parte mia che
altrimenti, essentito e veduto che io avevo ragione. L'altro giorno a presso mi
fu portato un cartello di disfida per combattere seco, il quale io accettai
molto lietamente, dicendo che questa mi pareva impresa da spedirla molto più
presto che quelle di quella altra arte mia: e subito me ne andai a parlare a un
vechione chiamato il Bevilacqua, il quale aveva nome d'essere stato la prima
spada di Italia, perché s'era trovato più di venti volte ristretto in campo
franco e sempre ne era uscito a onore. Questo uomo da bene era molto mio amico,
e conosciutomi per virtù della arte mia, e anche s'era intervenuto in certe
terribil quistione infra me e altri. Per la qual cosa lui lietamente subito mi
disse: – Benvenuto mio, se tu avessi da fare con Marte, io son certo che
ne usciresti a onore, perché di tanti anni, quant'io ti conosco, non t'ho mai
veduto pigliare nessuna briga a torto –. Così prese la mia impresa, e
conduttoci in luogo con l'arme in mano, sanza insanguinarsi, restando dal mio
avversario, con molto onore usci' di tale inpresa. Non dico altri particolari;
che se bene sarebbono bellissimi da sentire in tal genere, voglio riserbare
queste parole a parlare de l'arte mia, quale è quella che m'ha mosso a questo
tale iscrivere; e in essa arò da dire pur troppo. Se bene mosso da una onesta
invidia, desideroso di fare qualche altra opera che aggiugnessi e passassi
ancora quelle del ditto valente uomo Lucagnolo, per questo non mi scostavo mai
da quella mia bella arte del gioiellare; in modo che infra l'una e l'altra mi
recava molto utile e maggiore onore, e innell'una e nella altra continuamente
operavo cose diverse dagli altri. Era in questo tempo a Roma un valentissimo
uomo perugino per nome Lautizio, il quale lavorava solo di una professione, e
di quella era unico al mondo. Avenga che a Roma ogni cardinale tiene un
suggello, innel quale è impresso il suo titolo, questi suggelli si fanno grandi
quanti è tutta una mana di un piccol putto di dodici anni incirca: e sì come io
ho detto di sopra, in essa si intaglia quel titolo del cardinale, nel quale
s'interviene moltissime figure: pagasi l'uno di questi suggelli ben fatti cento
e più di cento scudi. Ancora a questo valente uomo io portavo una onesta
invidia; se bene questa arte è molto appartata da l'altre arti che si
intervengono nella oreficeria; perché questo Lautizio, faccendo questa arte de'
suggelli, non sapeva fare altro. Messomi a studiare ancora in essa arte, se
bene difficilissima la trovavo, non mai stanco per fatica che quella mi dessi,
di continuo attendevo a guadagnare e a imparare. Ancora era in Roma un altro
eccellentissimo valente uomo, il quale era milanese e si domandava per nome
misser Caradosso. Questo uomo lavorava solamente di medagliette cesellate fatte
di piastra, e molte altre cose; fece alcune Pace lavorate di mezzo rilievo, e
certi Cristi di un palmo, fatti di piastre sottilissime d'oro, tanto ben
lavorate, che io giudicavo questo essere il maggior maestro che mai di tal cose
io avessi visto, e di lui più che di nessuno altro avevo invidia. Ancora c'era
altri maestri, che lavoravano di medaglie intagliate in acciaio, le quali son
le madre e la vera guida a coloro che vogliono sapere fare benissimo le monete.
Attutte queste diverse professioni con grandissimo studio mi mettevo a
impararle. Ècci ancora la bellissima arte dello smaltare, quale io non viddi
mai far bene ad altri, che a un nostro fiorentino chiamato Amerigo, quale io
non cognobbi, ma ben cognobbi le maravigliosissime opere sue; le quali in parte
del mondo, né da uomo mai, non viddi chi s'appressassi di gran lunga a tal
divinità. Ancor a questo esercizio molto difficilissimo rispetto al fuoco, che
nelle finite gran fatiche per ultimo si interviene, e molte volte le guasta e
manda in ruina, ancora a questa diversa professione con tutto il mio potere mi
messi; e se bene molto difficile io la trovavo, era tanto il piacere che io
pigliavo, che le ditte gran difficultà mi pareva che mi fussin riposo: e questo
veniva per uno espresso dono prestatomi dallo Idio della natura d'una
complessione tanto buona e ben proporzionata, che liberamente io mi prommettevo
dispor di quella tutto quello che mi veniva in animo di fare. Queste
professione ditte sono assai e molto diverse l'una dall'altra; in modo che chi
fa bene una di esse, volendo fare le altre, quasi a nissuno non riesce come
quella che fa bene; dove che io ingegnatomi con tutto il mio potere di tutte
queste professione equalmente operare; e al suo luogo mostrerrò tal cosa aver
fatta, sì come io dico.</p>
</div2>
<div2 type="capitolo">
<head>XXVII.</head>
<p>In questo tempo, essendo io ancora giovane di ventitré anni in circa, si
risentì un morbo pestilenziale tanto inistimabile, che in Roma ogni dì ne
moriva molte migliaia. Di questo alquanto spaventato, mi cominciai a pigliare
certi piaceri, come mi dittava l'animo, pure causati da qualcosa che io dirò.
Perché io me ne andavo il giorno della festa volentieri alle anticaglie,
ritraendo di quelle or con cera or con disegno; e perché queste ditte
anticaglie sono tutte rovine, e infra quelle ditte ruine cova assaissimi
colombi, mi venne voglia di adoperare contra essi lo scoppietto: in modo che
per fuggire il commerzio, spaventato dalla peste, mettevo uno scoppietto in
ispalla al mio Pagolino, e soli lui e io ce ne andavamo alle ditte anticaglie.
Il che ne seguiva che moltissime volte ne tornavo carico di grassissimi
colombi. Non mi piaceva di mettere innel mio scoppietto altro che una sola
palla, e così per vera virtù di quella arte facevo gran caccie. Tenevo uno
scoppietto diritto, di mia mano; e drento e fuora non fu mai specchio da vedere
tale. Ancora facevo di mia mano la finissima polvere da trarre, innella quale
io trovai i più bei segreti, che mai per insino a oggi da nessuno altro si
sieno trovati; e di questo, per non mi ci stendere molto, solo darò un segno da
fare maravigliare tutti quei che son periti in tal professione. Questo si era,
che con la quinta parte della palla il peso della mia polvere, detta palla mi
portava ducento passi andanti in punto bianco. Se bene il gran piacere, che io
traevo da questo mio scoppietto, mostrava di sviarmi dalla arte e dagli studii
mia, ancora che questo fussi la verità, in uno altro modo mi rendeva molto più
di quel che tolto mi aveva: il perché si era, che tutte le volte che io andavo
a questa mia caccia, miglioravo la vita mia grandemente, perché l'aria mi
conferiva forte. Essendo io per natura malinconico, come io mi trovavo a questi
piaceri, subito mi si rallegrava il cuore, e venivami meglio operato e con più
virtù assai, che quando io continuo stavo a' miei studii ed esercizii; di modo
che lo scoppietto alla fin del giuoco mi stava più a guadagno che a perdita.
Ancora, mediante questo mio piacere, m'avevo fatto amicizie di certi cercatori,
li quali stavano alle velette di certi villani lombardi, che venivano al suo
tempo a Roma a zappare le vigne. Questi tali innel zappare la terra sempre
trovavono medaglie antiche, agate, prasme, corniuole, cammei: ancora trovavano
delle gioie, come s'è dire ismeraldi, zaffini, diamanti e rubini. Questi tali
cercatori da quei tai villani avevano alcuna volta per pochissimi danari di
queste cose ditte; alle quali io alcuna volta, e bene spesso, sopragiunto i
cercatori, davo loro tanti scudi d'oro, molte volte di quello che loro appena
avevano compero tanti giuli. Questa cosa, non istante il gran guadagno che io
ne cavavo, che era per l'un dieci o più, ancora mi facevo benivolo quasi
attutti quei cardinali di Roma. Solo dirò di queste qualcuna di quelle cose
notabile e più rare. Mi capitò alle mane, infra tante le altre, una testa di un
dalfino grande quant'una fava da partito grossetta. Infra le altre, non istante
che questa testa fusse bellissima, la natura in questo molto sopra faceva la
arte; perché questo smiraldo era di tanto buon colore, che quel tale che da me
lo comperò a decine di scudi, lo fece acconciare a uso di ordinaria pietra da
portare in anello: così legato lo vendé centinaia. Ancora un altro genere di
pietra: questo si fu una testa del più bel topazio, che mai fusse veduto al
mondo: in questo l'arte adeguava la natura. Questa era grande quant'una grossa
nocciuola, e la testa si era tanto ben fatta quanto inmaginar si possa: era
fatta per Minerva. Ancora un'altra pietra diversa da queste: questo fu un
cammeo: in esso intagliato uno Ercole che legava il trifauce Cerbero. Questo
era di tanta bellezza e di tanta virtù ben fatto, che il nostro gran
Michelagnolo ebbe a dire non aver mai veduto cosa tanto maravigliosa. Ancora
infra molte medaglie di bronzo, una me ne capitò, nella quale era la testa di
Iove. Questa medaglia era più grande che nessuna che veduto mai io ne avessi:
la testa era tanto ben fatta, che medaglia mai si vidde tale. Aveva un
bellissimo rovescio di alcune figurette simili allei fatte bene. Arei sopra di
questo da dire di molte gran cose, ma non mi voglio stendere per non essere
troppo lungo.</p>
</div2>
<div2 type="capitolo">
<head>XXVIII.</head>
<p>Come di sopra dissi, era cominciato la peste in Roma: se bene io voglio
ritornare un poco indietro, per questo non uscirò del mio proposito. Capitò a
Roma un grandissimo cerusico, il quale si domandava maestro Iacomo da Carpi.
Questo valente uomo, infra gli altri sua medicamenti, prese certe disperate
cure di mali franzesi. E perché questi mali in Roma sono molto amici de' preti,
massime di quei più ricchi, fattosi cognoscere questo valente uomo, per virtù
di certi profumi mostrava di sanare maravigliosamente queste cotai infirmità,
ma voleva far patto prima che cominciassi a curare; e' quali patti, erano a
centinaia e non a decine. Aveva questo valente uomo molta intelligenzia del
disegno. Passando un giorno a caso della mia bottega, vidde a sorta certi
disegni che io avevo innanzi, in fra' quali era parecchi bizzarri vasetti, che
per mio piacere avevo disegnati. Questi tali vasi erano molto diversi e varii
da tutti quelli che mai s'erano veduti insino a quella età. Volse il ditto
maestro Iacomo che io gnene facessi d'argento; i quali io feci oltra modo
volentieri, per essere sicondo il mio capriccio. Con tutto che il ditto valente
uomo molto bene me gli pagasse, fu l'un cento maggiore l'onore che mi
apportorno; perché in nella arte di quei valenti uomini orefici dissono non
aver mai veduto cosa più bella né meglio condotta. Io non gli ebbi sì tosto
forniti, che questo uomo li mostrò al Papa; e l'altro dì dapoi s'andò con Dio.
Era molto litterato: maravigliosamente parlava della medicina. Il Papa volse
che lui restassi al suo servizio; e questo uomo disse, che non voleva stare al
servizio di persona del mondo; e che chi aveva bisogno di lui, gli andassi
dietro. Egli era persona molto astuta, e saviamente fece a 'ndarsene di Roma;
perché non molti mesi apresso tutti quelli che egli aveva medicati si condusson
tanto male, che l'un cento eran peggio che prima: sarebbe stato ammazzato, se
fermato si fussi. Mostrò li mia vasetti in fra molti signori; in fra li altri
allo eccellentissimo duca di Ferrara; e disse, che quelli lui li aveva aùti da
un gran signore in Roma, dicendo a quello, se lui voleva essere curato della
sua infirmità, voleva quei dua vasetti; e che quel tal signore gli aveva detto,
ch'egli erano antichi, e che di grazia gli chiedesse ogni altra cosa, qual non
gli parrebbe grave a dargnene, purché quelli gnene lasciassi: disse aver fatto
sembiante non voler medicarlo, e però gli ebbe. Questo me lo disse misser
Alberto Bendedio in Ferrara, e con gran sicumera me ne mostrò certi ritratti di
terra; al quali io mi risi; e non dicendo altro, misser Alberto Bendedio, che
era uomo superbo, isdegnato mi disse: – Tu te ne ridi, eh? e io ti dico
che da mill'anni in qua non c'è nato uomo che gli sapessi solamente ritrarre
–. E io, per non tor loro quella riputazione, standomi cheto, stupefatto
gli ammiravo. Mi fu detto in Roma da molti signori di questa opera, che a lor
pareva miracolosa e antica; alcuni di questi, amici mia; e io baldanzoso di tal
faccenda, confessai d'averli fatti io. Non volendo crederlo, ond'io volendo
restar veritiero a quei tali, n'ebbi a dare testimonianza a farne nuovi
disegni; ché quella non bastava, avenga che li disegni vecchi il ditto maestro
Iacomo astutamente portar se gli volse. In questa piccola operetta io ci
acquistai assai.</p>
</div2>
<div2 type="capitolo">
<head>XXIX.</head>
<p>Seguitando apresso la peste molti mesi, io mi ero scaramucciato, perché mi
era morti di molti compagni, ed ero restato sano e libero. Accadde una sera in
fra le altre, un mio confederato compagno menò in casa a cena una meretrice
bolognese, che si domandava Faustina. Questa donna era bellissima, ma era di
trenta anni in circa, e seco aveva una servicella di tredici in quattordici.
Per essere la detta Faustina cosa del mio amico, per tutto l'oro del mondo io
non l'arei tocca. Con tutto che la dicesse essere di me forte innamorata,
constantemente osservavo la fede allo amico mio; ma poi che a letto furno, io
rubai quella servicina, la quali era nuova nuova, ché guai allei se la sua
padrona lo avessi saputo. Così godetti piacevolmente quella notte con molta più
mia sadisfazione, che con la patrona Faustina fatto non arei. Apressandosi
all'ora del desinare, onde io stanco, che molte miglia avevo camminato, volendo
pigliare il cibo, mi prese un gran dolore di testa, con molte anguinaie nel
braccio manco, scoprendomisi un carbonchio nella nocella della mana manca,
dalla banda di fuora. Spaventato ugnuno in casa, lo amico mio, la vacca grossa
e la minuta tutte fuggite, onde io restato solo con un povero mio fattorino, il
quale mai lasciar mi volse, mi sentivo soffocare il cuore, e mi conoscevo certo
esser morto. In questo, passando per la strada il padre di questo mio
fattorino, il quale era medico del cardinale Iacoacci e a sua provisione stava,
disse il detto fattore al padre: – Venite, mio padre, a veder Benvenuto,
il quale è con un poco di indisposizione a letto –. Non considerando quel
che la indisposizione potessi essere, subito venne a me, e toccatomi il polso,
vide e sentì quel che lui volsuto non arebbe. Subito vòlto al figliuolo, gli
disse: – O figliuolo traditore, tu m'hai rovinato: come poss'io più
andare innanzi al cardinale? – A cui il figliuol disse: – Molto più
vale, mio padre, questo mio maestro, che quanti cardinali ha Roma –.
Allora il medico a me si volse, e disse: – Da poi che io son qui,
medicare ti voglio. Solo di una cosa ti fo avvertito, che avendo usato il
coito, se' mortale –. Al quali io dissi: – Hollo usato questa notte
–. A questo disse il medico: – In che creatura, e quanto? – E
gli dissi: – La notte passata, e innella giovinissima fanciulletta
–. Allora avvedutosi lui delle sciocche parole usate, subito mi disse:
– Sì per esser giovini a cotesto modo, le quali ancor non putano, e per
essere a buona ora il rimedio, non aver tanta paura, ché io spero per ogni modo
guarirti –. Medicatomi, e partitosi, subito comparse un mio carissimo
amico, chiamato Giovanni Rigogli, il quali, increscendoli e del mio gran male e
dell'essere lasciato così solo da il compagno mio, disse: – Non ti
dubitare, Benvenuto mio, che io mai non mi spiccherò da te, per infin che
guarito io non ti vegga –. Io dissi a questo amico, che non si
appressassi a me, perché spacciato ero. Solo lo pregavo che lui fussi contento
di pigliare una certa buona quantità di scudi che erano in una cassetta quivi
vicina al mio letto, e quelli, di poi che Idio mi avessi tolto al mondo, gli
mandassi a donare al mio povero padre, scrivendogli piacevolmente, come ancora
io avevo fatto sicondo l'usanza che prommetteva quella arrabbiata istagione. Il
mio caro amico mi disse non si voler da me partir in modo alcuno, e quello che
da poi occorressi innell'uno o innell'altro modo, sapeva benissimo quel che si
conveniva fare per lo amico. E così passammo innanzi con lo aiuto di Dio: e con
i maravigliosi rimedi cominciato a pigliare grandissimo miglioramento, presto a
bene di quella grandissima infirmitate campai. Ancora tenendo la piaga aperta,
dentrovi la tasta e un piastrello sopra, me ne andai in sun un mio cavallino
salvatico, il quale io avevo. Questo aveva i peli lunghi più di quattro dita;
era a punto grande come un grande orsacchio, e veramente un orso, pareva. In
sun esso me ne andai a trovare il Rosso pittore, il quale era fuor di Roma in
verso Civitavecchia, a un luogo del conte dell'Anguillara, detto Cervetera, e
trovato il mio Rosso, il quale oltra modo si rallegrò, onde io gli dissi:
– I' vengo a fare a voi quel che voi facesti a me tanti mesi sono
–. Cacciatosi subito a ridere, e abracciatomi e baciatomi, appresso mi
disse, che per amor del conte io stessi cheto. Così filicemente e lieti con
buon vini e ottime vivande, accarezzato dal ditto conte, in circa a un mese ivi
mi stetti, e ogni giorno soletto me ne andavo in sul lito del mare, e quivi
smontavo, caricandomi di più diversi sassolini, chiocciolette e nicchi rari e
bellissimi. L'ultimo giorno, che poi più non vi andai, fui assaltato da molti
uomini, li quali, travestitisi, eran discesi d'una fusta di Mori; e pensandosi
d'avermi in modo ristretto a un certo passo, il quali non pareva possibile a
scampar loro delle mani, montato subito in sul mio cavalletto, resolutomi al
periglioso passo quivi d'essere o arosto o lesso, perché poca speranza vedevo
di scappare di uno delli duoi modi, come volse Idio, il cavalletto, che era
qual di sopra io dissi, saltò quello che è impossibile a credere; onde io
salvatomi ringraziai Idio. Lo dissi al conte: lui dette a l'arme: si vidde le
fuste in mare. L'altro giorno apresso sano e lieto me ne ritornai in Roma.</p>
</div2>
<div2 type="capitolo">
<head>XXX.</head>
<p>Di già era quasi cessata la peste, di modo che quelli che si ritrovavono
vivi molto allegramente l'un l'altro si carezavano. Da questo ne nacque una
compagnia di pittori, scultori, orefici, li meglio che fussino in Roma; e il
fondatore di questa compagnia si fu uno scultore domandato Michelagnolo. Questo
Michelagnolo era sanese, ed era molto valente uomo, tale che poteva comparire
in fra ogni altri di questa professione, ma sopra tutto era questo uomo il più
piacevole e il più carnale che mai si cognoscessi al mondo. Di questa detta
compagnia lui era il più vecchio, ma sì bene il più giovane alla valitudine del
corpo. Noi ci ritrovavomo spesso insieme; il manco si era due volte la
settimana. Non mi voglio tacere che in questa nostra compagnia si era Giulio
Romano pittore e Gian Francesco, discepoli maravigliosi del gran Raffaello da
Urbino. Essendoci trovati più e più volte insieme, parve a quella nostra buona
guida che la domenica seguente noi ci ritrovassimo a cena in casa sua, e che
ciascuno di noi fussi ubbrigato a menare la sua cornacchia, ché tal nome aveva
lor posto il ditto Michelagnolo; e chi non la menassi, fussi ubbrigato a pagare
una cena attutta la compagnia. Chi di noi non aveva pratica di tal donne di
partito, con non poca sua spesa e disagio se n'ebbe approvvedere, per non
restare a quella virtuosa cena svergognato. Io, che mi pensavo d'essere
provisto bene per una giovane molto bella, chiamata Pantassilea, la quali era
grandemente innamorata di me, fui forzato a concederla a un mio carissimo
amico, chiamato il Bachiacca, il quali era stato ed era ancora grandemente
innamorato di lei. In questo caso si agitava un pochetto di amoroso isdegno,
perché veduto che alla prima parola io la concessi al Bachiacca, parve a questa
donna che io tenessi molto poco conto del grande amore che lei mi portava; di
che ne nacque una grandissima cosa in ispazio di tempo, volendosi lei vendicare
della ingiuria ricevuta da me; la qual cosa dirò poi al suo luogo. Avvenga che
l'ora si cominciava a pressare di appresentarsi alla virtuosa compagnia
ciascuno con la sua cornacchia, e io mi trovavo senza e pur troppo mi pareva
fare errore mancare di una sì pazza cosa; e quel che più mi teneva si era che
io non volevo menarvi sotto il mio lume, in fra quelle virtù tali, qualche
spennacchiata cornacchiuccia; pensai a una piacevolezza per acrescere alla
lietitudine maggiore risa. Così risolutomi, chiamai un giovinetto de età di
sedici anni, il quale stava accanto a me: era figliulo di uno ottonaio
spagnuolo. Questo giovine attendeva alle lettere latine ed era molto istudioso.
Avea nome Diego: era bello di persona, maraviglioso di color di carne: lo
intaglio della testa sua era assai più bello che quello antico di Antino e
molte volte lo avevo ritratto; di che ne aveva aùto molto onore nelle opere
mie. Questo non praticava con persona, di modo che non era cognusciuto: vestiva
molto male e accaso: solo era innamorato dei suoi maravigliosi studi. Chiamato
in casa mia, lo pregai che mi si lasciassi addobbare di quelle veste femminile
che ivi erano apparecchiate. Lui fu facile e presto si vestì, e io con
bellissimi modi di acconciature presto accresce' gran bellezze al suo bello
viso: messigli dua anelletti agli orecchi, dentrovi dua grosse e belle perle
– li detti anelli erano rotti; solo istrignevano gli orecchi, li quali
parevano che bucati fussino –; da poi li messi al collo collane d'oro
bellissime e ricchi gioielli: così acconciai le belle mane di anella. Da poi
piacevolmente presolo per un orecchio, lo tirai davanti a un mio grande
specchio. Il qual giovine vedutosi, con tanta baldanza disse: – Oimè, è
quel, Diego? – Allora io dissi: – Quello è Diego, il quale io non
domandai mai di sorte alcuna piacere: solo ora priego quel Diego, che mi
compiaccia di uno onesto piacere: e questo si è, che in quel proprio abito
– io volevo che venissi a cena con quella virtuosa compagnia, che più
volte io gli avevo ragionato. Il giovane onesto, virtuoso e savio, levato da sé
quella baldanza, volto gli occhi a terra, stette così alquanto senza dir nulla:
di poi in un tratto alzato il viso, disse: – Con Benvenuto vengo; ora
andiamo –. Messoli in capo un grande sciugatoio, il quale si domanda in
Roma un panno di state, giunti al luogo, di già era comparso ugniuno, e tutti
fattimisi incontro: il ditto Michelagnolo era messo in mezzo da Iulio e da
Giovanfrancesco. Levato lo sciugatoio di testa a quella mia bella figura, quel
Michelagnolo – come altre volte ho detto, era il più faceto e il più
piacevole che inmaginar si possa – appiccatosi con tutte a dua le mane,
una a Iulio e una a Gianfrancesco, quanto egli potette in quel tiro li fece
abbassare, e lui con le ginocchia in terra gridava misericordia e chiamava
tutti e' populi dicendo: – Mirate, mirate come son fatti gli Angeli del
Paradiso! che con tutto che si chiamino Angeli, mirate che v'è ancora delle
Angiole – e gridando diceva</p>
<lg type="verso sciolto">
<l>O Angiol bella, o Angiol degna,</l>
<l>tu mi salva, e tu mi segna.</l>
</lg>
<p rend="noindent">A queste parole la piacevol creatura ridendo alzò la mana
destra, e gli dette una benedizion papale con molte piacevol parole. Allora
rizzatosi Michelagnolo, disse che al Papa si baciava i piedi e che agli Angeli
si baciava le gote: e così fatto, grandemente arrossì il giovane, che per
quella causa si accrebbe bellezza grandissima. Così andati innanzi, la stanza
era piena di sonetti, che ciascun di noi aveva fatti, e mandatigli a
Michelagnolo. Questo giovine li cominciò a leggere, e gli lesse tutti: accrebbe
alle sue infinite bellezze tanto, che saria inpossibile il dirlo. Di poi molti
ragionamenti e maraviglie, ai quali io non mi voglio stendere, che non son qui
per questo: solo una parola mi sovvien dire, perché la disse quel maraviglioso
Iulio pittore, il quale virtuosamente girato gli occhi a chiunque era ivi
attorno, ma più affisato le donne che altri, voltosi a Michelagnolo, così
disse: – Michelagnolo mio caro, quel vostro nome di cornacchie oggi a
costoro sta bene, benché le sieno qualche cosa manco belle che cornacchie
apresso a uno de' più bei pagoni che immaginar si possa –. Essendo presto
e in ordine le vivande, volendo metterci a tavola, Iulio chiese di grazia di
volere essere lui quel che a tavola ci mettessi. Essendogli tutto concesso,
preso per mano le donne, tutte le accomodò per di dentro e la mia in mezzo;
dipoi tutti gli uomini messe di fuori, e me in mezzo, dicendo che io meritavo
ogni grande onore. Era ivi per ispalliera alle donne un tessuto di gelsumini
naturali e bellissimi, il quale faceva tanto bel campo a quelle donne, massimo
alla mia, che impossibile saria il dirlo con parole. Così seguitammo ciascuno
di bonissima voglia quella ricca cena, la quale era abundantissima a
maraviglia. Di poi che avemmo cenato, venne un poco di mirabil musica di voce
insieme con istrumenti: e perché cantavano e sonavano con i libri inanzi, la
mia bella figura chiese da cantare la sua parte; e perché quella della musica
lui la faceva quasi meglio che l'altre, dette tanto maraviglia, che li
ragionamenti che faceva Iulio e Michelagnolo non erano più in quel modo di
prima piacevoli, ma erano tutti di parole grave, salde e piene di stupore.
Apresso alla musica, un certo Aurelio Ascolano, che maravigliosamente diceva
allo improviso, cominciatosi a lodar le donne con divine e belle parole, in
mentre che costui cantava, quelle due donne, che avevano in mezzo quella mia
figura, non mai restate di cicalare; che una di loro diceva innel modo che la
fece a capitar male, l'altra domandava la mia figura in che modo lei aveva
fatto, e chi erano li sua amici, e quanto tempo egli era che l'era arrivata in
Roma, e molte di queste cose tale. Egli è il vero che se io facessi solo per
descrivere cotai piacevolezze, direi molti accidenti che vi accaddono, mossi da
quella Pantassilea, la quale forte era innamorata di me: ma per non essere
innel mio proposito, brevemente li passo. Ora, venuto annoia questi
ragionamenti di quelle bestie donne alla mia figura, alla quali noi avevamo
posto nome Pomona, la detta Pomona, volendosi spiccare da quelli sciocchi
ragionamenti di coloro, si scontorceva ora in sun una banda ora in su l'altra.
Fu domandata da quella femmina, che aveva menata Iulio, se lei si sentiva
qualche fastidio. Disse che sì, e che si pensava d'esser grossa di qualche
mese, e che si sentiva dar noia alla donna del corpo. Subito le due donne, che
in mezzo l'avevano, mossosi a pietà di Pomona, mettendogli le mane al corpo,
trovorno che l'era mastio. Tirando presto le mani a loro con ingiuriose parole,
quali si usano dire ai belli giovanetti, levatosi da tavola, subito le grida
spartesi e con gran risa e con gran maraviglia, il fiero Michelagnolo chiese
licenzia da tutti di poter darmi una penitenzia a suo modo. Avuto il sì, con
grandissime gride mi levò di peso, dicendo: – Viva il Signore: viva il
Signore – e disse, che quella era la condannagione che io meritavo, aver
fatto un così bel tratto. Così finì la piacevolissima cena e la giornata; e
ugniun di noi ritornò alle case sue.</p>
</div2>
<div2 type="capitolo">
<head>XXXI.</head>
<p>Se io volessi descrivere precisamente quale e quante erano le molte opere,
che a diverse sorte di uomini io faceva, troppo sarebbe lungo il mio dire. Non
mi occorre per ora dire altro, se none che io attendevo con ogni sollecitudine
e diligenzia a farmi pratico in quella diversità e differenzia di arte, che di
sopra ho parlato. Così continuamente di tutte lavoravo: e perché non m'è venuto
alla mente ancora occasione di descrivere qualche mia opera notabile, aspetterò
di porle al suo luogo; che presto verranno. Il detto Michelagnolo sanese
scultore in questo tempo faceva la sepoltura de il morto papa Adriano. Iulio
Romano pittore ditto se ne andò a servire il marchese di Mantova. Gli altri
compagni si ritirorno chi in qua e chi in là a sue faccende: in modo che la
ditta virtuosa compagnia quasi tutta si disfece. In questo tempo mi capitò
certi piccoli pugnaletti turcheschi, ed era di ferro il manico sì come la lama
del pugnale: ancora la guaina era di ferro similmente. Queste ditte cose erano
intagliate, per virtù di ferri, molti bellissimi fogliami alla turchesca, e
pulitissimamente commessi d'oro: la qual cosa mi incitò grandemente a desiderio
di provarmi ancora a affaticarmi in quella professione tanto diversa da
l'altre: e veduto ch'ella benissimo mi riusciva, ne feci parecchi opere. Queste
tali opere erano molto più belle e molto più istabile che le turchesche, per
più diverse cause. L'una si era che in e' mia acciai io intagliavo molto
profondamente a sotto squadro; che tal cosa non si usava per i lavori
turcheschi. L'altra si era che li fogliami turcheschi non sono altro che foglie
di gichero con alcuni fiorellini di clizia; se bene hanno qualche poco di
grazia, la non continua di piacere, come fanno i nostri fogliami. Benché
innell'Italia siamo diversi di modo di fare fogliami; perché i Lombardi fanno
bellissimi fogliami ritraendo foglie de elera e di vitalba con bellissimi
girari, le quali fanno molto piacevol vedere; li Toscani e i Romani in questo
genere presono molto migliore elezione, perché contra fanno le foglie d'acanto,
detta branca orsina, con i sua festuchi e fiori, girando in diversi modi; e in
fra i detti fogliami viene benissimo accomodato alcuni uccelletti e diversi
animali, qual si vede chi ha buon gusto. Parte ne truova naturalmente nei fiori
salvatici, come è quelle che si chiamano bocche di lione, che così in alcuni
fiori si discerne, accompagnate con altre belle inmaginazione di quelli valenti
artefici: le qual cose son chiamate, da quelli che non sanno, grottesche.
Queste grottesche hanno acquistato questo nome dai moderni, per essersi trovate
in certe caverne della terra in Roma dagli studiosi, le quali caverne
anticamente erano camere, stufe, studii, sale e altre cotai cose. Questi
studiosi trovandole in questi luoghi cavernosi, per essere alzato dagli antichi
in qua il terreno e restare quelle in basso, e perché il vocabulo chiama quei
luoghi bassi in Roma, grotte; da questo si acquistorno il nome di grottesche.
Il qual non è il suo nome; perché sì bene, come gli antichi si dilettavano di
comporre de' mostri usando con capre, con vacche e con cavalle, nascendo questi
miscugli gli domandavono mostri; così quelli artefici facevano con i loro
fogliami questa sorte di mostri: e mostri è 'l vero lor nome e non grottesche.
Faccendo io di questa sorte fogliami commessi nel sopra ditto modo, erano molto
più belli da vedere che li turcheschi. Accadde in questo tempo che in certi
vasi, i quali erano urnette antiche piene di cenere, fra essa cenere si trovò
certe anella di ferro commessi d'oro insin dagli antichi, e in esse anella era
legato un nicchiolino in ciascuno. Ricercando quei dotti, dissono che queste
anella le portavono coloro che avevano caro di star saldi col pensiero in
qualche stravagante accidente avvenuto loro così in bene come in male. A questo
io mi mossi, a requisizione di certi signori molto amici miei e feci alcune di
queste anellette; ma le facevo di acciaro ben purgato: di poi, bene intagliate
e commesse d'oro, facevano bellissimo vedere; e fu talvolta che di uno di
questi anelletti, solo delle mie fatture, ne ebbi più di quaranta scudi. Se
usava in questo tempo alcune medagliette d'oro, che ogni signore e gentiluomo
li piaceva fare sculpire in esse un suo capriccio o impresa; e le portavano
nella berretta. Di queste opere io ne feci assai, ed erano molto difficile a
fare. E perché il gran valente uomo ch'io dissi, chiamato Caradosso, ne fece
alcune, le quali come erano di più di una figura non voleva manco che cento
scudi d'oro de l'una; la qual cosa, non tanto per il premio quanto per la sua
tardità, io fui posto innanzi a certi signori, ai quali infra l'altre feci una
medaglia a gara di questo gran valent'uomo, innella qual medaglia era quattro
figure, intorno alle quali io mi ero molto affaticato. Accadde che li detti
gentiluomini e signori, ponendola accanto a quella del maraviglioso Caradosso,
dissono che la mia era assai meglio fatta e più bella, e che io domandassi quel
che io volevo delle fatiche mie; perché, avendo io loro tanto ben satisfatti,
che loro me voleano satisfare altanto. Ai quali io dissi, che il maggior premio
alle fatiche mie e quello che io più desiderava, si era lo aggiugnere appresso
alle opere di un così gran valent'uomo, e che, se allor Signorie così paressi,
io pagatissimo mi domandavo. Così partitomi subito, quelli mi mandorno appresso
un tanto liberalissimo presente, che io fui contento, e mi crebbe tanto animo
di far bene, che fu causa di quello che per lo avvenire si sentirà.</p>
</div2>
<div2 type="capitolo">
<head>XXXII.</head>
<p>Se bene io mi discosterò alquanto dalla mia professione, volendo narrare
alcuni fastidiosi accidenti intervenuti in questa mia travagliata vita; e
perché avendo narrato per l'adrieto di quella virtuosa compagnia e delle
piacevolezze accadute per conto di quella donna che io dissi, Pantassilea; la
quale mi portava quel falso e fastidioso amore; e isdegnata grandissimamente
meco per conto di quella piacevolezza, dove era intervenuto a quella cena Diego
spagnuolo di già ditto, lei avendo giurato vendicarsi meco, nacque una
occasione, che io descriverò, dove corse la vita mia a ripentaglio grandissimo.
E questo fu che, venendo a Roma un giovanetto chiamato Luigi Pulci, figliuolo
di uno de' Pulci al quale fu mozzato il capo per avere usato con la figliuola;
questo ditto giovane aveva maravigliosissimo ingegno poetico e cognizione di
buone lettere latine; iscriveva bene; era di grazia e di forma oltramodo bello.
Erasi partito da non so che vescovo, ed era tutto pieno di mal franzese. E
perché, quando questo giovane era in Firenze, la notte di state in alcuni
luoghi della città si faceva radotti innelle proprie strade, dove questo
giovane in fra i migliori si trovava a cantare allo inproviso; era tanto bello
udire il suo, che il divino Michelagnolo Buonaaroti, eccellentissimo scultore e
pittore, sempre che sapeva dov'egli era, con grandissimo desiderio e piacere lo
andava a udire; e un certo, chiamato il Piloto, valentissimo uomo, orefice, e
io gli facevomo campagnia. In questo modo accadde la cognizione infra Luigi
Pulci e me; dove, passato di molti anni, in quel modo mal condotto mi si
scoperse a Roma, pregandomi che io lo dovessi per l'amor de Dio aiutare.
Mossomi a compassione per le gran virtù sua, per amor della patria, e per
essere il proprio della natura mia, lo presi in casa e lo feci medicare in
modo, che per essere a quel modo giovane, presto si ridusse alla sanità. In
mentre che costui procacciava per essa sanità, continuamente studiava, e io lo
avevo aiutato provveder di molti libri sicondo la mia possibilità; in modo che,
cognosciuto questo Luigi il gran benifizio ricevuto da me, più volte con parole
e con lacrime mi ringraziava, dicendomi che se Idio li mettessi mai inanzi
qualche ventura, mi renderebbe il guidardone di tal benifizio fattoli. Al quale
io dissi, che io non avevo fatto allui quello che io arei voluto, ma sì bene
quel che io potevo, e che il dovere delle creature umane si era sovvenire l'una
l'altra; solo gli ricordavo che questo benifizio, che io gli avevo fatto, lo
rendessi a un altro che avessi bisogno di lui, sì bene come lui ebbe bisogno di
me; e che mi volessi bene da amico, e per tale mi tenessi. Cominciò questo
giovane a praticare la Corte di Roma, nella quale prestò trovò ricapito, e
acconciossi con un vescovo, uomo di ottanta anni, ed era chiamato il vescovo
Gurgensis. Questo vescovo aveva un nipote, che si domandava misser Giovanni:
era gentiluomo veniziano. Questo ditto misser Giovanni dimostrava grandemente
d'essere innamorato delle virtù di questo Luigi Pulci, e sotto nome di queste
sue virtù se l'aveva fatto tanto domestico, come se fussi lui stesso. Avendo il
detto Luigi ragionato di me e del grande obrigo che lui mi aveva, con questo
misser Giovanni, causò che 'l detto misser Giovanni mi volse conoscere. Nella
qual cosa accadde, che avendo io una sera infra l'altre fatto un po' di pasto a
quella già ditta Pantassilea, alla qual cena io avevo convitato molti virtuosi
amici mia, sopragiuntoci a punto ne l'andare a tavola il ditto misser Giovanni
con il ditto Luigi Pulci, apresso alcuna cirimonia fatta, restorno a cenare con
esso noi. Veduto questa isfacciata meritrice il bel giovine, subito gli fece
disegno addosso; per la qual cosa, finito che fu la piacevole cena, io chiamai
da canto il detto Luigi Pulci, dicendogli, per quanto obrigo lui s'era vantato
di avermi, non cercassi in modo alcuno la pratica di quella meretrice. Alle
qual parole lui mi disse: – Oimè, Benvenuto mio, voi mi avete dunque per
uno insensato? – Al quale io dissi: – Non per insensato, ma per
giovine; e per Dio gli giurai che di lei io non ho un pensiero al mondo, ma di
voi mi dorrebbe bene, che per lei voi rompessi il collo –. Alle qual
parole lui giurò che pregava Idio che, se mai e' le parlassi, subito rompesse
il collo. Dovette questo povero giovane fare tal giuro a Dio con tutto il
cuore, perché e' roppe il collo, come qui appresso si dirà. Il detto misser
Giovanni si scoprì seco d'amore sporco e non virtuoso; perché si vedeva ogni
giorno mutare veste di velluto e di seta al ditto giovane, e si cognosceva
ch'e' s'era dato in tutto alla scelleratezza e aveva dato bando alle sue belle
mirabili virtù, e faceva vista di non mi vedere e di non mi cognoscere, perché
io lo avevo ripreso, dicendogli che s'era dato in preda a brutti vizii, i quali
gli arien fatto rompere il collo come disse.</p>
</div2>
<div2 type="capitolo">
<head>XXXIII.</head>
<p>Gli aveva quel suo misser Giovanni compro un cavallo morello bellissimo, in
el quale aveva speso centocinquanta scudi. Questo cavallo si maneggiava
mirabilissimamente, in modo che questo Luigi andava ogni giorno a saltabeccar
con questo cavallo intorno a questa meretrice Pantassilea. Io, avedutomi di tal
cosa, non me ne curai punto, dicendo che ogni cosa faceva secondo la natura
sua; e mi attendevo a' mia studi. Accadde una domenica sera, che noi fummo
invitati da quello scultore Michelagnolo sanese a cena seco; ed era di state. A
questa cena ci era il Bachiacca già ditto, e con esso aveva menato quella ditta
Pantassilea, sua prima pratica. Così essendo a tavola a cena, lei era a sedere
in mezzo fra me e il Bachiacca ditto: in su il più bello della cena lei si levò
da tavola, dicendo che voleva andare a alcune sue commodità, perché si sentiva
dolor di corpo, e che tornerebbe subito. In mentre che noi piacevolissimamente
ragionavàno e cenavamo, costei era soprastata alquanto più che il dovere.
Accadde che, stando in orecchi, mi parve sentire isghignazzare così
sommissamente nella strada. Io teneva un coltello in mano, il quale io
adoperavo in mio servizio a tavola. Era la finestra tanto appresso alla tavola,
che sollevatomi alquanto, viddi nella strada quel ditto Luigi Pulci insieme con
la ditta Pantassilea, e senti' di loro Luigi che disse: – Oh se quel
diavolo di Benvenuto ci vedessi, guai a noi! – E lei disse: – Non
abiate paura; sentite che romore e' fanno: pensano a ogni altra cosa che a noi
–. Alle qual parole io, che gli avevo conosciuti, mi gittai da terra la
finestra, e presi Luigi per la cappa e col coltello che io avevo in mano certo
lo ammazzavo; ma perché gli era in sun un cavalletto bianco, al quale lui dette
di sprone, lasciandomi la cappa in mano per campar la vita. La Pantassilea si
cacciò a fuggire in una chiesa quivi vicina. Quelli che erano a tavola, subito
levatisi, tutti vennono alla volta mia, pregandomi che io non volessi
disturbare né me né loro a causa di una puttana; ai quali io dissi, che per lei
io non mi sarei mosso, ma sì bene per quello scellerato giovine, il quale
dimostrava di stimarmi sì poco: e così non mi lasciai piegare da nessuna di
quelle parole di quei virtuosi uomini da bene; anzi presi la mia spada e da me
solo me ne andai in Prati, perché la casa dove noi cenavamo era vicina alla
porta di Castello, che andava in Prati. Così andando alla volta di Prati, non
istetti molto che, tramontato il sole, a lento passo me ne ritornai in Roma.
Era già fatto notte e buio, e le porte di Roma non si serravano. Avvicinatosi a
dua ore, passai da casa di quella Pantassilea, con animo, che, essendovi quel
Luigi Pulci, di fare dispiacere a l'uno e l'altro. Veduto e sentito che altri
non era in casa che una servaccia chiamata la Canida, andai a posare la cappa e
il fodero della spada, e così me ne venni alla ditta casa, la quali era drieto
a Banchi in sul fiume del Tevero. Al dirimpetto a questa casa si era un
giardino di uno oste, che si domandava Romolo: questo giardino era chiuso da
una folta siepe di marmerucole, innella quale così ritto mi nascosi, aspettando
che la ditta donna venissi a casa insieme con Luigi. Alquanto soprastato,
capitò quivi quel mio amico detto il Bachiacca, il quale o sì veramente se
l'era immaginato, o gli era stato detto. Somissamente mi chiamò compare (che
così ci chiamavamo per burla); e mi pregò per l'amor di Dio, dicendo queste
parole quasi che piangendo: – Compar mio, io vi priego che voi non
facciate dispiacere a quella poverina, perché lei non ha una colpa al mondo
–. A il quale io dissi: – Se a questa prima parola voi non mi vi
levate dinanzi, io vi darò di questa spada in sul capo –. Spaventato
questo mio povero compare, subito se li mosse il corpo, e poco discosto
possette andare, che bisognò che gli ubbidissi. Gli era uno stellato, che
faceva un chiarore grandissimo: in un tratto io sento un romore di più cavagli
e da l'un canto e dall'altro venivano inanzi: questi si erano il ditto Luigi e
la ditta Pantassilea accompagnati da un certo misser Benvegnato perugino,
cameriere di papa Clemente, e con loro avevano quattro valorosissimi capitani
perugini, con altri bravissimi giovani soldati: erano in fra tutti più che
dodici spade. Quando io viddi questo, considerato che io non sapevo per qual
via mi fuggire, m'attendevo a ficcare in quella siepe; e perché quelle pungente
marmerucole mi facevano male, e mi aissavo come si fa il toro, quasi risolutomi
di fare un salto e fuggire; in questo, Luigi aveva il braccio al collo alla
ditta Pantassilea, dicendo: – Io ti bacerò pure un tratto, al dispregio
di quel traditore di Benvenuto –. A questo, essendo molestato dalle ditte
marmerucole e sforzato dalle ditte parole del giovine, saltato fuora, alzai la
spada, e con gran voce dissi: – Tutti siate morti –. In questo il
colpo della spada cadde in su la spalla al detto Luigi: e perché questo povero
giovine que' satiracci l'avevano tutto inferrucciato di giachi e d'altre cose
tali, il colpo fu grandissimo; e voltasi la spada, dette in sul naso e in su la
bocca alla ditta Pantassilea. Caduti tutti a dua in terra, il Bachiacca con le
calze a mezza gamba gridava e fuggiva. Voltomi agli altri arditamente con la
spada, quelli valorosi uomini, per sentire un gran romore che aveva mosso
l'osteria, pensando che quivi fussi l'esercito di cento persone, se bene
valorosamente avevano messo mano alle spade, due cavalletti infra gli altri
ispaventati gli missono in tanto disordine, che gittando dua di quei migliori
sottosopra, gli altri si missono in fuga: e io veduto uscirne a bene, con
velocissimo corso e onore usci' di tale impresa, non volendo tentare più la
fortuna che il dovere. In quel disordine tanto smisurato s'era ferito con le
loro spade medesime alcun di quei soldati e capitani, e misser Benvegnato
ditto, camerier del papa, era stato urtato e calpesto da un suo muletto; e un
servitore suo, avendo messo man per la spada, cadde con esso insieme, e lo ferì
in una mana malamente. Questo male causò, che più che tutti li altri quel
misser Benvegnato giurava in quel lor modo perugino, dicendo: – Per lo...
di Dio, che io voglio che Benvegnato insegni vivere a Benvenuto – e
commesse a un di quei sua capitani, forse più ardito che gli altri, ma per
esser giovane aveva manco discorso. Questo tale mi venne a trovare dove io mi
ero ritirato, in casa un gran gentiluomo napoletano, il quale avendo inteso e
veduto alcune cose della mia professione, apresso a quelle la disposizione de
l'animo e del corpo atta a militare, la qual cosa era quella a che il
gentiluomo era inclinato; in modo che, vedutomi carezzare, e trovatomi ancora
io nella propria beva mia, feci una tal risposta a quel capitano, per la quale
io credo che molto si pentissi di essermi venuto inanzi. Apresso a pochi
giorni, rasciutto alquanto le ferite e a Luigi e alla puttana e a quelli altri,
questo gran gentiluomo napoletano fu ricerco da quel misser Benvegnato, al cui
era uscito il furore, di farmi far pace con quel giovane detto Luigi, e che
quelli valorosi soldati, li quali non avevano che far nulla con esso meco, solo
mi volevano cognoscere. La qual cosa quel gentiluomo disse attutti, che mi
merrebbe dove e' volevano, e che volontieri mi farebbe far pace; con questo,
che non si dovessi né dall'una parte né dall'altra ricalcitrar parole, perché
sarebbon troppo contra il loro onore; solo bastava far segno di bere e
baciarsi, e che le parole le voleva usar lui, con le quale lui volontieri li
salveria. Così fu fatto. Un giovedì sera il detto gentiluomo mi menò in casa al
ditto misser Benvegnato, dove era tutti quei soldati che s'erano trovati a
quella isconfitta, ed erano ancora a tavola. Con il gentiluomo mio era più di
trenta valorosi uomini, tutti ben armati; cosa che il ditto misser Benvegnato
non aspettava. Giunti in sul salotto, prima il detto gentiluomo, e io apresso,
disse queste parole: – Dio vi salvi, signori: noi siamo giunti a voi,
Benvenuto e io, il quale io lo amo come carnal fratello; e siamo qui volentieri
a far tutto quello che voi avete voluntà di fare –. Misèr Benvegnato,
veduto empiersi la sala di tante persone, disse: – Noi vi richiedemo di
pace e non d'altro –. Così misèr Benvegnato promisse, che la corte del
governator di Roma non mi darebbe noia. Facemmo la pace: onde io subito mi
ritornai alla mia bottega, non potendo stare una ora sanza quel gentiluomo
napoletano, il quale o mi veniva a trovare o mandava per me. In questo mentre
guarito il ditto Luigi Pulci, ogni giorno era in quel suo cavallo morello, che
tanto bene si maneggiava. Un giorno in fra gli altri, essendo piovegginato, e
lui atteggiava il cavallo a punto in su la porta di Pantassilea, isdrucciolando
cadde, e il cavallo addòssogli; rottosi la gamba dritta in tronco, in casa la
ditta Pantassilea ivi a pochi giorni morì, e adempié il giuro che di cuore lui
a Dio aveva fatto. Così si vede che Idio tien conto de' buoni e de' tristi, e a
ciascun dà il suo merito.</p>
</div2>
<div2 type="capitolo">
<head>XXXIV.</head>
<p>Era di già tutto il mondo in arme. Avendo papa Clemente mandato a chiedere
al signor Giovanni de' Medici certe bande di soldati, i quali vennono, questi
facevano tante gran cose in Roma, che gli era male stare alle botteghe
pubbliche. Fu causa che io mi ritirai in una buona casotta drieto a Banchi; e
quivi lavoravo a' tutti quelli guadagnati mia amici. I mia lavori in questo
tempo non furno cose di molta importanza; però non mi occorre ragionar di essi.
Mi dilittai in questo tempo molto della musica e di tai piaceri simili a
quella. Avendo papa Clemente, per consiglio di misser Iacopo Salviati,
licenziato quelle cinque bande che gli aveva mandato il signor Giovanni, il
quale di già era morto in Lombardia, Borbone, saputo che a Roma non era
soldati, sollecitissimamente spinse l'esercito suo alla volta di Roma. Per
questa occasione tutta Roma prese l'arme; il perché, essendo io molto amico di
Alessandro, figliuol di Piero del Bene, e perché a tempo che i Colonnesi
vennono in Roma mi richiese che io gli guardassi la casa sua: dove che a questa
maggior occasione mi pregò, che io facessi cinquanta compagni per guardia di
detta casa, e che io fussi lor guida, sì come avevo fatto a tempo de'
Colonnesi; onde io feci cinquanta valorosissimi giovani, e intrammo in casa sua
ben pagati e ben trattati. Comparso di già l'esercito di Borbone alle mura di
Roma, il detto Alessandro del Bene mi pregò che io andassi seco a farli
compagnia: così andammo un di quelli miglior compagni e io; e per la via con
esso noi si accompagnò un giovanetto addomandato Cechino della Casa. Giugnemmo
alle mura di Campo Santo, e quivi vedemmo quel maraviglioso esercito, che di
già faceva ogni suo sforzo per entrare. A quel luogo delle mura, dove noi ci
accostammo, v'era molti giovani morti da quei di fuora: quivi si combatteva a
più potere: era una nebbia folta quanto immaginar si possa. Io mi vuolsi a
Lessandro e li dissi: – Ritiriamoci a casa il più presto che sia
possibile, perché qui non è un rimedio al mondo; voi vedete, quelli montano e
questi fuggono –. Il ditto Lessandro spaventato, disse: – Così
volessi Idio che venuti noi non ci fussimo! – e così voltosi con
grandissima furia per andarsene, il quale io ripresi, dicendogli: – Da
poi che voi mi avete menato qui, gli è forza fare qualche atto da uomo –.
E vòlto il mio archibuso, dove io vedevo un gruppo di battaglia più folta e più
serrata, posi la mira innel mezzo apunto a uno che io vedevo sollevato dagli
altri; per la qual cosa la nebbia non mi lasciava discernere se questo era a
cavallo o a piè. Voltomi subito a Lessandro e a Cechino, dissi loro che
sparassino i loro archibusi, e insegnai loro il modo, acciocché e' non
toccassino una archibusata da que' di fuora. Così fatto dua volte per uno, io
mi affacciai alle mura destramente, e veduto in fra di loro un tumulto
istrasordinario, fu che da questi nostri colpi si ammazzò Borbone; e fu quel
primo che io vedevo rilevato da gli altri, per quanto da poi s'intese. Levatici
di quivi, ce ne andammo per Campo Santo, ed entrammo per San Piero; e usciti là
drieto alla chiesa di Santo Agnolo, arrivammo al portone di Castello con
grandissime difficultà, perché il signor Renzo da Ceri e il signor Orazio
Baglioni davano delle ferite e ammazzavono tutti quelli che si spiccavano dal
combattere alle mura. Giunti al detto portone, di già erano entrati una parte
de' nimici in Roma, e gli avevamo alle spalle. Volendo il Castello far cadere
la saracinesca del portone, si fece un poco di spazio, di modo che noi quattro
entrammo drento. Subito che io fui entrato, mi prese il capitan Pallone de'
Medici, perché, essendo io della famiglia del Castello, mi forzò che io
lasciassi Lessandro; la qual cosa molto contra mia voglia feci. Così salitomi
su al mastio, innel medesimo tempo era entrato papa Clemente per i corridori
innel Castello; perché non s'era voluto partire prima del palazzo di San Piero,
non possendo credere che coloro entrassino. Da poi che io mi ritrovai drento a
quel modo, accosta'mi a certe artiglierie, le quali aveva a guardia un
bonbardiere chiamato Giuliano fiorentino. Questo Giuliano affacciatosi lì al
merlo del castello, vedeva la sua povera casa saccheggiare, e straziare la
moglie e' figliuoli; in modo che, per non dare ai suoi, non ardiva sparare le
sue artiglierie; e gittato la miccia da dar fuoco per terra, con grandissimo
pianto si stracciava il viso; e 'l simile facevano certi altri bonbardieri. Per
la qual cosa io presi una di quelle miccie, faccendomi aiutare da certi
ch'erano quivi, li quali non avevano cotai passione: volsi certi pezzi di sacri
e falconetti dove io vedevo il bisogno, e con essi ammazzai di molti uomini de'
nemici; che se questo non era, quella parte che era intrata in Roma quella
mattina, se ne veniva diritta al Castello; ed era possibile che facilmente ella
entrassi, perché l'artiglierie non davano lor noia. Io seguitavo di tirare; per
la qual cosa alcun cardinali e signori mi benedivano e davonmi grandissimo
animo. Il che io baldanzoso, mi sforzavo di fare quello che io non potevo;
basta che io fu' causa di campare la mattina il Castello, e che quelli altri
bonbardieri si rimessono a fare i loro uffizii. Io seguitai tutto quel giorno:
venuto la sera, in mentre che l'esercito entrò in Roma per la parte di
Tresteveri, avendo papa Clemente fatto capo di tutti e' bonbardieri un gran
gentiluomo romano, il quale si domandava misser Antonio Santa Croce, questo
gran gentiluomo la prima cosa se ne venne a me, faccendomi carezze: mi pose con
cinque mirabili pezzi di artiglieria innel più eminente luogo del Castello, che
si domanda da l'Agnolo a punto: questo luogo circunda il Castello atorno atorno
e vede inverso Prati e in verso Roma: così mi dette tanti sotto a di me a chi
io potessi comandare, per aiutarmi voltare le mie artiglierie; e fattomi dare
una paga innanzi, mi consegnò del pane e un po' di vino, e poi mi pregò, che in
quel modo che io avevo cominciato seguitassi. Io, che tal volta più era
inclinato a questa professione che a quella che io tenevo per mia, la facevo
tanto volentieri, che la mi veniva fatta meglio che la ditta. Venuto la notte,
e i nimici entrati in Roma, noi che eramo nel Castello, massimamente io, che
sempre mi son dilettato veder cose nuove, istavo considerando questa
inestimabile novità e 'ncendio; la qual cosa quelli che erano in ogni altro
luogo che in Castello, nolla possettono né vedere né inmaginare. Per tanto io
non mi voglio mettere a descrivere tal cosa; solo seguiterò descrivere questa
mia vita che io ho cominciato, e le cose che in essa a punto si
appartengono.</p>
</div2>
<div2 type="capitolo">
<head>XXXV.</head>
<p>Seguitando di esercitar le mie artiglierie continuamente, per mezzo di esse
in un mese intero che noi stemmo nel Castello assediati, mi occorse molti
grandissimi accidenti degni di raccontargli tutti; ma per non voler essere
tanto lungo, né volermi dimostrare troppo fuor della mia professione, ne
lascierò la maggior parte, dicendone solo quelli che mi sforzano, li quali
saranno i manco e i più notabili. E questo è il primo: che avendomi fatto quel
ditto misser Antonio Santa Croce discender giù de l'Agnolo, perché io tirassi a
certe case vicino al Castello, dove si erano veduti entrare certi dell'inimici
di fuora, in mentre che io tiravo, a me venne un colpo di artiglieria, il qual
dette in un canton di un merlo, e presene tanto, che fu causa di non mi far
male: perché quella maggior quantità tutta insieme mi percosse il petto; e,
fermatomi l'anelito, istavo in terra prostrato come morto, e sentivo tutto
quello che i circustanti dicevano; in fra i quali si doleva molto quel misser
Antonio Santa Croce, dicendo: – Oimè, che noi abiàn perso il migliore
aiuto che noi ci avessimo –. Sopragiunto a questo rumore un certo mio
compagno, che si domandava Gianfrancesco, piffero, questo uomo era più
inclinato alla medicina che al piffero, e subito piangendo corse per una
caraffina di bonissimo vin greco: avendo fatto rovente una tegola, in su la
quale e' messe su una buona menata di assenzio, di poi vi spruzzò su di quel
buon vin greco; essendo inbeuto bene il ditto assenzio, subito me lo messe in
sul petto, dove evidente si vedeva la percossa. Fu tanto la virtù di quello
assenzio, che resemi subito quelle ismarrite virtù. Volendo cominciare a
parlare, non potevo, perché certi sciocchi soldatelli mi avevano pieno la bocca
di terra, parendo loro con quella di avermi dato la comunione, con la quale
loro più presto mi avevano scomunicato, perché non mi potevo riavere, dandomi
questa terra più noia assai che la percossa. Pur di questa scampato, tornai a
que' furori delle artiglierie, seguitandoli con tutta quella virtù e
sollecitudine migliore che inmaginar potevo. E perché papa Clemente aveva
mandato a chiedere soccorso al duca di Urbino, il quale era con lo esercito de'
Veniziani, dicendo all'imbasciadore, che dicessi a Sua Eccellenzia, che tanto
quanto il detto Castello durava a fare ogni sera tre fuochi in cima di detto
Castello, accompagnati con tre colpi di artiglieria rinterzati, che insino che
durava questo segno, dimostrava che il Castello non saria areso; io ebbi questa
carica di far questi fuochi e tirare queste artiglierie: avvenga che sempre di
giorno io le dirizzava in quei luoghi dove le potevan fare qualche gran male;
la qual cosa il Papa me ne voleva di meglio assai, perché vedeva che io facevo
l'arte con quella avvertenza che a tal cose si promette. Il soccorso de il
detto duca mai non venne; per la qual cosa io, che non son qui per questo,
altro non descrivo.</p>
</div2>
<div2 type="capitolo">
<head>XXXVI.</head>
<p>In mentre che io mi stavo su a quel mio diabolico esercizio, mi veniva a
vedere alcuni di quelli cardinali che erano in Castello, ma più ispesso il
cardinale Ravenna e il cardinal de' Gaddi, ai quali io più volte dissi ch'ei
non mi capitassino innanzi, perché quelle lor berrettuccie rosse si scorgevano
discosto; il che da que' palazzi vicini, com'era la Torre de' Bini, loro e io
portavomo pericolo grandissimo; di modo che per utimo io gli feci serrare, e ne
acquistai con loro assai nimicizia. Ancora mi capitava spesso intorno il signor
Orazio Baglioni, il quale mi voleva molto bene. Essendo un giorno in fra gli
altri ragionando meco, lui vidde certa dimostrazione in una certa osteria, la
quale era fuor della porta di Castello, luogo chiamato Baccanello. Questa
osteria aveva per insegna un sole dipinto immezzo dua finestre, di color rosso.
Essendo chiuse le finestre, giudicò il detto signor Orazio, che al dirimpetto
drento di quel sole in fra quelle due finestre fussi una tavolata di soldati a
far gozzoviglia; il perché mi disse: – Benvenuto, s'e' ti dessi il cuore
di dar vicino a quel sole un braccio con questo tuo mezzo cannone, io credo che
tu faresti una buona opera, perché colà si sente un gran romore, dove
debb'essere uomini di molta importanza –. Al qual signor io dissi:
– A me basta la vista di dare in mezzo a quel sole – ma sì bene una
botte piena di sassi, ch'era quivi vicina alla bocca di detto cannone, el
furore del fuoco e di quel vento che faceva il cannone, l'arebbe mandata
atterra. Alla qual cosa il detto signore mi rispose: – Non mettere tempo
in mezzo, Benvenuto: imprima non è possibile che, innel modo che la sta, il
vento de il cannone la faccia cadere; ma se pure ella cadessi e vi fussi sotto
il Papa, saria manco male che tu non pensi, sicché tira, tira –. Io, non
pensando più là, detti in mezzo al sole, come io avevo promesso a punto. Cascò
la botte, come io dissi, la qual dette a punto in mezzo in fra il cardinal
Farnese e misser Iacopo Salviati, che bene gli arebbe stiacciati tutti a dui:
che di questo fu causa che il ditto cardinal Farnese a punto aveva
rimproverato, che il ditto misser Iacopo era causa del sacco di Roma; dove
dicendosi ingiuria l'un l'altro, per dar campo alle ingiuriose parole, fu la
causa che la mia botte non gli stiacciò tutt'a dua. Sentito il gran rimore che
in quella bassa corte si faceva, il buon signor Orazio con gran prestezza se ne
andò giù; onde io fattomi fuora, dove era caduta la botte, senti' alcuni che
dicevano: – E' sarebbe bene ammazzare quel bonbardieri –; per la
qual cosa io volsi dua falconetti alla scala che montava su, con animo
risoluto, che il primo che montava, dar fuoco a un de' falconetti. Dovetton que
servitori del cardinal Farnese aver commessione dal cardinale di venirmi a fare
dispiacere; per la qual cosa io mi feci innanzi, e avevo il fuoco in mano.
Conosciuto certi di loro, dissi: – O scannapane, se voi non vi levate di
costì, e se gli è nessuno che ardisca entrar drento a queste scale, io ho qui
dua falconetti parati, con e' quali io farò polvere di voi; e andate a dire al
cardinale, che io ho fatto quello che dai mia maggiori mi è stato commesso, le
qual cose si sono fatte e fannosi per difension di lor preti, e non per
offenderli –. Levatisi e' detti, veniva su correndo il ditto signor
Orazio Baglioni, al quale io dissi che stessi indrieto, se non che io
l'ammazzerei, perché io sapevo benissimo chi egli era. Questo signore non sanza
paura si fermò alquanto, e mi disse: – Benvenuto, io son tuo amico
–. Al quale io dissi: – Signore, montate pur solo, e venite poi in
tutti i modi che voi volete –. Questo signore, ch'era superbissimo, si
fermò alquanto, e con istizza mi disse: – Io ho voglia di non venire più
su e di far tutto il contrario che io avevo pensato di far per te –. A
questo io gli risposi, che sì bene come io ero messo in quello uffizio per
difendere altrui, che così ero atto a difendere ancora me medesimo. Mi disse
che veniva solo; e montato ch'e' fu, essendo lui cambiato più che 'l dovere nel
viso, fu causa che io tenevo la mana in su la spada, e stavo in cagnesco seco.
A questo lui cominciò a ridere, e ritornatogli il colore nel viso,
piacevolissimamente mi disse: – Benvenuto mio, io ti voglio quanto bene
io ho, e quando sarà tempo che a Dio piaccia, io te lo mostrerrò. Volessi Idio
che tu gli avessi ammazzati que' dua ribaldi, ché uno è causa di sì gran male,
e l'altro talvolta è per esser causa di peggio –. Così mi disse, che se
io fussi domandato, che io non dicessi che lui fussi quivi da me quando io
detti fuoco a tale artiglieria; e del restante che io non dubitassi. I romori
furno grandissimi, e la cosa durò un gran pezzo. In questo io non mi voglio
allungare più inanzi: basta che io fu' per fare le vendette di mio padre con
misser Iacopo Salviati, il quale gli aveva fatto mille assassinamenti (secondo
che detto mio padre se ne doleva). Pure disavedutamente gli feci una gran
paura. Del Farnese non vo' dir nulla, perché si sentirà al suo luogo quanto gli
era bene che io l'avessi ammazzato.</p>
</div2>
<div2 type="capitolo">
<head>XXXVII.</head>
<p>Io mi attendevo a tirare le mie artiglierie, e con esse facevo ognindì
qualche cosa notabilissima; di modo che io avevo acquistato un credito e una
grazia col papa inistimabile. Non passava mai giorno, che io non ammazzassi
qualcun degli inimici di fuora. Essendo un giorno in fra gli altri, il Papa
passeggiava per il mastio ritondo, e vedeva in Prati un colonello spagnuolo, il
quale lui lo conosceva per alcuni contrassegni, inteso che questo era stato già
al suo servizio; e in mentre che lo guardava, ragionava di lui. Io che ero di
sopra a l'Agnolo, e non sapevo nulla di questo, ma vedevo uno uomo che stava là
a fare aconciare trincee con una zagaglietta in mano, vestito tutto di rosato,
disegnando quel che io potessi fare contra di lui, presi un mio gerifalco che
io avevo quivi, il qual pezzo si è maggiore e più lungo di un sacro, quasi come
una mezza colubrina: questo pezzo io lo votai, di poi lo caricai con una buona
parte di polvere fine mescolata con la grossa; di poi lo dirizzai benissimo a
questo uomo rosso, dandogli un'arcata maravigliosa, perché era tanto discosto,
che l'arte non prometteva tirare così lontano artiglierie di quella sorta.
Dèttigli fuoco e presi apunto nel mezzo quel uomo rosso, il quali s'aveva messo
la spada per saccenteria dinanzi, in un certo suo modo spagnolesco: che giunta
la mia palla della artiglieria, percosso in quella spada, si vidde il ditto
uomo diviso in dua pezzi. Il Papa, che tal cosa non aspettava, ne prese assai
piacere e maraviglia, sì perché gli pareva inpossibile che una artiglieria
potessi giugnere tanto lunge di mira, e perché quello uomo esser diviso in dua
pezzi, non si poteva accomodare come questo caso star potessi; e mandatomi a
chiamare, mi domandò. Per la qual cosa io gli dissi tutta la diligenza che io
avevo usato al modo del tirare; ma per esser l'uomo in dua pezzi, né lui né io
non sapevamo la causa. Inginocchiatomi, lo pregai che mi ribenedissi
dell'omicidio, e d'altri che io ne avevo fatti in quel Castello in servizio
della Chiesa. Alla qual cosa il Papa, alzato le mane e fattomi un patente
crocione sopra la mia figura, mi disse che mi benediva, e che mi perdonava
tutti gli omicidii che io avevo mai fatti e tutti quelli che mai io farei in
servizio della Chiesa appostolica. Partitomi, me ne andai su, e sollecitando
non restavo mai di tirare; e quasi mai andava colpo vano. Il mio disegnare e i
mia begli studii e la mia bellezza di sonare di musica, tutte erano in sonar di
quelle artiglierie, e s'i' avessi a dire particularmente le belle cose che in
quella infernalità crudele io feci, farei maravigliare il mondo; ma per non
essere troppo lungo me le passo. Solo ne dirò qualcuna di quelle più notabile,
le quale mi sono di necessità; e questo si è, che pensando io giorno e notte
quel che io potevo fare per la parte mia in defensione della Chiesa,
considerato che i nimici cambiavano le guardie e passavano per il portone di
Santo Spirito, il quale era tiro ragionevole, ma, perché il tiro mi veniva in
traverso, non mi veniva fatto quel gran male che io desiderava di fare; pure
ogni giorno se ne ammazzava assai bene: in modo che, vedutosi e' nimici
impedito cotesto passo, messono più di trenta botti una notte in su una cima di
un tetto, le quali mi impedivano cotesta veduta. Io, che pensai un po' meglio a
cotesto caso che non avevo fatto prima, volsi tutti a cinque i mia pezzi di
artiglieria dirizzandogli alle ditte botti; e aspettato le ventidua ore in sul
bel di rimetter le guardie; e perché loro, pensandosi esser sicuri, venivano
più adagio e più folti che 'l solito assai, il che, dato fuoco ai mia soffioni,
non tanto gittai quelle botti per terra che m'inpedivano, ma in quella soffiata
sola ammazzai più di trenta uomini. Il perché, seguitando poi così dua altre
volte, si misse i soldati in tanto disordine che, infra che gli eran pieni del
latrocinio del gran sacco, desiderosi alcuni di quelli godersi le lor fatiche,
più volte si volsono abottinare per andarsene. Pure, trattenuti da quel lor
valoroso capitano, il quale si domandava Gian di Urbino, con grandissimo lor
disagio furno forzati pigliare un altro passo per il rimettere delle lor
guardie; il qual disagio importava più di tre miglia, dove quel primo non era
un mezzo. Fatto questa impresa, tutti quei signori ch'erano in Castello mi
facevano favori maravigliosi. Questo caso tale, per esser di tanta importanza
seguito, lo ho voluto contare per far fine a questo, perché non sono nella
professione che mi muove a scrivere; che se di queste cose tale io volessi far
bello la vita mia, troppe me ne avanzeria da dirle. Eccene sola un'altra che al
suo luogo io la dirò.</p>
</div2>
<div2 type="capitolo">
<head>XXXVIII.</head>
<p>Saltando innanzi un pezzo, dirò come papa Clemente, per salvare i regni con
tutta la quantità delle gran gioie della Camera apostolica, mi fece chiamare, e
rinchiusesi con il Cavalierino e io in una stanza soli. Questo Cavalierino era
già stato servitore della stalla di Filippo Strozzi: era franzese, persona nata
vilissima; e per essere gran servitore, papa Clemente lo aveva fatto
ricchissimo, e se ne fidava come di sé stesso: in modo che il Papa detto, e il
Cavaliere e io rinchiusi nella detta stanza, mi messono innanzi li detti regni
con tutta quella gran quantità di gioie della Camera apostolica; e mi comisse
che io le dovessi sfasciare tutte dell'oro, in che le erano legate. E io così
feci; di poi le rinvolsi in poca carta ciascune e le cucimmo in certe farse
adosso al Papa e al detto Cavalierino. Dipoi mi dettono tutto l'oro, il quale
era in circa dugento libbre, e mi dissono che io lo fondessi quanto più
segretamente che io poteva. Me ne andai a l'Agnolo, dove era la stanza mia, la
quale io poteva serrare, che persona non mi dessi noia: e fattomi ivi un
fornelletto a vento di mattoni e acconcio innel fondo di detto fornello un
ceneràcciolo grandotto a guisa di un piattello, gittando l'oro di sopra in su'
carboni, a poco a poco cadeva in quel piatto. In mentre che questo fornello
lavorava, io continuamente vigilavo come io potevo offendere gli inimici
nostri; e perché noi avevamo sotto le trincee degli inimici nostri a manco di
un trar di mano, io facevo lor danno innelle dette trincee con certi
passatoiacci antichi, che erano parecchi cataste, già munizione del Castello.
Avendo preso un sacro e un falconetto, i quali erano tutti a dui rotti un poco
in bocca, questi io gli empievo di quei passatoiacci; e dando poi fuoco alle
dette artiglierie, volavano già alla impazzata facendo alle dette trincee molti
inaspettati mali: in modo che, tenendo questi continuamente in ordine, in
mentre che io fondevo il detto oro, un poco innanzi all'ora del vespro veddi
venire in su l'orlo della trincea uno a cavallo in sun un muletto.
Velocissimamente andava il detto muletto: e costui parlava a quelli delle
trincee. Io stetti avvertito di dar fuoco alla mia artiglieria innanzi che egli
giugnessi al mio diritto: così col buon iudizio dato fuoco, giunto, lo investi'
con un di quelli passatoi innel viso a punto: quel resto dettono al muletto, il
quale cadde morto: nella trincea sentissi un grandissimo tumulto: detti fuoco a
l'altro pezzo, non sanza lor gran danno. Questo si era il principe d'Orangio,
che per di dentro delle trincee fu portato a una certa osteria quivi vicina,
dove corse in breve tutta la nobilità dello esercito. Inteso papa Clemente
quello che io avevo fatto, subito mandò a chiamarmi, e dimandatomi del caso, io
gli contai il tutto, e di più gli dissi che quello doveva essere uomo di
grandissima importanza, perché in quella osteria, dove e' l'avevano portato,
subito vi s'era ragunato tutti e' caporali di quello esercito, per quel che
giudicar si poteva. Il Papa di bonissimo ingegno fece chiamare misser Antonio
Santa Croce, il qual gentiluomo era capo e guida di tutti e' bombardieri, come
ho ditto: disse che comandassi a tutti noi bombardieri, che noi dovessimo
dirizzare tutte le nostre artiglierie a quella detta casa, le quali erano un
numero infinito, e che a un colpo di archibuso ogniuno dessi fuoco; in modo che
ammazzando quei capi, quello esercito, che era quasi in puntelli, tutto si
metteva in rotta; e che talvolta Idio arebbe udite le loro orazione, che così
frequente e' facevano, e per quella via gli arebbe liberati da quelli impii
ribaldi. Messo noi in ordine le nostre artiglierie, sicondo la commissione del
Santa Croce aspettando il segno, questo lo intese il cardinal Orsino, e
cominciò a gridare con il Papa, dicendo che per niente non si dovessi far tal
cosa, perché erano in sul concludere l'accordo, e se que' ci si ammazzavano, il
campo sanza guida sarebbe per forza entrato in Castello, e gli arebbe finiti di
rovinare a fatto: pertanto non volevano che tal cosa si facessi. Il povero Papa
disperato, vedutosi essere assassinato drento e fuora, disse che lasciava il
pensiero alloro. Così, levatoci la commessione, io che non potevo stare alle
mosse, quando io seppi che mi venivano a dare ordine che io non tirassi, detti
fuoco a un mezzo cannone che io avevo, il qual percosse in un pilastro di un
cortile di quella casa, dove io vedevo appoggiato moltissime persone. Questo
colpo fece tanto gran male ai nimici, che gli fu per fare abandonare la casa.
Quel cardinale Orsino ditto mi voleva fare o impiccare o ammazzare in ogni
modo; alla qual cosa il Papa arditamente mi difese. Le gran parole che occorson
fra loro, se bene io le so, non facendo professione di scrivere istorie, non mi
occorre dirle: solo attenderò al fatto mio.</p>
</div2>
<div2 type="capitolo">
<head>XXXIX.</head>
<p>Fonduto che io ebbi l'oro, io lo portai al Papa, il quale molto mi ringraziò
di quello che io fatto avevo, e commesse al Cavalierino che mi donasse
venticinque scudi, scusandosi meco che non aveva più da potermi dare. Ivi a
pochi giorni si fece l'accordo. Io me ne andai col signor Orazio Baglioni
insieme con trecento compagni alla volta di Perugia; e quivi il signor Orazio
mi voleva consegnare la compagnia, la quale io per allora non volsi, dicendo
che volevo andare a vedere mio padre in prima, e ricomperare il bando che io
avevo di Firenze. Il detto signore mi disse, che era fatto capitano de'
Fiorentini; e quivi era ser Pier Maria di Lotto, mandato dai detti Fiorentini,
a il quale il detto signor Orazio molto mi raccomandò come suo uomo. Così me ne
venni a Firenze con parecchi altri compagni. Era la peste inistimabile, grande.
Giunti a Firenze, trovai il mio buon padre, il quale pensava o che io fussi
morto in quel Sacco, o che allui ignudo io tornassi. La qual cosa avenne tutto
il contrario: ero vivo, e con di molti danari, con un servitore, e bene a
cavallo. Giunto al mio vecchio, fu tanto l'allegrezza che io gli viddi, che
certo pensai, mentre che mi abbracciava e baciava, che per quella e' morissi
subito. Raccòntogli tutte quelle diavolerie del Sacco, e datogli una buona
quantità di scudi in mano, li quali soldatescamente io me avevo guadagnati,
apresso fattoci le carezze, il buon padre e io, subito se ne andò agli Otto a
ricomperarmi il bando; e s'abbatté per sorte a esser degli Otto un di quegli
che me l'avevan dato, ed era quello che indiscretamente aveva detto quella
volt'a mio padre, che mi voleva mandare in villa co' lanciotti; per la qual
cosa mio padre usò alcune accorte parole in atto di vendetta, causate dai
favori che mi aveva fatto il signor Orazio Baglioni. Stando così, io dissi a
mio padre come il signor Orazio mi aveva eletto per capitano, e che e' mi
conveniva cominciare a pensare di fare la compagnia. A queste parole sturbatosi
subito il povero padre, mi pregò per l'amor di Dio, che io non dovessi
attendere a tale impresa, con tutto che lui cognoscessi che io saria atto a
quella e a maggior cosa; dicendomi apresso, che aveva l'altro figliuolo, e mio
fratello, tanto valorosissimo alla guerra, e che io dovessi attendere a quella
maravigliosa arte, innella quale tanti anni e con sì grandi studi io mi ero
affaticato di poi. Se bene io gli promessi ubidirlo, pensò come persona savia,
che se veniva il signor Orazio, sì per avergli io promesso e per altre cause,
io non potrei mai mancare di non seguitare le cose della guerra; così con un
bel modo pensò levarmi di Firenze, dicendo così: – O caro mio figliuolo,
qui è la peste inistimabile, grande, e mi par tuttavia di vederti tornare a
casa con essa; io mi ricordo, essendo giovane, che io me ne andai a Mantova,
nella qual patria io fui molto carezzato, e ivi stetti parecchi anni. Io ti
priego e comando, che per amor mio, più presto oggi che domani, di qui ti lievi
e là te ne vada.</p>
</div2>
<div2 type="capitolo">
<head>XL.</head>
<p>Perché sempre m'è dilettato di vedere il mondo, e non essendo mai stato a
Mantova, volentieri andai, preso que' danari che io avevo portati; e la maggior
parte di essi ne lasciai al mio buon padre, prommettendogli di aiutarlo sempre
dove io fussi, lasciando la mia sorella maggiore a guida del povero padre.
Questa aveva nome Cosa, e non avendo mai voluto marito, era accettata monaca in
Santa Orsola, e così soprastava per aiuto e governo del vecchio padre e per
guida de l'altra mia sorella minore, la quale era maritata a un certo
Bartolomeo scultore. Così partitomi con la benedizione del padre, presi il mio
buon cavallo, e con esso me ne andai a Mantova. Troppe gran cose arei da dire,
se minutamente io volessi scrivere questo piccol viaggio. Per essere il mondo
intenebrato di peste e di guerra, con grandissima difficultà io pur poi mi
condussi alla ditta Mantova; innella quale giunto che io fui, cercai di
cominciare a lavorare; dove io fui messo in opera da un certo maestro Nicolò
milanese, il quale era orefice del Duca di detta Mantova. Messo che io fui in
opera, di poi dua giorni appresso io me ne andai a visitare misser Iulio Romano
pittore eccellentissimo, già ditto, molto mio amico, il quale misser Iulio mi
fece carezze inestimabile ed ebbe molto per male che io non ero andato a
scavalcare a casa sua; il quale vivea da signore, e faceva una opera pel Duca
fuor della porta di Mantova, luogo detto a Te. Questa opera era grande e
maravigliosa, come forse ancora si vede. Subito il ditto misser Iulio con molte
onorate parole parlò di me al Duca; il quale mi commesse che io gli facessi un
modello per tenere la reliquia del sangue di Cristo, che gli hanno, qual dicono
essere stata portata quivi da Longino; di poi si volse al ditto misser Iulio,
dicendogli che mi facessi un disegno per detto reliquiere. A questo, misser
Iulio disse: – Signore, Benvenuto è un uomo che non ha bisogno delli
disegni d'altrui, e questo Vostra Eccellenzia benissimo lo giudicherà, quando
la vedrà il suo modello –. Messo mano a far questo ditto modello, feci un
disegno per il ditto reliquiere da potere benissimo collocare la ditta ampolla:
di poi feci per di sopra un modelletto di cera. Questo si era un Cristo
assedere, che innella mana mancina levata in alto teneva la sua Croce grande,
con atto di appoggiarsi a essa; e con la mana diritta faceva segno con le dita
di aprirsi la piaga del petto. Finito questo modello, piacque tanto al Duca,
che li favori furno inistimabili, e mi fece intendere, che mi terrebbe al suo
servizio con tal patto, che io riccamente vi potrei stare. In questo mezzo,
avendo io fatto reverenzia al Cardinale suo fratello, il detto Cardinale pregò
il Duca, che fussi contento di lasciarmi fare il suggello pontificale di Sua
Signoria reverendissima; il quale io cominciai. In mentre che questa tal opera
io lavoravo, mi sopraprese la febbre quartana; la qual cosa, quando questa
febbre mi pigliava, mi cavava de' sentimenti; onde io maledivo Mantova e chi
n'era padrone, e chi volentieri vi stava. Queste parole furono ridette al Duca
da quel suo orefice milanese ditto, il quale benissimo vedeva che 'l Duca si
voleva servir di me. Sentendo il detto Duca quelle mie inferme parole,
malamente meco s'adirò; onde, io essendo adirato con Mantova, della stizza
fummo pari. Finito il mio suggello, che fu un termine di quattro mesi, con
parecchi altre operette fatte al Duca sotto nome del Cardinale, da il ditto
Cardinale io fui ben pagato; e mi pregò che io me ne tornassi a Roma in quella
mirabil patria, dove noi ci eramo conosciuti. Partitomi con una buona somma di
scudi di Mantova, giunsi a Governo, luogo dove fu ammazzato quel valorosissimo
signor Giovanni. Quivi mi prese un piccol termine di febbre, la quale non
m'impedì punto il mio viaggio, e restata innel ditto luogo, mai più l'ebbi. Di
poi giunto a Firenze, pensando trovare il mio caro padre, bussando la porta, si
fece alla finestra una certa gobba arrabbiata, e mi cacciò via con assai
villania, dicendomi che io l'avevo fradicia. Alla qual gobba io dissi: –
Oh dimmi, gobba perversa, ècc'elli altro viso in questa casa che 'l tuo?
– No, col tuo malanno –. Alla qual io dissi forte: – E questo
non ci basti dua ore –. A questo contrasto si fece fuori una vicina, la
qual mi disse che mio padre con tutti quelli della casa mia erano morti di
peste: onde che io parte me lo indovinavo, fu la cagione che il duolo fu
minore. Di poi mi disse che solo era restata viva quella mia sorella minore, la
quale si chiamava Liperata, che era istata raccolta da una santa donna, la
quale si domandava monna Andrea de' Bellacci. Io mi parti' di quivi per
andarmene all'osteria. A caso rincontrai un mio amicissimo: questo si domandava
Giovanni Rigogli. Iscavalcato a casa sua, ce ne andammo in piazza, dove io ebbi
nuove che 'l mio fratello era vivo, il quale io andai a trovare a casa di un
suo amico, che si domandava Bertino Aldobrandi. Trovato il fratello, e fattoci
carezze e accoglienze infinite, il perché si era, che le furno istrasordinarie,
che a lui di me e a me di lui era stato dato nuove della morte di noi stessi,
di poi levato una grandissima risa, con maraviglia presomi per la mano, mi
disse: – Andiamo, fratello, che io ti meno in luogo il quale tu mai non
immagineresti: questo si è, che io ho rimaritata la Liperata nostra sorella, la
quale certissimo ti tiene per morto –. In mentre che a tal luogo
andavamo, contammo l'uno all'altro di bellissime cose avvenuteci; e giunti a
casa, dov'era la sorella, gli venne tanta stravaganza per la novità inaspettata
ch'ella mi cadde in braccio tramortita; e se e' non fussi stato alla presenza
il mio fratello, l'atto fu tale sanza nessuna parola, che il marito così al
primo non pensava che io fussi il suo fratello. Parlando Cechin mio fratello e
dando aiuto alla svenuta, presto si riebbe; e pianto un poco il padre, la
sorella, il marito, un suo figliuolino, si dette ordine alla cena; e in quelle
piacevol nozze in tutta la sera non si parlò più di morti, ma sì bene
ragionamenti da nozze. Così lietamente e con grande piacere finimmo la
cena.</p>
</div2>
<div2 type="capitolo">
<head>XLI.</head>
<p>Forzato dai prieghi del fratello e della sorella, furno causa che io mi
fermai a Firenze, perché la voglia mia era volta a tornarmene a Roma. Ancora
quel mio caro amico – che io dissi prima in alcune mie angustie tanto
aiutato da lui, questo si era Piero di Giovanni Landi – ancora questo
Piero mi disse che io mi doverrei per alquanto fermare a Firenze; perché
essendo i Medici cacciati di Firenze cioè il signore Ipolito e signore
Alessandro, quali furno poi un Cardinale e l'altro Duca di Firenze, questo
Piero ditto mi disse, che io dovessi stare un poco a vedere quel che si faceva.
Così cominciai a lavorare in Mercato Nuovo, e legavo assai quantità di gioie e
guadagnavo bene. In questo tempo capitò a Fiorenza un sanese chiamato Girolamo
Marretti: questo sanese era stato assai tempo in Turchia, ed era persona di
vivace ingegno. Capitommi a bottega, e mi dette a fare una medaglia d'oro da
portare in un cappello; volse in questa medaglia che io facessi uno Ercole che
sbarrava la bocca a il lione. Così mi missi a farlo; e in mentre che io lo
lavorava, venne Michelagnolo Buonaarroti più volte a vederlo; e perché io mi
v'ero grandemente affaticato, l'atto della figura e la bravuria de l'animale
molto diversa da tutti quelli che per insino allora avevano fatto tal cosa;
ancora per esser quel modo del lavorare totalmente incognito a quel divino
Michelagnolo, lodò tanto questa mia opera, che a me crebbe tanto l'animo di far
bene, che fu cosa inistimabile. Ma perché io non avevo altra cosa che fare se
non legare gioie, che se bene questo era il maggior guadagno che io potessi
fare, non mi contentavo, perché desideravo fare opere d'altra virtù che legar
gioie; in questo accadde un certo Federigo Ginori, giovane di molto elevato
spirito. Questo giovane era stato a Napoli molti anni, e perché gli era molto
bello di corpo e di presenza, se era innamorato in Napoli di una principessa;
così, volendo fare una medaglia innella quale fussi un Atalante col mondo
addosso, richiese il gran Michelagnolo, che gne ne facessi un poco il disegno.
Il quale disse al ditto Federigo: – Andate a trovare un certo giovane
orefice, che ha nome Benvenuto; quello vi servirà molto bene, e certo che non
gli accade mio disegno; ma perché voi non pensiate che di tal piccola cosa io
voglia fuggire le fatiche, molto volentieri vi farò un poco di disegno: intanto
parlate col detto Benvenuto, che ancora esso ne faccia un poco di modellino; di
poi il meglio si metterà in opera –. Mi venne a trovare questo Federigo
Ginori, e mi disse la sua voluntà, appresso quanto quel maraviglioso
Michelagnolo mi aveva lodato; e che io ne dovessi fare ancora io un poco di
modellino di cera, in mentre che quel mirabile uomo gli aveva promesso di
fargli un poco di disegno. Mi dette tanto animo quelle parole di quel grande
uomo, che io subito mi messi con grandissima sollecitudine a fare il detto
modello; e finito che io l'ebbi, un certo dipintore molto amico di
Michelagnolo, chiamato Giuliano Bugiardini, questo mi portò il disegno de
l'Atalante. Innel medesimo tempo io mostrai al ditto Giuliano il mio modellino
di cera: il quali era molto diverso da quel disegno di Michelagnolo; talmente
che Federigo ditto e ancora il Bugiardino conclusono che io dovessi farlo
sicondo il mio modello. Così lo cominciai, e lo vidde lo eccellentissimo
Michelagnolo, e me lo lodò tanto, che fu cosa inistimabile. Questo era una
figura, come io ho detto, cesellata di piastra; aveva il cielo addosso, fatto
una palla di cristallo, intagliato in essa il suo zodiaco, con un campo di
lapislazzuli: insieme con la ditta figura faceva tanto bel vedere, che era cosa
inistimabile. Era sotto un motto di lettere, le quali dicevano "<foreign lang="lat">Summa tulisse juvat</foreign>". Sadisfattosi il ditto Federigo, me
liberalissimamente pagò. Per essere in questo tempo misser Aluigi Alamanni a
Firenze, era amico de il detto Federigo Ginori, il quale molte volte lo
condusse a bottega mia, e per sua grazia mi si fece molto domestico amico.</p>
</div2>
<div2 type="capitolo">
<head>XLII.</head>
<p>Mosso la guerra papa Clemente alla città di Firenze, e quella preparatasi
alla difesa, fatto la città per ogni quartiere gli ordini delle milizie
populare, ancora io fui comandato per la parte mia. Riccamente mi messi in
ordine: praticavo con la maggior nobiltà di Firenze, i quali molto d'accordo si
vedevano voler militare a tal difesa, e fecesi quelle orazioni per ogni
quartiere, qual si sanno. Di più si trovavano i giovani più che 'l solito
insieme, né mai si ragionava d'altra cosa che di questa. Essendo un giorno in
sul mezzodì in su la mia bottega una quantità di omaccioni e giovani, e' primi
della città, mi fu portato una lettera di Roma, la qual veniva da un certo
chiamato in Roma maestro Iacopino della Barca. Questo si domandava Iacopo dello
Sciorina, ma della Barca in Roma, perché teneva una barca che passava il Tevero
infra Ponte Sisto e Ponte Santo Agnolo. Questo maestro Iacopo era persona molto
ingegnosa, e aveva piacevoli e bellissimi ragionamenti: era stato in Firenze
già maestro di levare opere a' tessitori di drappi. Questo uomo era molto amico
di papa Clemente, il quale pigliava gran piacere di sentirlo ragionare. Essendo
un giorno in questi cotali ragionamenti, si cadde in proposito e del Sacco e
dell'azione del Castello: per la qual cosa il Papa, ricordatosi di me, ne disse
tanto bene quanto immaginar si possa; e aggiunse, che se lui sapeva dove io
fussi, arebbe piacere di riavermi. Il detto maestro Iacopo disse che io ero a
Firenze; per la qual cosa il Papa gli commesse che mi scrivessi che io tornassi
allui. Questa ditta lettera conteneva che io dovessi tornare al servizio di
Clemente, e che buon per me. Quelli giovani che eran quivi alla presenza,
volevano pur sapere quel che quella lettera conteneva; per la qual cosa, il
meglio che io potetti, la nascosi: dipoi iscrissi al ditto maestro Iacopo
pregandolo, che né per bene né per male in modo nessuno lui non mi scrivessi.
Il ditto, cresciutogli maggior voglia, mi scrisse un'altra lettera, la quale
usciva tanto de' termini, che se la si fussi veduta, io sarei capitato male.
Questa diceva che, da parte del Papa, io andassi subito, il quali mi voleva
operare a cose di grandissima importanza; e che, se io volevo far bene, che io
lasciassi ogni cosa subito, e non istessi a far contro a un papa, insieme con
quelli pazzi arrabbiati. Vista la lettera, la mi misse tanta paura, che io
andai a trovare quel mio caro amico, che si domandava Pier Landi; il quale
vedutomi, subito mi domandò che cosa di nuovo io avevo, che io dimostravo
essere tanto travagliato. Dissi al mio amico che, quel che io avevo che mi dava
quel gran travaglio, in modo nessuno non gliel potevo dire; solo lo pregavo che
pigliassi quelle tali chiave che io gli davo, e che rendessi le gioie e l'oro
al terzo e al quarto, che lui in sun un mio libruccio troverebbe scritto; di
poi pigliassi la roba della mia casa, e ne tenessi un poco di conto con quella
sua solita amorevolezza, e che infra brevi giorni lui saprebbe dove io fussi.
Questo savio giovane, forse a un dipresso imaginatosi la cosa, mi disse:
– Fratel mio, va' via presto, di poi scrivi, e delle cose tue non ti dare
un pensiero –. Così feci. Questo fu il più fedele amico, il più savio, il
più da bene, il più discreto, il più amorevole che mai io abbia conosciuto.
Partitomi di Firenze, me ne andai a Roma, e di quivi scrissi.</p>
</div2>
<div2 type="capitolo">
<head>XLIII.</head>
<p>Subito che io giunsi in Roma, ritrovato parte delli mia amici, dalli quali
io fui molto ben veduto e carezzato, e subito mi messi a lavorare opere tutte
da guadagnare e non di nome da descrivere. Era un certo vecchione orefice, il
quale si domandava Raffaello del Moro. Questo era uomo di molta riputazione ne
l'arte, e nel resto era molto uomo da bene. Mi pregò che io fussi contento
andare a lavorare nella bottega sua, perché aveva da fare alcune opere
d'importanza, le quali erano di bonissimo guadagno: così andai volentieri. Era
passato più di dieci giorni, che io non m'ero fatto vedere a quel detto maestro
Iacopino della Barca; il quale, vedutomi a caso, mi fece grandissima
accoglienza, e domandatomi quant'egli era che io ero giunto, gli dissi che gli
era circa quindici giorni. Questo uomo l'ebbe molto per male, e mi disse che io
tenevo molto poco conto d'un papa, il quale con grande istanzia di già gli
aveva fatto scrivere tre volte per me: e io, che l'avevo aùto molto più per
male di lui, nulla gli risposi mai, anzi mi ingozzavo la stizza. Questo uomo,
ch'era abundantissimo di parole, entrò in sun una pesta e ne disse tante, che
pur poi, quando io lo viddi stracco, non gli dissi altro, se non che mi menassi
dal Papa a sua posta; il qual rispose, che sempre era tempo, onde io gli dissi:
– E io ancora son sempre parato –. Cominciatosi a 'vviare verso il
palazzo, e io seco (questo fu il Giovedì santo), giunti alle camere del Papa
lui che era conosciuto e io aspettato, subito fummo messi drento. Era il Papa
innel letto un poco indisposto e seco era misser Iacopo Salviati e
l'arcivescovo di Capua. Veduto che m'ebbe il Papa, molto strasordinariamente si
rallegrò; e io, baciatogli e' piedi, con quanta modestia io potevo me li
accostavo appresso, mostrando volergli dire alcune cose d'importanza. Subito
fatto cenno con la mana, il ditto missere Iacopo e l'arcivescovo si ritirorno
molto discosto da noi. Subito cominciai, dicendo: – Beatissimo Padre, da
poi che fu il Sacco in qua, io non mi son potuto né confessare né comunicare,
perché non mi vogliono assolvere. Il caso è questo, che quando io fonde' l'oro
e feci quelle fatiche a scior quelle gioie, Vostra Santità dette commessione al
Cavalierino che donasse un certo poco premio delle mie fatiche, il quale io non
ebbi nulla, anzi mi disse più presto villania. Andatomene su, dove io avevo
fonduto il detto oro, levato le ceneri trovai in circa una libra e mezzo d'oro
in tante granellette come panico; e perché io non avevo tanti danari da potermi
condurre onorevolmente a casa mia, pensai servirmi di quelli, e rendergli da
poi quando mi fusse venuto la comodità. Ora io son qui a' piedi di Vostra
Santità, la quali è 'l vero confessoro: quella mi faccia tanto di grazia di
darmi licenzia acciò che io mi possa confessare e comunicare, e mediante la
grazia di Vostra Santità, io riabbia la grazia del mio signor Idio –.
Allora il Papa con un poco di modesto sospiro, forse ricordandosi de' sua
affanni, disse queste parole: – Benvenuto, io sono certissimo quel che tu
di', il quale ti posso assolvere d'ogni inconveniente che tu avessi fatto, e di
più voglio, sì che liberissimamente e con buono animo di' su ogni cosa, ché, se
tu avessi aùto il valore di un di quei regni interi, io son dispostissimo a
perdonarti –. Allora io dissi: – Altro non ebbi, beatissimo Padre,
che quanto io ho detto; e questo non arrivò al valore di cento quaranta ducati,
che tanto ne ebbi dalla zecca di Perugia, e con essi n'andai a confortare il
mio povero vecchio padre –. Disse il Papa: – Tuo padre è stato così
virtuoso, buono e dabbene uomo, quanto nascessi mai, e tu punto non traligni:
molto m'incresce che i danari furno pochi; però questi, che tu di' che sono, io
te ne fo un presente, e tutto ti perdono; fa di questo fede al confessoro, se
altro non c'è che attenga a me; di poi, confessato e comunicato che tu sia,
lasceraiti rivedere, e buon per te –. Spiccato che io mi fui dal Papa,
accostatosi il ditto misser Iacopo e l'arcivescovo, il Papa disse tanto ben di
me, quanto d'altro uomo che si possa dire al mondo; e disse che mi aveva
confessato e assoluto; di poi aggiunse, dicendo a l'arcivescovo di Capua, che
mandassi per me e che mi domandassi se sopra a quel caso bisognava altro, che
di tutto mi assolvessi, che gnene dava intera autorità, e di più mi facessi
quante carezze quanto e' poteva. Mentre che io me ne andavo con quel maestro
Iacopino, curiosissimamente mi domandava che serrati e lunghi ragionamenti
erano stati quelli che io avevo aùti col Papa: la qualcosa come e' m'ebbe
dimandato più di dua volte, gli dissi che non gnene volevo dire, perché non
eran cose che s'attenessino allui; però non me ne dimandassi più. Andai a fare
tutto quello che ero rimasto col Papa; di poi, passato le due feste, lo andai a
visitare: il quale, fattomi più carezze che prima, mi disse: – Se tu
venivi un poco prima a Roma, io ti facevo rifare quella mia dua regni, che noi
guastammo in Castello; ma perché e' le son cose, dalle gioie di fuora, di poca
virtù, io ti adopererò a una opera di grandissima importanza, dove tu potrai
mostrare quel che tu sai fare. E questo si è il bottone del peviale (il quale
si fa tondo a foggia di un tagliere, e grande quanto un taglieretto, di un
terzo di braccio): in questo io voglio che si faccia un Dio Padre di mezzo
rilievo, e in mezzo al detto voglio accomodare questa bella punta del diamante
grande con molte altre gioie di grandissima importanza. Già ne cominciò uno
Caradosso, e non lo finì mai; questo io voglio che si finisca presto, perché me
lo voglio ancora io godere qualche poco; sì che va, e fa' un bel modellino
–. E mi fece mostrare tutte le gioie; onde io affusolato subito
andai.</p>
</div2>
<div2 type="capitolo">
<head>XLIV.</head>
<p>In mentre che l'assedio era intorno a Firenze, quel Federigo Ginori, a chi
io avevo fatto la medaglia de l'Atalante, si morì di tisico, e la ditta
medaglia capitò alle mane di misser Luigi Alamanni, il quale in ispazio di
breve tempo la portò egli medesimo a donare a re Francesco, re di Francia, con
alcuni sua bellissimi scritti. Piacendo oltramodo questa medaglia al Re, il
virtuosissimo misser Luigi Alamanni parlò di me con Sua Maestà alcune parole di
mia qualità, oltra l'arte, con tanto favore, che il Re fece segno di aver
voglia di conoscervi. Con tutta la sollecitudine che io potevo sollecitando
quel detto modelletto, il quale facevo della grandezza apunto che doveva essere
l'opera, risentitosi ne l'arte degli orefici molti di quelli, che pareva loro
essere atti a far tal cosa; e perché gli era venuto a Roma un certo Micheletto,
molto valente uomo per intagliare corniuole, ancora era intelligentissimo
gioielliere, ed era uomo vecchio e di molta riputazione: erasi intermesso alla
cura de' dua regni del Papa: faccendo io questo detto modello, molto si
maravigliò che io non avevo fatto capo allui, essendo pure uomo intelligente e
in credito assai del Papa. A l'ultimo, veduto che io non andavo dallui, lui
venne da me domandandomi quello che io facevo: – Quel che m'ha comisso il
Papa – gli risposi. Allora e' disse: – Il Papa m'ha comisso che io
vegga tutte queste cose che per Sua Santità si fanno –. Al quale io dissi
che ne dimanderei prima il Papa, di poi saprei quel che io gli avessi a
rispondere. Mi disse che io me ne pentirei; e partitosi da me adirato, si trovò
insieme con tutti quelli dell'arte, e ragionando di questa cosa, dettono il
carico al detto Michele tutti; il quale, con quel suo buono ingegno fece fare
da certi valenti disegnatori più di trenta disegni tutti variati l'uno
dall'altro, di questa cotale impresa. E perché gli aveva a sua posta l'orecchio
del Papa, accordatosi con un altro gioielliere, il quale si chiamava Pompeo,
milanese (questo era molto favorito dal Papa, ed era parente di misser Traiano
primo cameriere del Papa), cominciorno questi dua, cioè Michele e Pompeo, a
dire al Papa che avevano visto il mio modello, e che pareva loro che io non
fussi strumento atto a così mirabile impresa. A questo il Papa disse che
l'aveva a vedere anche lui; di poi, non essendo io atto, si cercherebbe chi
fussi. Dissono tutt'a dua, che avevano parecchi disegni mirabili sopra tal
cosa: a questo il Papa disse che l'aveva caro assai, ma che non gli voleva
vedere prima che io avessi finito il mio modello; di poi vedrebbe ogni cosa
insieme. Infra pochi giorni io ebbi finito il mio modello, e portatolo una
mattina su dal Papa, quel misser Traiano mi fece aspettare, e in questo mezzo
mandò con diligenzia per Micheletto e per Pompeo, dicendo loro che portassino i
disegni. Giunti che e' furno, noi fummo messi drento; per la qual cosa subito
Michele e Pompeo cominciorno a squadernare i lor disegni, e il Papa a vedergli.
E perché i disegnatori fuor de l'arte del gioiellare non sanno la situazione
delle gioie, né manco coloro che erano gioiellieri non l'avevano insegnata
loro: perché è forza a un gioielliere, quando infra le sue gioie intervien
figure, ch'egli sappia disegnare, altrimenti non gli vien fatto cosa buona; di
modo che tutti que' disegni avevano fitto quel maraviglioso diamante nel mezzo
del petto di quel Dio Padre. Il Papa, che pure era di bonissimo ingegno, veduto
questa cosa tale, non gli finiva di piacere; e quando e' n'ebbe veduto insino a
dieci, gittato el resto in terra, disse a me, che mi stavo là da canto: –
Mostra un po' qua, Benvenuto, il tuo modello, acciò che io vegga se tu sei nel
medesimo errore di costoro –. Io fattomi innanzi e aperto una scatoletta
tonda, parve che uno splendore dessi proprio negli occhi del Papa; e disse con
gran voce: – Se tu mi fussi stato in corpo, tu non l'aresti fatto
altrimenti come io veggo: costoro non sapevano altro modo a vituperarsi
–. Accostatisi molti gran signori, il Papa mostrava la differenza che era
dal mio modello a' lor disegni. Quando l'ebbe assai lodato, e coloro spaventati
e goffi alla presenza, si volse a me e disse: – Io ci cognosco apunto un
male che è d'importanza grandissima. Benvenuto mio, la cera è facile da
lavorare; il tutto è farlo d'oro –. A queste parole io arditamente
risposi dicendo: – Beatissimo Padre, se io non lo fo meglio dieci volte
di questo mio modello, sia di patto che voi non me lo paghiate –. A
queste parole si levò un gran tomulto fra quei signori, dicendo che io
promettevo troppo. V'era un di questi signori, grandissimo filosofo, il quale
disse in mio favore: – Di quella bella finnusumia e simitria di corpo,
che io veggo in questo giovane, mi prometto tutto quello che dice, e da
vantaggio –. Il Papa disse: – È per che io lo credo ancora io
–. Chiamato quel suo cameriere misser Traiano, gli disse che portassi
quivi cinquecento ducati d'oro di Camera. In mentre che i danari si
aspettavano, il Papa di nuovo più adagio considerava in che bel modo io avevo
accomodato il diamante con quel Dio Padre. Questo diamante l'avevo apunto messo
in mezzo di questa opera, e sopra d'esso diamante vi avevo accomodato a sedere
il Dio Padre in un certo bel modo svolto che dava bellissima accordanza, e non
occupava la gioia niente: alzando la man diritta dava la benedizione. Sotto al
detto diamante avevo accomodato tre puttini, che co le braccia levate in alto
sostenevano il ditto diamante. Un di questi puttini di mezzo era di tutto
rilievo; gli altri dui erano di mezzo. A l'intorno era assai quantità di
puttini diversi, accomodati con l'altre belle gioie. Il resto de Dio Padre
aveva uno amanto che svolazzava, dil quale usciva di molti puttini, con molti
altri belli ornamenti, li quali facevano bellissimo vedere. Era questa opera
fatta di uno stucco bianco sopra una pietra negra. Giunto i danari, il Papa di
sua mano me gli dette, e con grandissima piacevolezza mi pregò, che io facessi
di sorte che lui l'avessi a' sua dì, e che buon per me.</p>
</div2>
<div2 type="capitolo">
<head>XLV.</head>
<p>Portatomi via i danari e il modello, mi parve mill'anni di mettervi le mane.
Cominciato subito con gran sollecitudine a lavorare, in capo di otto giorni il
Papa mi mandò a dire per un suo cameriere, grandissimo gentiluomo bolognese,
che io dovessi andar da lui, e portare quello che io avevo lavorato. Mentre che
io andavo, questo ditto cameriere, che era la più gentil persona che fussi in
quella Corte, mi diceva che non tanto il Papa volessi veder quell'opera, ma me
ne voleva dare un'altra di grandissima importanza; e questa si era le stampe
delle monete della zecca di Roma; e che io mi armassi a poter rispondere a Sua
Santità: che per questo lui me ne aveva avvertito. Giunsi dal Papa, e
squadernatogli quella piastra d'oro, dove era già isculpito Idio Padre solo, il
quale così bozzato mostrava più virtù che quel modelletto di cera; di modo che
il Papa stupefatto disse: – Da ora innanzi tutto quello che tu dirai, ti
voglio credere – e fattomi molti sterminati favori, disse: – Io ti
voglio dare un'altra impresa, la quale mi sarebbe cara quant'è questa e più, se
ti dessi il cuor di farla –; e dittomi che arebbe caro di far le stampe
delle sue monete, e domandandomi se io n'avevo più fatte, e se me ne dava il
cuore di farle, io dissi che benissimo me ne dava il cuore, e che io avevo
veduto come le si facevano; ma che io no n'avevo mai fatte. Essendo alla
presenza un certo misser Tommaso da Prato, il quale era datario di sua Santità,
per essere molto amico di quelli mia nimici, disse: – Beatissimo Padre,
gli favori che fa Vostra Santità a questo giovane, e lui per natura
arditissimo, son causa che lui vi prometterebbe un mondo di nuovo; perché,
avendogli dato una grande impresa, e ora aggiugnendognene una maggiore, saranno
causa di dar l'una noia a l'altra –. Il Papa adirato se gli volse e
disse, gli badassi all'uffizio suo; e a me impose che io facessi un modello
d'un doppione largo d'oro innel quale voleva che fussi un Cristo ignudo con le
mane legate, con lettere che dicessino "<foreign lang="lat">Ecce
Homo</foreign>"; e un rovescio dove fussi un papa e uno imperatore, che
dirizassino d'accordo una croce, la quale mostrassi di cadere, con lettere che
dicessino "<foreign lang="lat">Unus spiritus et una fides erat in
eis</foreign>". Commessomi il Papa questa bella moneta, sopragiunse il
Bandinello scultore, il quale non era ancor fatto cavaliere, e con la sua
solita prosunzione vestita d'ignoranzia disse: – A questi orafi, di
queste cose belle bisogna lor fare e' disegni –. Al quale io subito mi
volsi e dissi che io non avevo bisogno di sua disegni per l'arte mia; ma che io
speravo bene con qualche tempo, che con i mia disegni io darei noia all'arte
sua. Il Papa mostrò aver tanto caro queste parole, quanto immaginar si possa, e
voltosi a me, disse: – Va, pur, Benvenuto mio, e attendi animosamente a
servirmi, e non prestare orecchio alle parole di questi pazzi –. Così
partitomi, e con gran prestezza feci dua ferri; e stampato una moneta in oro,
portato una domenica doppo desinare la moneta e' ferri al Papa, quando la
vidde, restato maravigliato e contento, non tanto della bella opera che gli
piaceva oltramodo, ancora più lo fe' maravigliare la prestezza che io avevo
usata. E per accrescere più satisfazione e maraviglia al Papa, avevo meco
portato tutte le vecchie monete che s'erano fatte per l'adietro da quei valenti
uomini che avevano servito papa Iulio e papa Lione; e veduto che le mie molto
più satisfacevano, mi cavai di petto un moto proprio per il quale io domandavo
quel detto uffizio del maestro delle stampe della zecca; il quale uffizio dava
sei scudi d'oro di provisione il mese, sanza che i ferri poi erano pagati dal
zecchiere, che se ne dava tre al ducato. Preso il Papa il mio moto proprio e
voltosi, lo dette in mano al datario, dicendogli che subito me lo spedissi.
Preso il datario il moto proprio e volendoselo mettere innella tasca, disse:
– Beatissimo Padre, Vostra Santità non corra così a furia; queste son
cose che meritano qualche considerazione –. Allora il Papa disse: –
Io v'ho inteso; date qua quel moto proprio – e presolo, di sua mano
subito lo segnò; poi datolo allui disse: – Ora non c'è più replica;
speditegne voi ora, perché così voglio, e val più le scarpe di Benvenuto che
gli occhi di tutti questi altri balordi –. E così ringraziato Sua
Santità, lieto oltremodo me ne andai a lavorare.</p>
</div2>
<div2 type="capitolo">
<head>XLVI.</head>
<p>Ancora lavoravo in bottega di quel Raffaello del Moro sopraditto. Questo
uomo da bene aveva una sua bella figlioletta, per la quale lui mi aveva fatto
disegno adosso; e io, essendomene in parte avveduto, tal cosa desideravo, ma in
mentre che io avevo questo desiderio, io non lo dimostravo niente al mondo;
anzi istavo tanto costumato, che i' gli facevo maravigliare. Accadde, che a
questa povera fanciulletta gli venne una infermità innella mana ritta, la quale
gli aveva infradiciato quelle dua ossicina che seguitano il dito mignolo e
l'altro accanto al mignolo. E perché la povera figliuola era medicata per la
inavvertenza del padre da un medicaccio ignorante, il quale disse che questa
povera figliuola resterebbe storpiata di tutto quel braccio ritto, non gli
avvenendo peggio; veduto io il povero padre tanto sbigottito, gli dissi che non
credessi tutto quel che diceva quel medico ignorante. Per la qual cosa lui mi
disse non avere amicizia di medici nissuno cerusici, e che mi pregava, che se
io ne conoscevo qualcuno, gnene avviassi. Subito feci venire un certo maestro
Iacomo perugino uomo molto eccellente nella cerusìa; e veduto che egli ebbe
questa povera figlioletta, la quale era sbigottita perché doveva avere
presentito quello che aveva detto quel medico ignorante, dove questo
intelligente disse che ella non arebbe mal nessuno e che benissimo si
servirebbe della sua man ritta, se bene quelle dua dita ultime fussino state un
po' più debolette de l'altre, per questo non gli darebbe una noia al mondo. E
messo mano a medicarla, in ispazio di pochi giorni volendo mangiare un poco di
quel fradicio di quelli ossicini, il padre mi chiamò, che io andassi anch'io a
vedere un poco quel male, che a questa figliuola si aveva a fare. Per la qual
cosa preso il ditto maestro Iacopo certi ferri grossi, e veduto che con quelli
lui faceva poca opera e grandissimo male alla ditta figliuola, dissi al maestro
che si fermassi e che mi aspettassi uno ottavo d'ora. Corso in bottega feci un
ferrolino d'acciaio finissimo e torto; e radeva. Giunto al maestro, cominciò
con tanta gentilezza a lavorare, che lei non sentiva punto di dolore, e in
breve di spazio ebbe finito. A questo, oltra l'altre cose, questo uomo da bene
mi pose tanto amore, più che non aveva a dua figliuoli mastii, e così attese a
guarire la bella figlioletta. Avendo grandissima amicizia con un certo misser
Giovanni Gaddi, il quale era cherico di camera; questo misser Giovanni si
dilettava grandemente delle virtù, con tutto che in lui nessuna non ne fussi.
Istava seco un certo misser Giovanni, greco, grandissimo litterato; un misser
Lodovico da Fano simile a quello, litterato; messer Antonio Allegretti; allora
misser Annibal Caro giovane. Di fuora eramo misser Bastiano veniziano,
eccellentissimo pittore, e io; e quasi ogni giorno una volta ci rivedevamo col
ditto misser Giovanni: dove che per questa amicizia quell'uomo da bene di
Raffaello orefice disse al ditto misser Giovanni: – Misser Giovanni mio,
voi mi cognoscete, e perché io vorrei dare quella mia figlioletta a Benvenuto,
non trovando miglior mezzo che Vostra Signoria, vi prego che me ne aiutate, e
voi medesimo delle mie facultà gli facciate quella dota che allei piace
–. Questo uomo cervellino non lasciò a pena finir di dire quel povero
uomo da bene, che sanza un proposito al mondo gli disse: – Non parlate
più, Raffaello, di questo perché voi ne siete più discosto che il gennaio dalle
more –. Il povero uomo, molto isbattuto, presto cercò di maritarla; e
meco istavano la madre d'essa e tutti ingrognati, e io non sapevo la causa: e
parendomi che mi pagassin di cattiva moneta di più cortesie, che io avevo usato
loro, cercai di aprire una bottega vicino a loro. Il ditto misser Giovanni non
disse nulla in sin che la ditta figliuola non fu maritata, la qual cosa fu in
ispazio di parecchi mesi. Attendevo con gran sollecitudine a finire l'opera mia
e servire la zecca, ché di nuovo mi commisse il Papa una moneta di valore di
dua carlini, innella quale era il ritratto della testa di Sua Santità, e da
rovescio un Cristo in sul mare, il quale porgeva la mana a San Pietro, con
lettere intorno che dicevano: "<foreign lang="lat">Quare dubitasti?</foreign>".
Piacque questa moneta tanto oltramodo, che un certo segretario del Papa, uomo
di grandissima virtù, domandato il Sanga, disse: – Vostra Santità si può
gloriare d'avere una sorta di monete, la quale non si vede negli antichi, con
tutte le lor pompe –. A questo il Papa rispose: – Ancora Benvenuto
si può gloriare di servire uno imperatore par mio, che lo cognosca –.
Seguitando la grande opera d'oro, mostrandola spesso al Papa, la qual cosa lui
mi sollecitava di vederla, e ogni giorno più si maravigliava.</p>
</div2>
<div2 type="capitolo">
<head>XLVII.</head>
<p>Essendo un mio fratello in Roma al servizio del duca Lessandro, al quale in
questo tempo il Papa gli aveva procacciato il ducato di Penna; stava al
servizio di questo Duca moltissimi soldati, uomini da bene, valorosi, della
scuola di quello grandissimo signor Giovanni de' Medici, e il mio fratello in
fra di loro, tenutone conto dal ditto Duca quanto ciascuno di quelli altri più
valorosi. Era questo mio fratello un giorno doppo desinare in Banchi in bottega
d'un certo Baccino della Croce, dove tutti quei bravi si riparavano: erasi
messo in su una sedia e dormiva. In questo tanto passava la corte del bargello,
la quale ne menava prigione un certo capitan Cisti, lombardo, anche lui della
scuola di quel gran signor Giovannino, ma non istava già al servizio del Duca.
Era il capitano Cattivanza degli Strozzi in su la bottega del detto Baccino
della Croce. Veduto il ditto capitan Cisti il capitan Cattivanza degli Strozzi,
gli disse: – Io vi portavo quelli parecchi scudi che io v'ero debitore;
se voi gli volete, venite per essi prima che meco ne vadino in prigione
–. Era questo capitano volentieri a mettere al punto, non si curando
sperimentarsi, per che, trovatosi quivi alla presenza certi bravissimi giovani
più volonterosi che forti a sì grande impresa, disse loro che si accostassino
al capitan Cisti, e che si facessin dare quelli sua danari, e che, se la corte
faceva resistenza, loro a lei facessin forza, se a loro ne bastava la vista.
Questi giovani erano quattro solamente, tutti a quattro sbarbati; e il primo si
chiamava Bertino Aldobrandi, l'altro Anguillotto dal Lucca: degli altri non mi
sovviene il nome. Questo Bertino era stato allevato e vero discepolo del mio
fratello, e il mio fratello voleva allui tanto smisurato bene, quanto
immaginarsi possa. Eccoti i quattro bravi giovani accostatisi alla corte del
bargello, i quali erano più di cinquanta birri in fra picche, archibusi e
spadoni a dua mane. In breve parole si misse mano a l'arme, e quei quattro
giovani tanto mirabilmente strignevano la corte, che se il capitano Cattivanza
solo si fussi mostro un poco, sanza metter mano allarme, quei giovani mettevano
la corte in fuga; ma soprastati alquanto, quel Bertino toccò certe ferite
d'importanza, le quale lo batterno per terra: ancora Anguillotto nel medesimo
tempo toccò una ferita innel braccio dritto, che non potendo più sostener la
spada, si ritirò il meglio che potette; gli altri feciono il simile; Bertino
Aldobrandi fu levato di terra malamente ferito.</p>
</div2>
<div2 type="capitolo">
<head>XLVIII.</head>
<p>In tanto che queste cose seguivano, noi eramo tutti a tavola, perché la
mattina s'era desinato più d'un'ora più tardi che 'l solito nostro. Sentendo
questi romori, un di quei figliuoli, il maggiore, si rizzò da tavola per andare
a vedere questa mistia. Questo si domandava Giovanni, al quale io dissi:
– Di grazia non andare, perché a simili cose sempre si vede la perdita
sicura sanza nullo di guadagno –: il simile gli diceva suo padre: –
Deh, figliuol mio, non andare –. Questo giovane, senza udir persona,
corse, giù pella scala. Giunto in Banchi, dove era la gran mistia, veduto
Bertino levar di terra, correndo, tornando adrieto, si riscontrò in Cechino mio
fratello, il quali lo domandò che cosa quella era. Essendo Giovanni da alcuni
accennato che tal cosa non dicessi al ditto Cecchino, disse a la 'npazzata come
gli era che Bertino Aldobrandi era stato ammazzato dalla corte. Il mio povero
fratello misse sì grande il mugghio, che dieci miglia si sarebbe sentito; di
poi disse a Giovanni: – Oimè, saprestimi tu dire chi di quelli me l'ha
morto? – Il ditto Giovanni disse che sì, e che gli era un di quelli che
aveva uno spadone a dua mane, con una penna azzurra nella berretta. Fattosi
innanzi il mio povero fratello e conosciuto per quel contrassegno lo omicida,
gittatosi con quella sua maravigliosa prestezza e bravuria in mezzo a tutta
quella corte, e sanza potervi rimediare punto, messo una stoccata nella trippa,
e passato dall'altra banda il detto, cogli elsi della spada lo spinse in terra,
voltosi agli altri con tanta virtù e ardire, che tutti lui solo metteva in
fuga: se non che, giratosi per dare a uno archibusiere, il quale per propia
necessità sparato l'archibuso, colse il valoroso sventurato giovane sopra il
ginocchio della gamba dritta; e posto in terra, la ditta corte mezza in fuga
sollecitava a 'ndarsene, acciò che un altro simile a questo sopraggiunto non
fussi. Sentendo continuare quel tomulto, ancora io levatomi da tavola, e
messomi la mia spada accanto, che per ugniuno in quel tempo si portava, giunto
al ponte Sant'Agnolo viddi un ristretto di molti uomini: per la qual cosa
fattomi innanzi, essendo da alcuni di quelli conosciuto, mi fu fatto largo e
mostromi quel che manco io arei voluto vedere, se bene mostravo grandissima
curiosità di vedere. In prima giunta nol cognobbi, per essersi vestito di panni
diversi da quelli che poco innanzi io l'avevo veduto; di modo che, conosciuto
lui prima me, disse: – Fratello carissimo, non ti sturbi il mio gran
male, perché l'arte mia tal cosa mi prometteva; fammi levare di qui presto,
perché poche ore ci è di vita –. Essendomi conto il caso in mentre che
lui mi parlava, con quella brevità che cotali accidenti promettono, gli
risposi: – Fratello, questo è il maggior dolore e il maggior dispiacere
che intervenir mi possa in tutto il tempo della vita mia: ma istà di buona
voglia, che innanzi che tu perda la vista, di chi t'ha fatto male vedrai le tua
vendette fatte per le mia mane –. Le sue parole e le mie furno di questa
sustanzia ma brevissime.</p>
</div2>
<div2 type="capitolo">
<head>XLIX.</head>
<p>Era la corte discosto da noi cinquanta passi, perché Maffio, ch'era lor
bargello, n'aveva fatto tornare una parte per levar via quel caporale che il
mio fratello aveva ammazzato; di modo che, avendo camminato prestissimo quei
parecchi passi rinvolto e serrato nella cappa, ero giunto a punto accanto a
Maffio, e certissimo l'ammazzavo, perché i populi erano assai, e io m'ero
intermesso fra quelli. Di già con quanta prestezza immaginar si possa avendo
fuor mezza la spada, mi si gettò per di drieto alle braccia Berlinghier
Berlinghieri, giovane valorosissimo e mio grande amico, e seco era quattro
altri giovani simili a lui, e' quali dissono a Maffio: – Lévati, ché
questo solo t'ammazzava –. Dimandato Maffio – chi è questo? –
dissono: – Questo è fratello di quel che tu vedi là, carnale –. Non
volendo intendere altro, con sollecitudine si ritirò in Torre di Nona, e a me
dissono: – Benvenuto, questo impedimento che noi ti abbiamo dato contra
tua voglia, s'è fatto a fine di bene: ora andiamo a soccorrere quello che starà
poco a morire –. Così voltici, andammo dal mio fratello, il quale io lo
feci portare in una casa. Fatto subito un consiglio di medici, lo medicorno,
non si risolvendo a spiccargli la gamba affatto, che talvolta sarebbe campato.
Subito che fu medicato, comparse quivi il duca Lessandro, il quale faccendogli
carezze (stava ancora il mio fratello in sé), disse al duca Lessandro: –
Signor mio, d'altro non mi dolgo, se none che Vostra Eccellenzia perde un
servitore, del quale quella ne potria trovare forse de' più valenti di questa
professione, ma non che con tanto amore e fede vi servissino, quanto io faceva
–. Il Duca disse che s'ingegnasse di vivere; de' resto benissimo lo
cognosceva per uomo da bene e valoroso. Poi si volse a certi sua, dicendo loro
che di nulla si mancasse a quel valoroso giovane. Partito che fu il Duca,
l'abundanzia del sangue, qual non si poteva stagnare, fu causa di cavarlo del
cervello; in modo che la notte seguente tutta farneticò, salvo che volendogli
dare la comunione, disse: – Voi facesti bene a confessarmi dianzi; ora
questo sacramento divino non è possibile che io lo possa ricevere in questo di
già guasto istrumento: solo contentatevi che io lo gusti con la divinità degli
occhi per i quali sarà ricevuto dalla immortale anima mia; e quella sola allui
chiede misericordia e perdono –. Finite queste parole, levato il
Sacramento, subito tornò alle medesime pazzie di prima, le quali erano composte
dei maggiori furori, delle più orrende parole che mai potessimo immaginare gli
uomini; né mai cessò in tutta notte insino al giorno. Come il sole fu fuora del
nostro orizzonte si volse a me e mi disse: – Fratel mio, io non voglio
più star qui, perché costoro mi farebbon fare qualche gran cosa, di che e'
arebbono a pentire d'avermi dato noia –, e scagliandosi con l'una e
l'altra gamba, la quale noi gli avevamo messo in una cassa molto ben grave, la
tramutò in modo di montare a cavallo: voltandosi a me col viso disse tre volte:
– Adio, adio – e l'ultima parola se ne andò con quella bravosissima
anima. Venuto l'ora debita, che fu in sul tardi a ventidua ore, io lo feci
sotterrare con grandissimo onore innella chiesa de' Fiorentini, e di poi gli
feci fare una bellissima lapida di marmo, innella quale vi si fece alcuni
trofei e bandiere intagliate. Non voglio lasciare in drieto, che domandandolo
un di quei sua amici, chi gli aveva dato quell'archibusata, se egli lo
ricognoscessi, disse di sì, e dettegli e' contrassegni; e' quali, se bene il
mio fratello s'era guardato da me che tal cosa io non sentissi, benissimo lo
avevo inteso, e al suo luogo si dirà il seguito.</p>
</div2>
<div2 type="capitolo">
<head>L.</head>
<p>Tornando alla ditta lapida, certi maravigliosi litterati, che conoscevano il
mio fratello, mi dettono una epigramma dicendomi che quella meritava quel
mirabil giovane, la qual diceva così: "<foreign lang="lat">Francisco Cellino
Fiorentino, qui quod in teneris annis ad Ioannem Medicem ducem plures victorias
retulit et signifer fuit, facile documentum dedit quantae fortitudinis et
consilii vir futurus erat, ni crudelis fati archibuso transfossus quinto
aetatis lustro jaceret, Benvenutus frater posuit. Obiit die XVII Maii
MDXXXIX</foreign>". Era dell'età di venticinque anni; e perché domandato in fra
i soldati Cecchino del Piffero, dove il nome suo proprio era Giovanfrancesco
Cellini, io volsi fare quel nome propio, di che gli era conosciuto, sotto la
nostra arme. Questo nome io l'avevo fatto intagliare di bellissime lettere
antiche; le quali avevo fatto fare tutte rotte, salvo che la prima e l'ultima
lettera. Le quali lettere rotte, io fui domandato per quel che così avevo fatto
da quelli litterati, che mi avevano fatto quel bello epigramma. Dissi loro
quelle lettere esser rotte, perché quello strumento mirabile del suo corpo era
guasto e morto; e quelle dua lettere intere, la prima e l'ultima, si erano, la
prima, memoria di quel gran guadagno di quel presente che ci dava Idio, di
questa nostra anima accesa dalla sua divinità: questa non si rompeva mai;
quella altra ultima intera si era per la gloriosa fama delle sue valorose
virtù. Questo piacque assai e di poi qualcuno altro se n'è servito di questo
modo. Appresso feci intagliare in detta lapida l'arme nostra de' Cellini, la
quale io l'alterai da quel che l'è propia; perché si vede in Ravenna, che è
città antichissima, i nostri Cellini onoratissimi gentiluomini, e' quali hanno
per arme un leone rampante, di color d'oro in campo azzurro, con un giglio
rosso posto nella zampa diritta, e sopra il rastrello con tre piccoli gigli
d'oro. Questa è la nostra vera arme de' Cellini. Mio padre me la mostrò, la
quale era la zampa sola, con tutto il restante delle ditte cose; ma a me più
piacerebbe che si osservassi quella dei Cellini di Ravenna sopra detta.
Tornando a quella che io feci nel sepulcro del mio fratello, era la branca del
lione, e in cambio del giglio gli feci una accetta in mano, col campo di detta
arme partito in quattro quarti; e quell'accetta che io feci, fu solo perché non
mi si scordassi di fare le sue vendette.</p>
</div2>
<div2 type="capitolo">
<head>LI.</head>
<p>Attendevo con grandissima sollecitudine a finire quell'opera d'oro a papa
Clemente, la quale il ditto Papa grandemente desiderava, e mi faceva chiamare
dua e tre volte la settimana, volendo vedere detta opera, e sempre gli cresceva
di piacere: e più volte mi riprese quasi sgridandomi della gran mestizia che io
portavo di questo mio fratello; e una volta in fra l'altre, vedutomi sbattuto e
squallido più che 'l dovere, mi disse: – Benvenuto, oh! i' non sapevo che
tu fussi pazzo; non hai tu saputo prima che ora, che alla morte non è rimedio?
Tu vai cercando di andargli drieto –. Partitomi dal Papa seguitava
l'opera e i ferri della zecca, e per mia innamorata mi avevo preso il
vagheggiare quello archibusieri, che aveva dato al mio fratello. Questo tale
era già stato soldato cavalleggieri, di poi s'era messo per archibusieri nel
numero de' caporali col bargello; e quello che più mi fece crescere la stizza,
fu che lui s'era vantato in questo modo, dicendo: – Se non ero io, che
ammazzai quel bravo giovane, ogni poco che si tardava, che egli solo con nostro
gran danno tutti ci metteva in fuga –. Cognoscendo io che quella passione
di vederlo tanto ispesso mi toglieva il sonno e il cibo e mi conduceva per il
mal cammino, non mi curando di far così bassa impresa e non molto lodevole, una
sera mi disposi a volere uscire di tanto travaglio. Questo tale istava a casa
vicino a un luogo chiamato Torre Sanguigna, accanto a una casa dove stava
alloggiato una cortigiana delle più favorite di Roma, la quali si domandava la
signora Antea. Essendo sonato di poco le ventiquattro ore, questo archibusieri
si stava in su l'uscio suo con la spada in mano, e aveva cenato. Io con gran
destrezza me gli acostai con un gran pugnal pistolese e girandogli un
marrovescio, pensando levargli il collo di netto, voltosi anche egli
prestissimo, il colpo giunse innella punta della spalla istanca; e fiaccato
tutto l'osso, levatosi sù, lasciato la spada smarrito dal gran dolore, si messe
a corsa; dove che seguitandolo, in quattro passi lo giunsi, e alzando il
pugnale sopra la sua testa, lui abassando forte il capo, prese il pugnale
apunto l'osso del collo e mezza la collottola, e innell'una e nell'altra parte
entrò tanto dentro il pugnale, che io, se ben facevo gran forza di riaverlo,
non possetti; perché della ditta casa de l'Antea saltò fuora quattro soldati
con le spade inpugnate in mano, a tale che io fui forzato a metter mano per la
mia spada per difendermi da loro. Lasciato il pugnale mi levai di quivi, e per
paura di non essere conosciuto me ne andai in casa il duca Lessandro, che stava
in fra piazza Navona e la Ritonda. Giunto che io fui, feci parlare al Duca, il
quale mi fece intendere che, se io ero solo, io mi stessi cheto e non dubitassi
di nulla, e che io me ne andassi a lavorare l'opera del Papa, che la desiderava
tanto, e per otto giorni io mi lavorassi drento; massimamente essendo
sopraggiunto quei soldati che mi avevano impedito, li quali avevano quel
pugnale in mano, e contavano la cosa come l'era ita, e la gran fatica che egli
avevano durato a cavare quel pugnale dell'osso del collo e del capo di colui,
il quale loro non sapevano chi quel si fussi. Sopraggiunto in questo Giovan
Bandini, disse loro: – Questo pugnale è il mio, e l'avevo prestato a
Benvenuto, il quale voleva far le vendette del suo fratello –. I
ragionamenti di questi soldati furno assai, dolendosi d'avermi impedito, se
bene la vendetta s'era fatta a misura di carboni. Passò più di otto giorni: il
Papa non mi mandò a chiamare come e' soleva. Da poi mandatomi a chiamare per
quel gentiluomo bolognese suo cameriere, che già dissi, questo con gran
modestia mi accennò come il Papa sapeva ogni cosa, e che Sua Santità mi voleva
un grandissimo bene, e che io attendessi a lavorare e stessi cheto. Giunto al
Papa, guardatomi così coll'occhio del porco, con i soli sguardi mi fece una
paventosa bravata; di poi atteso a l'opera, cominciatosi a rasserenare il viso,
mi lodò oltra modo, dicendomi che io avevo fatto un gran lavorare in sì poco
tempo; da poi guardatomi in viso, disse: – Or che tu se' guarito,
Benvenuto, attendi a vivere – e io, che lo 'ntesi, dissi che così farei.
Apersi una bottega subito bellissima in Banchi, al dirimpetto a quel Raffaello,
e quivi fini' la detta opera in pochi mesi a presso.</p>
</div2>
<div2 type="capitolo">
<head>LII.</head>
<p>Mandatomi il Papa tutte le gioie, dal diamante in fuora, il quale per alcuni
sua bisogni lo aveva impegnato a certi banchieri genovesi, tenevo tutte l'altre
gioie, e di questo diamante avevo solo la forma. Tenevo cinque bonissimi
lavoranti, e fuora di questa opera facevo di molte faccende; in modo che la
bottega era carica di molto valore d'opere e di gioie, d'oro e di argento.
Tenendo in casa un cane peloso, grandissimo e bello, il quale me lo aveva
donato il duca Lessandro, se bene questo cane era buono per la caccia, perché
mi portava ogni sorta di uccelli e d'altri animali che ammazzato io avessi con
l'archibuso, ancora per guardia d'una casa questo era maravigliosissimo. Mi
avenne in questo tempo, promettendolo la stagione innella quale io mi trovava,
innell'età di ventinove anni, avendo preso per mia serva una giovane di molta
bellissima forma e grazia, questa tale io me ne servivo per ritrarla, a
proposito per l'arte mia: ancora mi compiaceva alla giovinezza mia del diletto
carnale. Per la qual cosa, avendo la mia camera molto apartata da quelle dei
mia lavoranti, e molto discosto alla bottega, legata con un bugigattolo d'una
cameruccia di questa giovane serva; e perché molto ispesso io me la godevo; (e
se bene io ho aùto il più legger sonno che mai altro uomo avessi al mondo, in
queste tali occasioni de l'opere della carne egli alcune volte si fa gravissimo
e profondo); sì come avvenne, che una notte in fra l'altre, essendo istato
vigilato da un ladro, il quale sott'ombra di dire che era orefice, aocchiando
quelle gioie disegnò rubarmele, per la qual cosa sconfittomi la bottega, trovò
assai lavoretti d'oro e d'argento: e soprastando a sconficcare alcune cassette
per ritrovare le gioie che gli aveva vedute, quel cane ditto se gli gettava a
dosso, e lui con una spada malamente da quello si difendeva; di modo che più
volte il cane corse per la casa, entrato innelle camere di quei lavoranti, che
erano aperte per esser di state. Da poi che quel suo gran latrare quei non
volevan sentire, tirato lor le coperte da dosso, ancora non sentendo, pigliato
per i bracci or l'uno or l'altro, per forza gli svegliò, e latrando con quel
suo orribil modo, mostrava loro il sentiero avviandosi loro inanzi. E' quali
veduto che lor seguitare non lo volevano, venuto a questi traditori a noia,
tirando al detto cane sassi e bastoni, (e questo lo potevano fare, perché era
di mia commessione che loro tutta la notte tenessimo il lume), per ultimo
serrato molto ben le camere, il cane, perso la speranza de l'aiuto di questi
ribaldi, da per sé solo si messe all'impresa; e corso giù, non trovato il ladro
in bottega, lo raggiunse; e combattendo seco, gli aveva di già stracciata la
cappa e tolta; e se non era che lui chiamò l'aiuto di certi sarti, dicendo loro
che per l'amor di Dio l'aiutassimo difendere da un cane arrabiato, questi
credendo che così fussi il vero, saltati fuora iscacciorno il cane con gran
fatica. Venuto il giorno, essendo iscesi in bottega, la vidono sconfitta e
aperta, e rotto tutte le cassette. Cominciorno ad alta voce a gridare –
oimè, oimè! – onde io resentitomi, ispaventato da quei romori, mi feci
fuora. Per la qual cosa fattimisi innanzi, mi dissono: – Oh sventurati a
noi, che siamo stati rubati da uno che ha rotto e tolto ogni cosa! –
Queste parole furno di tanta potenzia, che le non mi lasciorno andare al mio
cassone a vedere se v'era drento le gioie del Papa: ma per quella cotal gelosia
ismarrito quasi affatto il lume degli occhi, dissi che loro medesimi aprissino
il cassone, vedendo quante vi mancava di quelle gioie del Papa. Questi giovani
si erano tutti in camicia; e quando di poi aperto il cassone videro tutte le
gioie e l'opera d'oro insieme con esse, rallegrandosi mi dissono: – E'
non ci è mal nessuno, da poi che l'opera e le gioie son qui tutte; se bene
questo ladro ci ha lasciati tutti in camicia, causa che io iersera per il gran
caldo noi ci spogliammo tutti in bottega, e ivi lasciammo i nostri panni
–. Subito ritornatomi le virtù al suo luogo, ringraziato Idio, dissi:
– Andate tutti a rivestirvi di nuovo, e io ogni cosa pagherò, intendendo
più per agio il caso come gli è passato –. Quello che più mi doleva, e
che fu causa di farmi smarrire e spaventare tanto fuor della natura mia, si era
che talvolta il mondo non avessi pensato che io avessi fatto quella finzione di
quel ladro sol per rubare io le gioie; e perché a papa Clemente fu detto da un
suo fidatissimo e da altri, e' quali furno Francesco del Nero, il Zana de'
Biliotti suo computista, il vescovo di Vasona e molti altri simili: –
Come fidate voi, beatissimo Padre, tanto gran valor di gioie a un giovine, il
quale è tutto fuoco, ed è più ne l'arme inmerso che ne l'arte, e non ha ancora
trenta anni? – La qual cosa il Papa rispose, se nessun di loro sapeva che
io avessi mai fatto cose da dare loro tal sospetto. Francesco del Nero, suo
tesauriere, presto rispose dicendo. – No, beatissimo Padre, perché e' non
ha aùto mai una tale occasione –. A questo il Papa rispose: – Io
l'ho per intero uomo da bene, e se io vedessi un mal di lui, io non lo
crederrei –. Questo fu quello che mi dette il maggior travaglio, e che
subito mi venne a memoria. Dato che io ebbi ordine a' giovani che fussino
rivestiti, presi l'opera insieme con le gioie, accomodandole meglio che io
potevo a' luoghi loro, e con esse me ne andai subito dal Papa, il quale da
Francesco del Nero gli era stato detto parte di quei romori, che nella bottega
mia s'era sentito; e subito messo sospetto al Papa. Il Papa più presto
immaginato male che altro, fattomi uno sguardo adosso terribile, disse con voce
altiera: – Che se' tu venuto a far qui? che c'è? – Ècci tutte le
vostre gioie e l'oro, e non manca nulla –. Allora il Papa, rasserenato il
viso, disse: – Così sia tu il benvenuto –. Mostratogli l'opera, e
in mentre che la vedeva, io gli contavo tutti gli accidenti del ladro e de' mia
affanni, e quello che m'era di maggior dispiacere. Alle qual parole molte volte
si volse a guardarmi in viso fiso, e alla presenza era quel Francesco del Nero,
per la qual cosa pareva che avessi mezzo per male non si essere aposto.
All'ultimo il Papa, cacciatosi a ridere di quelle tante cose che io gli avevo
detto, mi disse: – Va', e attendi a essere uomo da bene, come io mi
sapevo.</p>
</div2>
<div2 type="capitolo">
<head>LIII.</head>
<p>Sollecitando la ditta opera e lavorando continuamente per la zecca, si
cominciò a vedere per Roma alcune monete false istampate con le mie proprie
stampe. Subito furno portate dal Papa; e datogli sospetto di me, il Papa disse
a Iacopo Balducci zecchiere: – Fa' diligenza grandissima di trovare il
malfattore, perché sappiamo che Benvenuto è uomo da bene –. Questo
zecchiere traditore, per esser mio nimico, disse: – Idio voglia,
beatissimo Padre, che vi riesca così qual voi dite; perché noi abbiamo qualche
riscontro –. A questo il Papa si volse al governatore di Roma, e disse
che lui facessi un poco di diligenza di trovare questo malfattore. In questi dì
il Papa mandò per me; di poi con destri ragionamenti entrò in su le monete, e
bene a proposito mi disse: – Benvenuto, darebbet'egli il cuore di far
monete false? – Alla qual cosa io risposi, che le crederrei far meglio
che tutti quanti gli uomini, che a tal vil cosa attendevano; perché quelli che
attendono a tal poltronerie non sono uomini che sappin guadagnare, né sono
uomini di grande ingegno; e se io col mio poco ingegno guadagnavo tanto che mi
avanzava, perché quando io mettevo ferri per la zecca, ogni mattina inanzi che
io desinassi mi toccava guadagnare tre scudi il manco; (che così era stato
sempre l'usanza del pagare i ferri delle monete, e quello sciocco del zecchiere
mi voleva male, perché e' gli arebbe voluti avere a miglior mercato); a me mi
bastava assai questo che io guadagnavo con la grazia di Dio e del mondo; che a
far monete false non mi sarebbe tocco a guadagnar tanto. Il Papa attinse
benissimo le parole; e dove gli aveva dato commessione che con destrezza
avessin cura che io non mi partissi di Roma, disse loro che cercassino con
diligenza, e di me non tenessin cura, perché non arebbe voluto isdegnarmi, qual
fussi causa di perdermi. A chi e' commesse caldamente, furno alcuni de'
chierici di Camera, e' quali, fatto quelle debite diligenze, perché a lor
toccava, subito lo trovorno. Questo si era uno istampatore della propia zecca,
che si domandava per nome Céseri Macheroni, cittadin romano; e insieme seco fu
preso uno ovolatore di zecca.</p>
</div2>
<div2 type="capitolo">
<head>LIV.</head>
<p>In questo dì medesimo, passando io per piazza Naona, avendo meco quel mio
bello can barbone, quando io sono giunto dinanzi alla porta del bargello, il
mio cane con grandissimo impito forte latrando si getta dentro alla porta del
bargello addosso a un giovane, il quale aveva fatto così un poco sostenere un
certo Donnino, orefice, da Parma, già discepol di Caradosso, per aver aùto
indizio che colui l'avessi rubato. Questo mio cane faceva tanta forza di volere
sbranare quel giovane, che, mosso i birri a compassione, massimamente il
giovane audace difendeva bene le sue ragione, e quel Donnino non diceva tanto
che bastassi, maggiormente essendovi un di quei caporali de' birri, ch'era
genovese e conosceva il padre di questo giovane; in modo che, fra il cane e
quest'altre occasione, facevan di sorte che volevan lasciar andar via quel
giovane a ogni modo. Accostato che io mi fui, il cane, non cognoscendo paura né
di spada né di bastoni, di nuovo gittatosi adosso a quel giovane, coloro mi
dissono che se io non rimediavo al mio cane, me lo ammazzerebbono. Preso il
cane il meglio che io potevo, innel ritirarsi il giovane in su la cappa, gli
cadde certe cartuzze della capperuccia, per la qual cosa quel Donnino
ricognobbe esser cose sue. Ancora io vi ricognobbi un piccolo anellino; per la
qual cosa subito io dissi: – Questo è il ladro che mi sconfisse e rubò la
mia bottega; però il mio cane lo ricognosce – e lasciato il cane, di
nuovo si gli gettò adosso; dove che il ladro mi si raccomandò, dicendomi che mi
renderebbe quello che aveva di mio. Ripreso il cane, costui mi rese d'oro e di
argento e di anelletti quel che gli aveva di mio, e venticinque scudi da
vantaggio; di poi mi si raccomandò. Alle quali parole io dissi, che si
raccomandassi a Dio, perché io non gli farei né ben né male. E tornato alle mie
faccende, ivi a pochi giorni quel Céseri Macherone delle monete false fu
impiccato in Banchi dinanzi alla porta della zecca; il compagno fu mandato in
galea; il ladro genovese fu impiccato in Campo di Fiore; e io mi restai in
maggior concetto di uomo da bene che prima non ero.</p>
</div2>
<div2 type="capitolo">
<head>LV.</head>
<p>Avendo presso a fine l'opera mia, sopravenne quella grandissima inundazione,
la quale traboccò d'acqua tutta Roma. Standomi a vedere quel che tal cosa
faceva, essendo di già il giorno logoro, sonava ventidua ore, e l'acque
oltramodo crescevano. E perché la mia casa e bottega el dinanzi era in Banchi e
il di drieto saliva parecchi braccia, perché rispondeva in verso Monte
Giordano, di modo che, pensando prima alla salute della vita mia, di poi
all'onore, mi missi tutte quelle gioie adosso e lasciai quell'opera d'oro a
quelli mia lavoranti in guardia, e così scalzo discesi per le mie finestre di
drieto, e il meglio che io potessi passai per quelle acque, tanto che io mi
condussi a Monte Cavallo, dove io trovai misser Giovanni Gaddi cherico di
Camera, e Bastiano Veniziano pittore. Accostatomi a misser Giovanni, gli detti
tutte le ditte gioie, che me le salvassi; il quale tenne conto di me, come se
fratello gli fussi stato. Di poi a pochi giorni, passati i furori dell'acqua,
ritornai alla mia bottega, e fini' la ditta opera con tanta buona fortuna,
mediante la grazia de Dio e delle mie gran fatiche, che ella fu tenuta la più
bella opera che mai fussi vista a Roma; di modo che, portandola al Papa, egli
non si poteva saziare di lodarmela; e disse: – Se io fussi uno imperatore
ricco, io donerei al mio Benvenuto tanto terreno, quanto il suo occhio
scorressi; ma perché noi dal dì d'oggi siamo poveri imperatori falliti, ma a
ogni modo gli darem tanto pane, che basterà alle sue piccole voglie –.
Lasciato che io ebbi finire al Papa quella sua smania di parole, gli chiesi un
mazzieri ch'era vacato. Alle qual parole il Papa disse che mi voleva dar cosa
di molta maggiore importanza. Risposi a Sua Santità, che mi dessi quella
piccola, intanto, per arra. Cacciandosi a ridere, disse che era contento, ma
che non voleva che io servissi, e che io mi convenissi con li compagni mazzieri
di non servire, dando loro qualche grazia, che già gli avevano domandato al
Papa, qual era di potere con autorità riscuotere le loro entrate. Ciò fu fatto.
Questo mazziere mi rendeva poco manco di dugento scudi l'anno di entrata.</p>
</div2>
<div2 type="capitolo">
<head>LVI.</head>
<p>Seguitando appresso di servire il Papa or di un piccolo lavoro or di un
altro, m'impose che io gli facessi un disegno di un calice ricchissimo; il
quale io feci il ditto disegno e modello. Era questo modello di legno e di
cera; in luogo del bottone del calice avevo fatto tre figurette di buona
grandezza, tonde, le quale erano la Fede, la Speranza, e la Carità; innel piede
poi avevo fatto a conrispondenza tre storie in tre tondi di basso rilievo: che
innell'una era la natività di Cristo, innell'altra la resurressione di Cristo,
innella terza si era San Pietro crocifisso a capo di sotto; che così mi fu
commesso che io facessi. Tirando inanzi questa ditta opera, il Papa molto
ispesso la voleva vedere; in modo che, avvedutomi che Sua Santità non s'era poi
mai più ricordato di darmi nulla, essendo vacato un frate del Piombo, una sera
io gnene chiesi. Al buon Papa non sovvenendo più di quella ismania che gli
aveva usato in quella fine di quella altra opera, mi disse: – L'ufizio
del Piombo rende più di ottocento scudi, di modo che se io te lo dessi, tu ti
attenderesti a grattare il corpo, e quella bell'arte che tu hai alle mane si
perderebbe, e io ne arei biasimo –. Subito risposi che le gatte di buona
sorte meglio uccellano per grassezza che per fame: – Così quella sorte
degli uomini dabbene che sono inclinati alle virtù, molto meglio le mettono in
opera quando egli hanno abundantissimamente da vivere; di modo che quei
principi che tengono abundantissimi questi cotali uomini, sappi Vostra Santità
che eglino annaffiano le virtù: così per il contrario le virtù nascono ismunte
e ronose; e sappi Vostra Santità, che io non lo chiesi con intenzione di
averlo. Pur beato che io ebbi qual povero mazziere! Di questo tanto
m'immaginavo. Vostra Santità farà bene, non l'avendo voluto dar a me, a darlo a
qualche virtuoso che lo meriti, e non a qualche ignorantone che si attenda a
grattare il corpo come disse Vostra Santità. Pigliate esemplo dalla buona
memoria di papa Iulio, che un tale ufizio dette a Bramante, eccellentissimo
architettore –. Subito fattogli reverenza, infuriato mi parti'. Fattosi
innanzi Bastiano Veniziano, pittore, disse: – Beatissimo padre, Vostra
Santità sia contenta di darlo a qualcuno che si affatica ne l'opere virtuose; e
perché, come sa Vostra Santità, ancora io volentieri mi affatico in esse, la
priego che me ne faccia degno –. Rispose il Papa: – Questo diavolo
di Benvenuto non ascolta le riprensioni. Io ero disposto a dargnene, ma e' none
sta bene essere così superbo con un Papa; pertanto io non so quel che io mi
farò –. Subito fattosi innanzi il vescovo di Vasona, pregò per il ditto
Bastiano, dicendo: – Beatissimo padre, Benvenuto è giovane e molto meglio
gli sta la spada accanto che la vesta da frati: Vostra Santità sia contenta di
darlo a questo virtuoso uomo di Bastiano; e a Benvenuto talvolta potrete dare
qualche cosa buona, la quale forse sarà più a proposito che questa –.
Allora il Papa, voltosi a messer Bartolomeo Valori, gli disse: – Come voi
scontrate Benvenuto, ditegli da mia parte che lui stesso ha fatto avere il
Piombo a Bastiano dipintore; e che stia avvertito, che la prima cosa migliore
che vaca, sarà la sua; e che intanto attenda a far bene, e finisca l'opere mie
–. L'altra sera seguente a dua ore di notte, scontrandomi in messer
Bartolomeo Valori in sul cantone della zecca: lui aveva due torcie innanzi e
andava in furia, domandato dal Papa; faccendogli riverenza, si fermò e
chiamommi, e mi disse con grandissima affezione tutto quello che gli aveva
ditto il Papa che mi dicessi. Alle qual parole io risposi, che con maggiore
diligenzia e istudio finirei l'opera mia, che nessuna mai de l'altre; ma sì
bene senza punto di speranza d'avere nulla mai dal Papa. Il detto misser
Bartolomeo ripresemi, dicendomi che così non si doveva rispondere a le offerte
d'un Papa. A cui io dissi, che ponendo isperanza a tal parole, saputo che io
non l'arei a ogni modo, pazzo sarei a rispondere altrimenti; e partitomi, me ne
andai a 'ttendere alle mie faccende. Il ditto messer Bartolomeo dovette ridire
al Papa le mie ardite parole, e forse più che io non dissi, di modo che il Papa
stette più di dua mesi a chiamarmi, e io in questo tempo non volsi mai andare
al palazzo per nulla. Il Papa, che di tale opera si struggeva, commesse a
messer Ruberto Pucci che attendessi un poco a quel che io facevo. Questo
omaccion da bene ogni dì mi veniva a vedere, e sempre mi diceva qualche
amorevol parola, e io allui. Appressandosi il Papa a voler partirsi per andare
a Bologna, a l'utimo poi, veduto che da per me io non vi andavo, mi fece
intendere dal ditto misser Ruberto, che io portassi sù l'opera mia, perché
voleva vedere come io l'avevo innanzi. Per la qual cosa io la portai, mostrando
detta opera esser fatto tutta la importanza, e lo pregavo che mi lasciassi
cinquecento scudi, parte a buon conto, e parte mi mancava assai bene de l'oro
da poter finire detta opera. Il Papa mi disse: – Attendi, attendi a
finirla –. Risposi partendomi, che io la finirei, se mi lasciava danari.
Così me ne andai.</p>
</div2>
<div2 type="capitolo">
<head>LVII.</head>
<p>Il Papa andato alla volta di Bologna lasciò il cardinale Salviati legato di
Roma, e lasciògli commessione che mi sollecitassi questa ditta opera, e li
disse: – Benvenuto è persona che stima poco la sua virtù, e manco Noi; sì
che vedete di sollecitarlo, in modo che io la truovi finita –. Questo
Cardinal bestia mandò per me in capo di otto dì, dicendomi che io portassi sù
l'opera; a il quale io andai allui senza l'opera. Giunto che io fui, questo
Cardinale subito mi disse: – Dov'è questa tua cipollata? ha'la tu finita?
– Al quale io risposi: – O Monsignor reverendissimo, io la mia
cipollata non ho finita, e non la finirò, se voi non mi date delle cipolle da
finirla –. A queste parole il ditto Cardinale, che aveva più viso di
asino che di uomo, divenne più brutto la metà; e venuto al primo a mezza spada,
disse: – Io ti metterò in una galea, e poi arai di grazia di finir
l'opera –. Ancora io con questa bestia entrai in bestia, e gli dissi:
– Monsignore, quando io farò peccati che meritino la galea, allora voi mi
vi metterete: ma per questi peccati io non ho paura di vostra galea: e di più
vi dico, a causa di Vostra Signoria, io non la voglio mai più finire; e non
mandate mai più per me, perché io non vi verrò mai più inanzi, se già voi non
mi facessi venir co' birri –. Il buon Cardinale provò alcune volte
amorevolmente a farmi intendere che io doverrei lavorare e che i' gnene
doverrei portare a mostrare; in modo che a quei tali io dicevo: – Dite a
Monsignore che mi mandi delle cipolle, se vuol che io finisca la cipollata
– né mai gli risposi altre parole; di sorte che lui si tolse da questa
disperata cura.</p>
</div2>
<div2 type="capitolo">
<head>LVIII.</head>
<p>Tornò il Papa da Bologna, e subito domandò di me, perché quel Cardinale di
già gli aveva scritto il peggio che poteva de' casi mia. Essendo il Papa innel
maggior furore che immaginar si possa, mi fece intendere che io andassi con
l'opera. Così feci. In questo tempo che il Papa stette a Bologna, mi si
scoperse una scesa con tanto affanno agli occhi, che per il dolore io non
potevo quasi vivere, in modo che questa fu la prima causa che io non tirai
innanzi l'opera: e fu sì grande il male, che io pensai certissimo rimaner
cieco; di modo che io avevo fatto il mio conto, quel che mi bastassi a vivere
cieco. Mentre che io andavo al Papa, pensavo il modo che io avevo a tenere a
far la mia scusa di non aver potuto tirare innanzi l'opera. Pensavo che in quel
mentre che il Papa la vedeva e considerava, poterli dire i fatti: la qual cosa
non mi venne fatta, perché giunto dallui, subito con parole villane disse:
– Da' qua quell'opera; è ella finita? – Io la scopersi: subito con
maggior furore disse: – In verità de Dio dico a te, che fai professione
di non tener conto di persona, che se e' non fussi per onor di mondo io ti
farei insieme con quell'opera gittar da terra quelle finestre –. Per la
qual cosa, veduto io il Papa diventato così pessima bestia, sollecitavo di
levarmigli dinanzi. In mentre che lui continuava di bravare, messami l'opera
sotto la cappa, borbottando dissi: – Tutto il mondo non farebbe che un
cieco fussi tenuto a lavorare opere cotali –. Maggiormente alzato la
voce, il Papa disse: – Vien qua; che di' tu? – Io stetti infra dua
di cacciarmi a correre giù per quelle scale; di poi mi risolsi, e gettatomi in
ginocchioni, gridando forte, perché lui non cessava di gridare, dissi: –
E se io sono per una infirmità divenuto cieco, sono io tenuto a lavorare?
– A questo e' disse: – Tu hai pur veduto lume a venir qui, né credo
che sia vero nessuna di queste cose che tu di' –. Al quale io dissi,
sentendogli alquanto abbassar la voce: – Vostra Santità ne dimandi il suo
medico, e troverrà il vero –. Disse: – Più all'agio intenderemo se
la sta come tu di' –. Allora, vedutomi prestare audienza, dissi: –
Io non credo che di questo mio gran male ne sia causa altri che il cardinal
Salviati, perché e' mandò per me subito che Vostra Santità fu partito, e giunto
allui, pose alla mia opera nome una cipollata, e mi disse che me la farebbe
finire in una galea; e fu tanto la potenzia di quelle inoneste parole, che per
la estrema passione subito mi senti' infiammare il viso, e vennemi innegli
occhi un calore tanto ismisurato, che io non trovavo la via a tornarmene a
casa: di poi a pochi giorni mi cadde dua cataratti in su gli occhi; per la qual
cosa io non vedevo punto di lume, e da poi la partita di Vostra Santità io non
ho mai potuto lavorare nulla –. Rizzatomi di ginocchioni, mi andai con
Dio; e mi fu ridetto che il Papa disse: – Se e' si dà gli ufizi, non si
può dare la discrezione con essi. Io non dissi al Cardinale che mettessi tanta
mazza: che se gli è il vero che abbia male innegli occhi, quale intenderò dal
mio medico, sarebbe da 'vergli qualche compassione –. Era quivi alla
presenza un gran gentiluomo molto amico del Papa e molto virtuosissimo.
Domandatogli il Papa che persona io ero, dicendo: – Beatissimo Padre, io
ve ne domando, perché m'è parso che voi siete venuto in un tempo medesimo nella
maggior còllora che io vedessi mai, e innella maggiore compassione; sì che per
questo io domando Vostra Santità chi egli è; che se gli è persona che meriti
essere aiutato, io gli insegnerei un segreto da farlo guarire di quella
infermità – a queste parole disse il Papa: – Quello è il maggiore
uomo che nascessi mai della sua professione; e un giorno che noi siamo insieme
vi farò vedere delle maravigliose opere sue, e lui con esse; e mi sarà piacere
che si vegga se si gli può fare qualche benifizio –. Di poi tre giorni il
Papa mandò per me un dì doppo desinare, ed eraci questo gentiluomo alla
presenza. Subito che io fui giunto, el Papa si fece portare quel mio bottone
del piviale. In questo mezzo io avevo cavato fuora quel mio calice; per la qual
cosa quel gentiluomo diceva di non aver mai visto un'opera tanto maravigliosa.
Sopraggiunto il bottone, gli accrebbe molto più maraviglia; guardatomi in viso
disse: – Gli è pur giovane a saper tanto, ancora molto atto a 'cquistare
–. Di poi me domandò del mio nome. Al quale io dissi: – Benvenuto è
il mio nome –. Rispose: – Benvenuto sarò io questa volta per te;
piglia de' fioralisi con il gambo, col fiore e con la barba tutto insieme, di
poi gli fa stillare con gentil fuoco, e con quell'acqua ti bagna gli occhi
parecchi volte il dì, e certissimamente guarrai di cotesta infirmità; ma fatti
prima purgare, e poi continua la detta acqua –. Il Papa mi usò qualche
amorevol parola: così me ne andai mezzo contento.</p>
</div2>
<div2 type="capitolo">
<head>LIX.</head>
<p>La infirmità gli era il vero che io l'avevo, ma credo che io l'avessi
guadagnata mediante quella bella giovane serva che io tenevo nel tempo che io
fui rubato. Soprastette quel morbo gallico a scoprirmisi più di quattro mesi
interi, di poi mi coperse tutto tutto a un tratto: non era innel modo de
l'altro che si vede, ma pareva che io fussi coperto di certe vescichette,
grandi come quattrini, rosse. I medici non mel volson mai battezzare mal
franzese: e io pure dicevo le cause che credevo che fussi. Continuavo di
medicarmi a lor modo, e nulla mi giovava; pur poi a l'ultimo, risoltomi a
pigliare il legno contra la voglia di quelli primi medici di Roma, questo legno
io lo pigliavo con tutta la disciplina e astinenzia che immaginar si possa, e
in brevi giorni senti' grandissimo miglioramento; a tale che in capo a
cinquanta giorni io fui guarito e sano come un pesce. Da poi, per dare qualche
ristoro a quella gran fatica che io avevo durato, entrando innel inverno, presi
per mio piacere la caccia dello scoppietto, la quale mi induceva a andare a
l'acqua e al vento, e star pe' pantani; a tale che in brevi giorni mi tornò
l'un cento maggior male di quel che io avevo prima. Rimessomi nelle man de'
medici, continuamente medicandomi, sempre peggioravo. Saltatomi la febbre
adosso, io mi disposi di ripigliare il legno: gli medici non volevano,
dicendomi che se io vi entravo con la febbre, in otto dì morrei. Io mi disposi
di far contro la voglia loro; e tenendo i medesimi ordini che all'altra volta
fatto avevo, beuto che io ebbi quattro giornate di questa santa acqua de il
legno, la febbre se ne andò afatto. Cominciai a pigliare grandissimo
miglioramento, e in questo che io pigliavo il detto legno sempre tiravo inanzi
i modelli di quella opera; e' quali in cotesta astinenzia io feci le più belle
cose e le più rare invenzione che mai facessi alla vita mia. In capo di
cinquanta giorni io fui benissimo guarito, e di poi con grandissima diligenzia
io mi attesi a 'ssicurare la sanità adosso. Di poi che io fui sortito di quel
gran digiuno, mi trovai in modo netto dalle mie infirmità, come se rinato io
fussi. Se bene io mi pigliavo piacere ne l'assicurare quella mia desiderata
sanità, non mancavo ancora di lavorare; tanto che innell'opera detta e innella
zecca, ad ogniona di loro certissimo davo la parte del suo dovere.</p>
</div2>
<div2 type="capitolo">
<head>LX.</head>
<p>Abbattessi ad essere fatto legato di Parma quel ditto cardinale Salviati, il
quale aveva meco quel grande odio sopraditto. In Parma fu preso un certo
orefice milanese falsatore di monete, il quali per nome si domandava Tobbia.
Essendo giudicato alla forca e al fuoco, ne fu parlato al ditto Legato,
messogli innanzi per gran valente uomo. Il ditto Cardinale fece sopratenere la
eseguizione della giustizia, e scrisse a papa Clemente, dicendogli essergli
capitato in nelle mane uno uomo il maggior del mondo della professione de
l'oreficeria, e che di già gli era condennato alle forche e al fuoco, per
essere lui falsario di monete; ma che questo uomo era simplice e buono, perché
diceva averne chiesto parere da un suo confessoro, il quale, diceva, che gnene
aveva dato licenzia che le potessi fare. Di più diceva: – Se voi fate
venire questo grande uomo a Roma, Vostra Santità sarà causa di abbassare quella
grande alterigia del vostro Benvenuto, e sono certissimo che le opere di questo
Tobbia vi piaceranno molto più che quelle di Benvenuto –. Di modo che il
Papa lo fece venire subito a Roma. E poi che fu venuto, chiamatici tutti a dua,
ci fece fare un disegno per uno a un corno di liocorno il più bello che mai
fusse veduto: si era venduto diciassette mila ducati di Camera. Volendolo il
Papa donare a il re Francesco, lo volse in prima guarnire riccamente d'oro, e
commesse a tutti a dua noi che facessimo i detti disegni. Fatti che noi gli
avemmo, ciascun di noi il portò al Papa. Era il disegno di Tubbia affoggia di
un candegliere, dove, a guisa della candela, si imboccava quel bel corno, e del
piede di questo ditto candegliere faceva quattro testoline di liocorno con
semplicissima invenzione: tanto che quando tal cosa io vidi, non mi potetti
tenere che in un destro modo io non sogghignassi. Il Papa s'avvide e subito
disse: – Mostra qua il tuo disegno, – il quale era una sola testa
di liocorno, a conrispondenza di quel ditto corno. Avevo fatto la più bella
sorte di testa che veder si possa; il perché si era, che io avevo preso parte
della fazione della testa del cavallo e parte di quella del cervio, arricchita
con la più bella sorte di velli e altre galanterie, tale che, subito che la mia
si vide, ogniuno gli dette il vanto. Ma perché alla presenza di questa disputa
era certi milanesi di grandissima autorità, questi dissono: – Beatissimo
Padre, Vostra Santità manda a donare questo gran presente in Francia: sappiate
che i Franciosi sono uomini grossi, e non cognosceranno l'eccellenzia di questa
opera di Benvenuto; ma sì bene piacerà loro questi ciborii, li quali ancora
saranno fatti più presto; e Benvenuto vi attenderà a finire il vostro calice, e
verravi fatto dua opere in un medesimo tempo; e questo povero uomo, che voi
avete fatto venire, verrà ancora lui ad essere adoperato –. Il Papa,
desideroso di avere il suo calice, molto volentieri s'appiccò al consiglio di
quei milanesi: così l'altro giorno dispose quella opera a Tubbia di quel corno
di liocorno, e a me fece intendere per il suo guardaroba che io dovessi
finirgli il suo calice. Alle qual parole io risposi, che non desideravo altro
al mondo che finire quella mia bella opera; ma che se la fussi d'altra materia
che d'oro, io facilissimamente da per me la potrei finire; ma per essere a quel
modo d'oro, bisognava che Sua Santità me ne dessi, volendo che io la potessi
finire. A queste parole questo cortigiano plebeo disse: – Oimè, non
chiedere oro al Papa, che tu lo farai venire in tanta còllora, che guai, guai a
te –. Al quale io dissi: – O misser voi, la Signoria vostra,
insegnatemi un poco come sanza farina si può fare il pane? così sanza oro mai
si finirà quell'opera –. Questo guardaroba mi disse, parendogli alquanto
che io lo avessi uccellato, che tutto quello che io avevo ditto riferirebbe al
Papa; e così fece. Il Papa, entrato in un bestial furore, disse che voleva
stare a vedere se io ero un così pazzo che io non la finissi. Così si stette
dua mesi passati e se bene io avevo detto di non vi voler dar su colpo, questo
non avevo fatto, anzi continuamente io avevo lavorato con grandissimo amore.
Veduto che io non la portavo, mi cominciò a disfavorire assai, dicendo che mi
gastigherebbe a ogni modo. Era alla presenza di queste parole uno milanese suo
gioielliere. Questo si domandava Pompeo, il quale era parente stretto di un
certo misser Traiano, il più favorito servitore che avessi papa Clemente.
Questi dua d'accordo dissono al Papa: – Se Vostra Santità gli togliessi
la zecca, forse voi gli faresti venir voglia di finire il calice –.
Allora il Papa disse: – Anzi sarebbon dua mali: l'uno, che io sarei mal
servito della zecca che m'importa tanto; e l'altro, che certissimo io non arei
mai il calice –. Questi dua detti milanesi, veduto il Papa mal volto
inverso di me, a l'ultimo possetton tanto, che pure mi tolse la zecca, e la
dette a un certo giovane perugino, il quale si domandava Fagiuolo per
soprannome. Venne quel Pompeo a dirmi da parte del Papa, come Sua Santità mi
aveva tolto la zecca, e che se io non finivo il calice mi torrebbe de l'altre
cose. A questo io risposi: – Dite a Sua Santità che la zecca e' l'ha
tolta a sé e non a me, e quel medesimo gli verrebbe fatto di quell'altre cose;
e che quando Sua Santità me la vorrà rendere, io in modo nessuno non la rivorrò
–. Questo isgraziato e sventurato gli parve mill'anni di giungere dal
Papa per ridirgli tutte queste cose, e qualcosa vi messe di suo di bocca. Ivi a
otto giorni mandò il Papa per questo medesimo uomo dirmi che non voleva più che
io gli finissi quel calice, e che lo rivoleva appunto in quel modo e a quel
termine che io l'avevo condotto. A questo Pompeo io risposi: – Questa non
è come la zecca, che me la possa tôrre; ma sì ben e' cinquecento scudi, che io
ebbi, sono di Sua Santità, i quali subito gli renderò: e l'opera è mia, e ne
farò quanto m'è di piacere –. Tanto corse a riferir Pompeo, con qualche
altra mordace parola, che a lui stesso con giusta causa io avevo detto.</p>
</div2>
<div2 type="capitolo">
<head>LXI.</head>
<p>Di poi tre giorni appresso, un giovedì, venne a me dua camerieri di Sua
Santità favoritissimi, che ancora oggi n'è vivo uno di quelli, ch'è vescovo, il
quale si domandava misser Pier Giovanni, ed era guardaroba di Sua Santità;
l'altro si era ancora di maggior lignaggio di questo, ma non mi sovviene il
nome. Giunti a me mi dissono così: – Il Papa ci manda. Benvenuto: da poi
che tu non l'hai voluta intendere per la via più agevole, dice, o che tu ci dia
l'opera sua, o che noi ti meniamo prigione –. Allora io li guardai in
viso lietissimamente, dicendo: – Signori, se io dessi l'opera a Sua
Santità, io darei l'opera mia e non la sua; e per tanto l'opera mia io non
gnene vo' dare; perché avendola condotta molto innanzi con le mia gran fatiche,
non voglio che la vada in mano di qualche bestia ignorante, che con poca fatica
me la guasti –. Era alla presenza, quando io dicevo questo, quell'orefice
chiamato Tobbia ditto di sopra, il quale temerariamente mi chiedeva ancora i
modelli di essa opera: le parole degne di un tale sciagurato, che io gli dissi,
qui non accade riplicarle. E perché quelli signori camerieri mi sollecitavano
che io mi spedissi di quel che io volevo fare, dissi a loro che ero spedito:
preso la cappa, e innanzi che io uscissi della mia bottega, mi volsi a una
immagine di Cristo con gran riverenza e con la berretta in mano, e dissi:
– O benigno e immortale, giusto e santo Signor nostro, tutte le cose che
tu fai sono secondo la tua giustizia, quale è sanza pari: tu sai che appunto io
arrivo all'età de' trenta anni della vita mia, né mai insino a qui mi fu
promesso carcere per cosa alcuna: da poi che ora tu ti contenti che io vadia al
carcere, con tutto il cuor mio te ne ringrazio –. Di poi voltomi ai dua
camerieri, dissi così con un certo mio viso alquanto rabbuffato: – Non
meritava un par mio birri di manco valore che voi Signori; sì che mettetemi in
mezzo, e come prigioniero mi menate dove voi volete –. Quelli dua
gentilissimi uomini, cacciatisi a ridere, mi messono in mezzo, e sempre
piacevolmente ragionando mi condussono dal Governatore di Roma, il quale era
chiamato il Magalotto. Giunto allui, insieme con esso si era il Procurator
fiscale, li quali mi attendevano, quelli signor camerieri ridendo pure dissono
al Governatore: – Noi vi consegnamo questo prigione, e tenetene buona
cura. Ci siamo rallegrati assai, che noi abbiamo tolto l'uffizio alli vostri
secutori, perché Benvenuto ci ha detto, che essendo questa la prima cattura
sua, non meritava birri di manco valore che noi ci siamo –. Subito
partitisi giunsono al Papa; e dettogli precisamente ogni cosa, in prima fece
segno di voler entrare in furia, appresso si sforzò di ridere, per essere alla
presenza alcuni Signori e Cardinali amici mia, li quali grandemente mi
favorivano. Intanto il Governatore e il Fiscale parte mi bravavano, parte mi
esortavano, parte mi consigliavano, dicendomi che la ragione voleva, che uno
che fa fare una opera a un altro, la può ripigliare a sua posta, e in tutti i
modi che allui piace. Alle quali cose io dissi, che questo non lo prometteva la
giustizia, né un papa non lo poteva fare; perché e' non era un papa di quella
sorte che sono certi signoretti tirannelli, che fanno a' lor popoli il peggio
che possono, non osservando né legge né giustizia: però un Vicario di Cristo
non può far nessuna di queste cose. Allora il Governatore con certi sua
birreschi atti e parole disse: – Benvenuto, Benvenuto, tu vai cercando
che io ti faccia quel che tu meriti. – Voi mi farete onore e cortesia,
volendomi fare quel che io merito –. Di nuovo disse: – Manda per
l'opera subito, e fa di non aspettarla siconda parola –. A questo io
dissi: – Signori, fatemi grazia che io dica ancora quattro parole sopra
le mie ragione –. Il Fiscale, che era molto più discreto birro che non
era il Governatore, si volse a il Governatore, e disse: – Monsignore,
facciàngli grazia di cento parole; pur che dia l'opera, assai ci basta –.
Io dissi: – Se e' fussi qualsivoglia sorte di uomo che facessi murare un
palazzo o una casa, giustamente potrebbe dire a il maestro che la murassi: "Io
non voglio che tu lavori più in su la mia casa o in su 'l mio palazzo":
pagandogli le sue fatiche giustamente ne lo può mandare. Ancora se fussi un
signore che facessi legare una gioia di mille scudi, veduto che il gioielliere
non lo servissi sicondo la voglia sua, può dire: "Dammi la mia gioia perché io
non voglio l'opera tua". Ma a questa cotal cosa non c'è nessuno di questi capi;
perché la non è né una casa, né una gioia; altro non mi si può dire, se non che
io renda e' cinquecento scudi che io ho aùti. Sì che, Monsignori, fate tutto
quel che voi potete, ché altro non arete da me, che e' cinquecento scudi. Così
direte al Papa. Le vostre minaccie non mi fanno una paura al mondo; perché io
sono uomo da bene, e non ho paura de' mia peccati –. Rizzatosi il
Governatore e il Fiscale, mi dissono che andavano dal Papa, e che tornerebbono
con commessione, che guai a me. Così restai guardato. Mi passeggiavo per un
salotto: e gli stettono presso a tre ore a tornare dal Papa. In questo mezzo mi
venne a visitare tutta la nobiltà della nazion nostra di mercanti, pregandomi
strettamente che io non la volessi stare a disputare con un Papa, perché
potrebbe essere la rovina mia. Ai quali io risposi, che m'ero risoluto
benissimo di quel che io volevo fare.</p>
</div2>
<div2 type="capitolo">
<head>LXII.</head>
<p>Subito che il Governatore insieme col Fiscale furono tornati da Palazzo,
fattomi chiamare, disse in questo tenore: – Benvenuto, certamente e' mi
sa male d'esser tornato dal Papa con una commessione tale, quale io ho; sì che
o tu trova l'opera subito, o tu pensa a' fatti tua –. Allora io risposi
che, da poi che io non avevo mai creduto insino a quell'ora che un santo
Vicario di Cristo potessi fare un'ingiustizia – però io lo voglio vedere
prima che io lo creda; sì che fate quel che voi potete –. Ancora il
Governatore replicò, dicendo: – Io t'ho da dire dua altre parole da parte
del Papa, dipoi seguirò la commessione datami. Il Papa dice che tu mi porti qui
l'opera, e che io la vegga mettere in una scatola e suggellare; di poi io l'ho
apportare al Papa, il quale promette per la fede sua di non la muovere dal suo
suggello chiusa, e subito te la renderà; ma questo e' vuol che si faccia così
per averci anch'egli la parte dell'onor suo –. A queste parole io ridendo
risposi, che molto volentieri gli darei l'opera mia in quel modo che diceva,
perché io volevo saper ragionare come era fatta la fede di un Papa. E così
mandato per l'opera mia, suggellata in quel modo che e' disse, gliene detti.
Ritornato il Governatore dal Papa con la ditta opera innel modo ditto, presa la
scatola il Papa, sicondo che mi riferì il Governatore ditto, la volse parecchi
volte; dipoi domandò il Governatore, se l'aveva veduta; il qual disse che
l'aveva veduta e che in sua presenza in quel modo era suggellata; di poi
aggiunse, che la gli era paruta cosa molto mirabile. Per la qual cosa il Papa
disse: – Direte a Benvenuto, che i Papi hanno autorità di sciorre e
legare molto maggior cosa di questa – e in mentre che diceva queste
parole, con qualche poco di sdegno aperse la scatola, levando le corde e il
suggello con che l'era legata: di poi la guardò assai, e per quanto io
ritrassi, e' la mostrò a quel Tubbia orefice, il quale molto la lodò. Allora il
Papa lo domandò se gli bastava la vista di fare una opera a quel modo; il Papa
gli disse che lui seguitassi quell'ordine apunto; di poi si volse al
Governatore e gli disse: – Vedete se Benvenuto ce la vuol dare; che
dandocela così, se gli paghi tutto quel che l'è stimata da valenti uomini; o sì
veramente, volendocela finir lui, pigli un termine: e se voi vedete che la
voglia fare, dìesigli quelle comodità che lui domanda giuste –. Allora il
Governatore disse: – Beatissimo Padre, io che cognosco la terribil
qualità di quel giovane, datemi autorità che io glie ne possa dare una
sbarbazzata a mio modo –. A questo il Papa disse che facessi quel che
volessi con le parole, benché gli era certo che e' farebbe il peggio; di poi
quando e' vedessi di non poter fare altro, mi dicessi che io portassi li sua
cinquecento scudi a quel Pompeo suo gioielliere sopraditto. Tornato il
Governatore, fattomi chiamare in camera sua, e con un birresco sguardo, mi
disse: – E' papi hanno autorità di sciorre e legare tutto il mondo, e
tanto subito si afferma in Cielo per ben fatto: eccoti là la tua opera sciolta
e veduta da Sua Santità –. Allora subito io alzai la voce e dissi:
– Io ringrazio Idio, che io ora so ragionare com'è fatta la fede de' papi
–. Allora il Governatore mi disse e fece molte sbardellate braverie; e da
poi veduto che lui dava in nunnulla, affatto disperatosi dalla impresa, riprese
alquanto la maniera più dolce, e mi disse: – Benvenuto, assai m'incresce
che tu non vuoi intendere il tuo bene; però va', porta i cinquecento scudi,
quando tu vuoi, a Pompeo sopra ditto –. Preso la mia opera, me ne andai,
e subito portai li cinquecento scudi a quel Pompeo. E perché talvolta il Papa,
pensando che per incomodità o per qualche altra occasione io non dovessi così
presto portare i dinari, desideroso di rattaccare il filo della servitù mia;
quando e' vedde che Pompeo gli giunse innanzi sorridendo con li dinari in mano,
il Papa gli disse villania, e si condolse assai che tal cosa fussi seguita in
quel modo: di poi gli disse: – Va', truova Benvenuto a bottega sua, e
fagli più carezze che può la tua ignorante bestialità; e digli, che se mi vuol
finire quell'opera per farne un reliquiere per portarvi drento il Corpus
Domini, quando io vo con esso a pricissione, che io gli darò le comodità che
vorrà a finirlo; purché egli lavori –. Venuto Pompeo a me, mi chiamò fuor
di bottega, e mi fece le più isvenevole carezze d'asino, dicendomi tutto quel
che gli aveva commesso il Papa. Al quale io risposi subito, che il maggior
tesoro che io potessi desiderare al mondo, si era l'aver riauto la grazia d'un
così gran Papa, la quale si era smarrita da me, e non per mio difetto, ma sì
bene per difetto della mia smisurata infirmità, e per la cattività di quelli
uomini invidiosi che hanno piacere di commetter male; – e perché il Papa
ha 'bundanzia di servitori, non mi mandi più intorno, per la salute vostra; ché
badate bene al fatto vostro. Io non mancherò mai né dì né notte di pensare e
fare tutto quello che io potrò in servizio del Papa; e ricordatevi bene, che
detto che voi avete questo al Papa di me, in modo nessuno non vi intervenire in
nulla de' casi mia, perché io vi farò cognoscere gli errori vostri con la
penitenzia che meritano –. Questo uomo riferì ogni cosa al Papa in molto
più bestial modo che io non gli aveva porto. Così si stette la cosa un pezzo, e
io m'attendevo alla mia bottega e mie faccende.</p>
</div2>
<div2 type="capitolo">
<head>LXIII.</head>
<p>Quel Tubbia orefice sopra ditto attendeva a finire quella guarnitura e
ornamento a quel corno di liocorno; e di più il Papa gli aveva detto che
cominciassi il calice in su quel modo che gli aveva veduto il mio. E
cominciatosi a farsi mostrare dal ditto Tubbia quel che lui faceva, trovatosi
mal sodisfatto, assai si doleva di aver rotto o con esso meco, e biasimava
l'opere di colui, e chi gnene aveva messe inanzi; e parecchi volte mi venne a
parlare Baccino della Croce da parte del Papa, che io dovessi fare quel
reliquiere. Al quale io dicevo, che io pregavo Sua Santità, che mi lasciassi
riposare della grande infirmità che io avevo aùto, della quale io non ero ancor
ben sicuro; ma che io mostrerrei a Sua Santità, di quelle ore ch'io potevo
operare, che tutte le spenderei in servizio suo. Io m'ero messo a ritrarlo, e
gli facevo una medaglia segretamente; e quelle stampe di acciaio per istampar
detta medaglia, me le facevo in casa; e alla mia bottega tenevo un compagno,
che era stato mio garzone, il qual si domandava Felice. In questo tempo, sì
come fanno i giovani, m'ero innamorato d'una fanciulletta siciliana, la quale
era bellissima; e perché ancor lei dimostrava volermi gran bene, la madre sua
accortasi di tal cosa, sospettando di quello che gli poteva intervenire (questo
si era che io avevo ordinato per un anno fuggirmi con detta fanciulla a
Firenze, segretissimamente dalla madre), accortasi lei di tal cosa, una notte
segretamente si partì di Roma e andossene alla volta di Napoli; e dette nome
d'esser ita da Civitavecchia, e andò da Ostia. Io l'andai drieto a
Civitavecchia, e feci pazzie inistimabile per ritrovarla. Sarebbon troppo
lunghe a dir tal cose per l'apunto: basta che io stetti in procinto o
d'impazzare o di morire. In capo di dua mesi lei mi scrisse che si trovava in
Sicilia molto mal contenta. In questo tempo io avevo atteso a tutti i piaceri
che immaginar si possa, e avevo preso altro amore, solo per istigner
quello.</p>
</div2>
<div2 type="capitolo">
<head>LXIV.</head>
<p>Mi accadde per certe diverse stravaganze, che io presi amicizia di un certo
prete siciliano, il quale era di elevatissimo ingegno e aveva assai buone
lettere latine e grece. Venuto una volta in un proposito d'un ragionamento, in
el quale s'intervenne a parlare dell'arte della negromanzia; alla qual cosa io
dissi: – Grandissimo desiderio ho avuto tutto il tempo della vita mia di
vedere o sentire qualche cosa di quest'arte –. Alle qual parole il prete
aggiunse: – Forte animo e sicuro bisogna che sia di quel uomo che si
mette a tale impresa –. Io risposi che della fortezza e della sicurtà
dell'animo me ne avanzerebbe, pur che i' trovassi modo a far tal cosa. Allora
rispose il prete: – Se di cotesto ti basta la vista, di tutto il resto io
te ne satollerò –. Così fummo d'acordo di dar principio a tale impresa.
Il detto prete una sera in fra l'altre si messe in ordine, e mi disse che io
trovassi un compagno, insino in dua. Io chiamai Vincenzio Romoli mio
amicissimo, e lui menò seco un Pistolese, il quale attendeva ancora lui alla
negromanzia. Andaticene al Culiseo, quivi paratosi il prete a uso di
negromante, si misse a disegnare i circuli in terra con le più belle cirimonie
che immaginar si possa al mondo; e ci aveva fatto portare profummi preziosi e
fuoco, ancora profummi cattivi. Come e' fu in ordine, fece la porta al circulo;
e presoci per mano, a uno a uno ci messe drento al circulo; di poi conpartì gli
uffizii; dette il pintàculo in mano a quell'altro suo compagno negromante, agli
altri dette la cura del fuoco per e' profummi; poi messe mano agli scongiuri.
Durò questa cosa più d'una ora e mezzo; comparse parecchi legione, di modo che
il Culiseo era tutto pieno. Io che attendevo ai profummi preziosi, quando il
prete cognobbe esservi tanta quantità, si volse a me e disse: –
Benvenuto, dimanda lor qualcosa –. Io dissi che facessino che io fussi
con la mia Angelica siciliana. Per quella notte noi non avemmo risposta
nessuna; ma io ebbi bene grandissima satisfazione di quel che io desideravo di
tal cosa. Disse il negromante che bisognava che noi ci andassimo un'altra
volta, e che io sarei satisfatto di tutto quello che io domandavo, ma che
voleva che io menassi meco un fanciulletto vergine. Presi un mio fattorino, il
quale era di dodici anni in circa, e meco di nuovo chiamai quel ditto Vincenzio
Romoli; e, per essere nostro domestico compagno un certo Agnolino Gaddi, ancora
lui menammo a questa faccenda. Arrivati di nuovo a il luogo deputato, fatto il
negromante le sue medesime preparazione con quel medesimo e più ancora
maraviglioso ordine, ci mise innel circulo, qual di nuovo aveva fatto con più
mirabile arte e più mirabil cerimonie; di poi a quel mio Vincenzio diede la
cura de' profummi e del fuoco; insieme la prese il detto Agnolino Gaddi; di poi
a me pose in mano il pintàculo, qual mi disse che io lo voltassi sicondo e'
luoghi dove lui m'accennava, e sotto il pintàculo tenevo quel fanciullino mio
fattore. Cominciato il negromante a fare quelle terrebilissime invocazioni,
chiamato per nome una gran quantità di quei demonii capi di quelle legioni, e a
quelli comandava per la virtù e potenzia di Dio increato, vivente ed eterno, in
voce ebree, assai ancora greche e latine; in modo che in breve di spazio si
empié tutto il Culiseo l'un cento più di quello che avevan fatto quella prima
volta. Vincenzio Romoli attendeva a fare fuoco insieme con quell'Agnolino
detto, e molta quantità di profummi preziosi. Io per consiglio del negromante
di nuovo domandai potere essere con Angelica. Voltosi il negromante a me mi
disse: – Senti che gli hanno detto? Che in ispazio di un mese tu sarai
dove lei – e di nuovo aggiunse, che mi pregava che io gli tenessi il
fermo, perché le legioni eran l'un mille più di quel che lui aveva domandato, e
che l'erano le più pericolose; e poi che gli avevano istabilito quel che io
avevo domandato, bisognava carezzargli, e pazientemente gli licenziare. Da
l'altra banda il fanciullo, che era sotto il pintàculo, ispaventatissimo diceva
che in quel luogo si era un milione di uomini bravissimi, e' quali tutti ci
minacciavano: di più disse, che gli era comparso quattro smisurati giganti, e'
quali erano armati e facevan segno di voler entrar da noi. In questo il
negromante, che tremava di paura, attendeva con dolce e suave modo el meglio
che poteva a licenziarli. Vincenzio Romoli, che tremava a verga a verga,
attendeva ai profummi. Io, che avevo tanta paura quant'e loro, mi ingegnavo di
dimostrarla manco, e a tutti davo maravigliosissimo animo; ma certo io m'ero
fatto morto, per la paura che io vedevo nel negromante. Il fanciullo s'era
fitto il capo in fra le ginocchia, dicendo: – Io voglio morire a questo
modo, ché morti siàno –. Di nuovo io dissi al fanciullo: – Queste
creature son tutte sotto a di noi, e ciò che tu vedi si è fummo e ombra; sì che
alza gli occhi –. Alzato che gli ebbe gli occhi, di nuovo disse: –
Tutto il Culiseo arde, e 'l fuoco viene adosso a noi – e missosi le mane
al viso, di nuovo disse che era morto, e che non voleva più vedere. Il
negromante mi si raccomandò, pregandomi che io gli tenessi il fermo, e che io
facessi fare profummi di zaffetica: così, voltomi a Vincenzio Romoli, dissi che
presto profumassi di zaffetica. In mentre che io così diceva, guardando
Agnolino Gaddi, il quale si era tanto ispaventato che le luce degli occhi aveva
fuor del punto, ed era più che mezzo morto, al quale io dissi: – Agnolo,
in questi luoghi non bisogna aver paura, ma bisogna darsi da fare e aiutarsi;
sì che mettete sù presto di quella zaffetica –. Il ditto Agnolo, in
quello che lui si volse muovere, fece una strombazzata di coreggie con tanta
abundanzia di merda, la qual potette più che la zaffetica. Il fanciullo, a quel
gran puzzo e quel romore alzato un poco il viso, sentendomi ridere alquanto,
assicurato un poco la paura, disse che se ne cominciavano a 'ndare a gran
furia. Così soprastemmo in fino a tanto che e' cominciò a sonare i mattutini.
Di nuovo ci disse il fanciullo che ve n'era restati pochi, e discosto. Fatto
che ebbe il negromante tutto il resto delle sue cerimonie, spogliatosi e
riposto un gran fardel di libri, che gli aveva portati, tutti d'accordo seco ci
uscimmo del circulo, ficcandosi l'un sotto l'altro; massimo il fanciullo, che
s'era messo in mezzo, e aveva preso il negromante per la veste e me per la
cappa; e continuamente, in mentre che noi andavamo inverso le case nostre in
Banchi, lui ci diceva che dua di quelli, che gli aveva visti nel Culiseo, ci
andavano saltabeccando innanzi, or correndo su pe' tetti e or per terra. Il
negromante diceva, che di tante volte quante lui era entrato innelli circuli,
non mai gli era intervenuto una così gran cosa, e mi persuadeva che io fussi
contento di volere esser seco a consacrare un libro; da il quale noi trarremmo
infinita ricchezza, perché noi dimanderemmo li demonii che ci insegnassino
delli tesori, i quali n'è pien la terra, e a quel modo noi diventeremmo
ricchissimi; e che queste cose d'amore si erano vanità e pazzie, le quale non
rilevavano nulla. Io li dissi, che se io avessi lettere latine, che molto
volentieri farei una tal cosa. Pur lui mi persuadeva, dicendomi, che le lettere
latine non mi servivano a nulla, e che se lui avessi voluto, trovava di molti
con buone lettere latine; ma che non aveva mai trovato nessuno d'un saldo animo
come ero io, e che io dovessi attenermi al suo consiglio. Con questi
ragionamenti noi arrivammo alle case nostre, e ciascun di noi tutta quella
notte sognammo diavoli.</p>
</div2>
<div2 type="capitolo">
<head>LXV.</head>
<p>Rivedendoci poi alla giornata, il negromante mi strigneva che io dovessi
attendere a quella impresa; per la qual cosa io lo domandai che tempo vi si
metterebbe a far tal cosa, e dove noi avessimo a 'ndare. A questo mi rispose
che in manco d'un mese noi usciremmo di quella impresa, e che il luogo più a
proposito si era nelle montagne di Norcia; benché un suo maestro aveva
consacrato quivi vicino al luogo detto alla Badia di Farfa; ma che vi aveva
aùto qualche difficultà, le quali non si arebbono nelle montagne di Norcia; e
che quelli villani norcini son persone di fede, e hanno qualche pratica di
questa cosa, a tale che possan dare a un bisogno maravigliosi aiuti. Questo
prete negromante certissimamente mi aveva persuaso tanto, che io volentieri mi
ero disposto a far tal cosa, ma dicevo che volevo prima finire quelle medaglie
che io facevo per il Papa, e con il detto m'ero conferito e non con altri,
pregandolo che lui me le tenessi segrete. Pure continuamente lo domandavo se
lui credeva che a quel tempo io mi dovessi trovare con la mia Angelica
siciliana, e veduto che s'appressava molto al tempo, mi pareva molta gran cosa
che di lei io non sentissi nulla. Il negromante mi diceva che certissimo io mi
troverrei dove lei, perché loro non mancan mai, quando e' promettono in quel
modo come ferno allora; ma che io stessi con gli occhi aperti, e mi guardassi
da qualche scandolo, che per quel caso mi potrebbe intervenire; e che io mi
sforzassi di sopportare qualche cosa contra la mia natura, perché vi conosceva
drento un grandissimo pericolo; e che buon per me se io andavo seco a
consacrare il libro, che per quella via quel mio gran pericolo si passerebbe, e
sarei causa di far me e lui felicissimi. Io, che ne cominciavo avere più voglia
di lui, gli dissi che per essere venuto in Roma un certo maestro Giovanni da
Castel Bolognese, molto valentuomo per far medaglie di quella sorte che io
facevo, in acciaio, e che non desideravo altro al mondo che di fare a gara con
questo valentomo, e uscire al mondo adosso con una tale impresa, per la quale
io speravo con tal virtù, e non con la spada, ammazzare quelli parecchi mia
nimici. Questo uomo pure mi continuava dicendomi: – Di grazia, Benvenuto
mio, vien meco e fuggi un gran pericolo che in te io scorgo –. Essendomi
io disposto in tutto e per tutto di voler prima finir la mia medaglia, di già
eramo vicini al fine del mese; al quale, per essere invaghito tanto innella
medaglia, io non mi ricordavo più né di Angelica né di null'altra cotal cosa,
ma tutto ero intento a quella mia opera.</p>
</div2>
<div2 type="capitolo">
<head>LXVI.</head>
<p>Un giorno fra gli altri, vicino a l'ora del vespro, mi venne occasione di
trasferirmi fuor delle mie ore da casa alla mia bottega; perché avevo la
bottega in Banchi, e una casetta mi tenevo drieto a Banchi, e poche volte
andavo a bottega; ché tutte le faccende io le lasciavo fare a quel mio compagno
che avea nome Felice. Stato così un poco a bottega, mi ricordai che io avevo a
'ndare a parlare a Lessandro del Bene. Subito levatomi e arrivato in Banchi, mi
scontrai in un certo molto mio amico, il quale si domandava per nome ser
Benedetto. Questo era notaio e era nato a Firenze, figliuolo d'un cieco che
diceva l'orazione, che era sanese. Questo ser Benedetto era stato a Napoli
molt'e molt'anni; dipoi s'era ridotto in Roma, e negoziava per certi mercanti
sanesi de' Chigi. E perché quel mio compagno più e più volte gli aveva chiesto
certi dinari, che gli aveva aver dallui di alcune anellette che lui gli aveva
fidate, questo giorno, iscontrandosi in lui in Banchi li chiese li sua dinari
in un poco di ruvido modo, il quale era l'usanza sua; ché il detto ser
Benedetto era con quelli sua padroni, in modo che, vedendosi far quella cosa
così fatta, sgridorno grandemente quel ser Benedetto, dicendogli che si
volevano servir d'un altro, per non avere a sentir più tal baiate. Questo ser
Benedetto il meglio che e' poteva si andava con loro difendendo, e diceva che
quello orefice lui l'aveva pagato, e che non era atto a affrenare il furore de'
pazzi. Li detti sanesi presono quella parola in cattiva parte e subito lo
cacciorno via. Spiccatosi dalloro, affusolato se ne andava alla mia bottega,
forse per far dispiacere al detto Felice. Avvenne, che appunto innel mezzo di
Banchi noi ci incontrammo insieme: onde io, che non sapevo nulla, al mio solito
modo piacevolissimamente lo salutai; il quale con molte villane parole mi
rispose. Per la qual cosa mi sovvenne tutto quello che mi aveva detto il
negromante; in modo che, tenendo la briglia il più che io potevo a quello che
con le sue parole il detto mi sforzava a fare, dicevo: – Ser Benedetto
fratello, non vi vogliate adirar meco, che non v'ho fatto dispiacere, e non so
nulla di questi vostri casi, e tutto quello che voi avete che fare con Felice,
andate di grazia e finitela seco; che lui sa benissimo quel che v'ha a
rispondere; onde io, che none so nulla, voi mi fate torto a mordermi di questa
sorte, maggiormente sapendo che io non sono uomo che sopporti ingiurie –.
A questo il detto disse, che io sapevo ogni cosa e che era uomo atto a farmi
portar maggior soma di quella, e che Felice e io eramo dua gran ribaldi. Di già
s'era ragunato molte persone a vedere questa contesa. Sforzato dalle brutte
parole, presto mi chinai in terra e presi un mòzzo di fango, perché era
piovuto, e con esso presto gli menai a man salva per dargli in sul viso. Lui
abbassò il capo, di sorte che con esso gli detti in sul mezzo del capo. In
questo fango era investito un sasso di pietra viva con molti acuti canti, e
cogliendolo con un di quei canti in sul mezzo del capo, cadde come morto
svenuto in terra; il che, vedendo tanta abondanzia di sangue, si giudicò per
tutti e' circostanti che lui fossi morto.</p>
</div2>
<div2 type="capitolo">
<head>LXVII.</head>
<p>In mentre che il detto era ancora in terra, e che alcuni si davano da fare
per portarlo via, passava quel Pompeo gioielliere già ditto di sopra. Questo il
Papa aveva mandato per lui per alcune sue faccende di gioie. Vedendo quell'uomo
mal condotto, domandò chi gli aveva dato. Di che gli fu detto: –
Benvenuto gli ha dato, perché questa bestia se l'ha cerche –. Il detto
Pompeo, prestamente giunto che fu al Papa, gli disse: – Beatissimo padre,
Benvenuto adesso adesso ha ammazzato Tubbia; che io l'ho veduto con li mia
occhi –. A questo il Papa infuriato comesse al Governatore, che era quivi
alla presenza, che mi pigliassi, e che m'impiccassi subito innel luogo dove si
era fatto l'omicidio, e che facessi ogni diligenzia a avermi, e non gli
capitassi innanzi prima che lui mi avessi impiccato. Veduto che io ebbi quello
sventurato in terra, subito pensai a' fatti mia, considerato alla potenzia de'
mia nimici, e quel che di tal cosa poteva partorire. Partitomi di quivi, me ne
ritirai a casa misser Giovanni Gaddi cherico di Camera; volendomi metter in
ordine il più presto che io potevo, per andarmi con Dio. Alla qual cosa, il
detto misser Giovanni mi consigliava che io non fussi così furioso a partirmi,
ché tal volta potria essere che 'l male non fussi tanto grande quanto e' mi
parve: e fatto chiamare messer Anibal Caro, il quale stava seco, gli disse che
andassi a 'ntendere il caso. Mentre che di questa cosa si dava i sopraditti
ordini, conparse un gentiluomo romano che stava col cardinal de' Medici e da
quello mandato. Questo gentiluomo, chiamato a parte misser Giovanni e me, ci
disse che il Cardinale gli aveva detto quelle parole che gli aveva inteso dire
al Papa, e che non aveva rimedio nessuno da potermi aiutare, e che io facessi
tutto il mio potere di scampar questa prima furia, e che io non mi fidassi in
nessuna casa di Roma. Subito partitosi il gentiluomo, il ditto misèr Giovanni
guardandomi in viso, faceva segno di lacrimare, e disse: – Oimè, tristo a
me! che io non ho rimedio nessuno a poterti aiutare! – Allora io dissi:
– Mediante Idio, io mi aiuterò ben da me; solo vi richieggo che voi mi
serviate di un de' vostri cavalli –. Era di già messo in ordine un caval
morello turco, il più bello e il miglior di Roma. Montai in sun esso con uno
archibuso a ruota dinanzi a l'arcione, stando in ordine per difendermi con
esso. Giunto che io fui a ponte Sisto, vi trovai tutta la guardia del bargello
a cavallo e a piè; così faccendomi della necessità virtù, arditamente spinto
modestamente il cavallo, merzé di Dio oscurato gli occhi loro, libero passai, e
con quanta più fretta io potetti me ne andai a Palombara, luogo del signor
Giovanbatista Savello, e di quivi rimandai il cavallo a misser Giovanni, né
manco volsi ch'egli sapessi dove io mi fussi. Il detto signor Gianbatista,
carezzato ch'egli m'ebbe dua giornate, mi consigliò che io mi dovessi levar di
quivi e andarmene alla volta di Napoli, per tanto che passassi questa furia; e
datomi compagnia, mi fece mettere in sulla strada di Napoli, in su la quale io
trovai uno scultore mio amico, che se ne andava a San Germano a finire la
seppoltura di Pier de' Medici a Monte Casini. Questo si chiamava per nome il
Solosmeo: lui mi dette nuove, come quella sera medesima papa Clemente aveva
mandato un suo cameriere a intendere come stava Tubbia sopraditto; e trovatolo
a lavorare, e che in lui non era avvenuto cosa nissuna, né manco non sapeva
nulla, referito al Papa, il ditto si volse a Pompeo e gli disse: – Tu sei
uno sciagurato, ma io ti protesto bene, che tu hai stuzzicato un serpente, che
ti morderà e faratti il dovere –. Di poi si volse al cardinal de' Medici,
e gli commisse che tenessi un poco di conto di me, che per nulla lui non mi
arebbe voluto perdere. Così il Solosmeo e io ce ne andavamo cantando alla volta
di Monte Casini, per andarcene a Napoli insieme.</p>
</div2>
<div2 type="capitolo">
<head>LXVIII.</head>
<p>Riveduto che ebbe il Solosmeo le sue faccende a Monte Casini, insieme ce ne
andammo alla volta di Napoli. Arrivati a un mezzo miglio presso a Napoli, ci si
fece incontro uno oste il quale ci invitò alla sua osteria, e ci diceva che era
stato in Firenze molt'anni con Carlo Ginori; e se noi andavamo alla sua
osteria, che ci arebbe fatto moltissime carezze, per esser noi Fiorentini. Al
qual oste noi più volte dicemmo, che seco noi non volevamo andare. Questo uomo
pur ci passava inanzi e or ristava indrieto, sovente dicendoci le medesime
cose, che ci arebbe voluti alla sua osteria. Il perché venutomi a noia, io lo
domandai se lui mi sapeva insegnare una certa donna siciliana, che aveva nome
Beatrice, la quale aveva una sua bella figliuoletta che si chiamava Angelica,
ed erano cortigiane. Questo ostiere, parutoli che io l'uccellassi, disse:
– Idio dia il malanno alle cortigiane e chi vuol lor bene – e dato
il piè al cavallo, fece segno di andarsene resoluto da noi. Parendomi essermi
levato da dosso in un bel modo quella bestia di quell'oste, con tutto che di
tal cosa io non estessi in capitale, perché mi era sovvenuto quel grande amore
che io portavo a Angelica, e ragionandone col ditto Solosmeo non senza qualche
amoroso sospiro, vediamo con gran furia ritornare a noi l'ostiere, il quale,
giunto da noi, disse: – E' sono o dua over tre giorni, che accanto alla
mia osteria è tornato una donna e una fanciulletta, le quali hanno cotesto
nome; non so se sono siciliane o d'altro paese –. Allora io dissi:
– Gli ha tanta forza in me quel nome di Angelica, che io voglio venire
alla tua osteria a ogni modo –. Andammocene d'accordo insieme coll'oste
nella città di Napoli, e scavalcammo alla sua osteria, e mi pareva mill'anni di
dare assetto alle mie cose, qual feci prestissimo; e entrato nella ditta casa
accanto a l'osteria, ivi trovai la mia Angelica, la quale mi fece le più
smisurate carezze che inmaginar si possa al mondo. Così mi stetti seco da
quell'ora delle ventidua ore in sino alla seguente mattina con tanto piacere,
che pari non ebbi mai. E in mentre che in questo piacere io gioiva, mi sovvenne
che quel giorno apunto spirava il mese che mi fu promisso in el circulo di
negromanzia dalli demonii. Sì che consideri ogni uomo, che s'inpaccia con loro,
e' pericoli inistimabili che io ho passati.</p>
</div2>
<div2 type="capitolo">
<head>LXIX.</head>
<p>Io mi trovavo innella mia borsa a caso un diamante, il quale mi venne
mostrato in fra gli orefici: e se bene io ero giovane ancora, in Napoli io ero
talmente conosciuto per uomo da qualcosa, che mi fu fatto moltissime carezze.
Infra gli altri un certo galantissimo uomo gioielliere, il quale aveva nome
misser Domenico Fontana. Questo uomo da bene lasciò la bottega per tre giorni
che io stetti in Napoli, né mai si spiccò da me, mostrandomi molte bellissime
anticaglie che erano in Napoli e fuor di Napoli; e di più mi menò a fare
reverenzia al Vicerè di Napoli, il quale gli aveva fatto intendere che aveva
vaghezza di vedermi. Giunto che io fui da Sua Eccellenzia, mi fece molte
onorate accoglienze; e in mentre che così facevamo, dètte innegli occhi di Sua
Eccellenzia il sopra ditto diamante; e fattomiselo mostrare, disse, che se io
ne avessi a privar me, non cambiassi lui, di grazia. Al quale io, ripreso il
diamante, lo porsi di nuovo a Sua Eccellenzia, e a quella dissi, che il
diamante e io eramo al servizio di quella. Allora e' disse che aveva ben caro
il diamante, ma che molto più caro li sarebbe che io restassi seco; che mi
faria tal patti, che io mi loderei di lui. Molte cortese parole ci usammo l'un
l'altro; ma venuti poi ai meriti del diamante, comandatomi da Sua Eccellenzia
che io ne domandassi pregio, qual mi paressi, a una sola parola, al quale io
dissi che dugento scudi era il suo pregio a punto. A questo Sua Eccellenzia
disse che gli pareva che io non fussi niente iscosto dal dovere; ma per esser
legato di mia mano, conoscendomi per il primo uomo del mondo, non riuscirebbe,
se un altro lo legasse, di quella eccellenzia che dimostrava. Allora io dissi,
che il diamante non era legato di mia mano e che non era ben legato; e quello
che egli faceva, lo faceva per sua propria bontà; e che se io gnene rilegassi,
lo migliorerei assai da quel che gli era. E messo l'ugna del dito grosso ai
filetti del diamante, lo trassi del suo anello, e nettolo alquanto lo porsi al
Vicerè; il quale satisfatto e maravigliato, mi fece una poliza, che mi fussi
pagato li dugento scudi che io l'aveva domandato. Tornatomene al mio
alloggiamento, trovai lettere che venivano dal cardinale de' Medici, le quali
mi dicevano che io ritornassi a Roma con gran diligenzia, e di colpo me ne
andassi a scavalcare a casa Sua Signoria reverendissima. Letto alla mia
Angelica la lettera, con amorosette lacrime lei mi pregava che di grazia io mi
fermassi in Napoli, o che io ne la menassi meco. Alla quale io dissi, che se
lei ne voleva venir meco, che io gli darei in guardia quelli dugento ducati che
io avevo presi dal Vicerè. Vedutoci la madre a questi serrati ragionamenti, si
accostò a noi, e mi disse: – Benvenuto, se tu ti vuoi menare la mia
Angelica a Roma, lassami un quindici ducati, acciocché io possa partorire, e
poi me ne verrò ancora io –. Dissi alla vecchia ribalda, che trenta
volentieri gnene lascierei, se lei si contentava di darmi la mia Angelica. Così
restati d'accordo, Angelica mi pregò che io li comperassi una vesta di velluto
nero, perché in Napoli era buon mercato. Di tutto fui contento; e mandato per
il velluto, fatto il mercato e tutto, la vecchia, che pensò che io fussi più
cotto che crudo, mi chiese una vesta di panno fine per sé, e molt'altre spese
per sua figliuoli, e più danari assai di quelli che io gli avevo offerti. Alla
quale io piacevolmente mi volsi e le dissi: – Beatrice mia cara,
bastat'egli quello che io t'ho offerto? – Lei disse che no. Allora io
dissi, che quel che non bastava a lei basterebbe a me: e baciato la mia
Angelica, lei con lacrime e io con riso ci spiccammo, e me ne tornai a Roma
subito.</p>
</div2>
<div2 type="capitolo">
<head>LXX.</head>
<p>Partendomi di Napoli a notte con li dinari addosso, per non essere appostato
né assassinato, come è il costume di Napoli, trovatomi alla Selciata, con
grande astuzia e valore di corpo mi difesi da più cavagli, che mi erano venuti
per assassinare. Di poi gli altri giorni appresso, avendo lasciato il Solosmeo
alle sue faccende di Monte Casini, giunto una mattina per desinare all'osteria
di Adagnani; essendo presso all'osteria, tirai a certi uccelli col mio
archibuso, e quelli ammazzai; e un ferretto, che era nella serratura del mio
stioppo, mi aveva stracciato la man ritta. Se bene non era il male
d'inportanza, appariva assai, per molta quantità di sangue che versava la mia
mano. Entrato ne l'osteria, messo il mio cavallo al suo luogo, salito in sun un
palcaccio, trovai molti gentiluomini napoletani, che stavano per entrare a
tavola; e con loro era una gentil donna giovane, la più bella che io vedessi
mai. Giunto che io fui, appresso a me montava un bravissimo giovane mio
servitore con un gran partigianone in mano: in modo che noi, l'arm'e il sangue,
messe tanto terrore a quei poveri gentili uomini, massimamente per esser quel
luogo un nidio di assassini; rizzatisi da tavola, pregorno Idio, con grande
spavento, che gli aiutassi. Ai quali io dissi ridendo, che Idio gli aveva
aiutati, e che io ero uomo per difendergli da chi gli volesse offendere; e
chiedendo a loro qualche poco di aiuto per fasciar la mia mana, quella
bellissima gentil donna prese un suo fazzoletto riccamente lavorato d'oro,
volendomi con esso fasciare: io non volsi: subito lei lo stracciò pel mezzo, e
con grandissima gentilezza di sua mano mi fasciò. Così assicuratisi alquanto,
desinammo assai lietamente. Di poi il desinare montammo a cavallo, e di
compagnia ce ne andavamo. Non era ancora assicurata la paura; ché quelli
gentili uomini astutamente mi facevano trattenere a quella gentildonna,
restando alquanto indietro: e io a pari con essa me ne andavo in sun un mio bel
cavalletto, accennato al mio servitore che stessi un poco discosto da me; in
modo che noi ragionavamo di quelle cose che non vende lo speziale. Così mi
condussi a Roma col maggior piacere che io avessi mai.</p>
<p>Arrivato che io fui a Roma, me ne andai a scavalcare al palazzo del
cardinale de' Medici; e trovatovi Sua Signoria reverendissima, gli feci motto,
e lo ringraziai de l'avermi fatto tornare. Di poi pregai Sua Signoria
reverendissima, che mi facessi sicuro dal carcere, e se gli era possibile
ancora della pena pecuniaria. Il ditto Signore mi vidde molto volentieri; mi
disse che io non dubitassi di nulla; di poi si volse a un suo gentiluomo, il
quale si domandava misser Pierantonio Pecci, sanese, dicendogli che per sua
parte dicessi al bargello che non ardissi toccarmi. Appresso lo domandò come
stava quello a chi io avevo dato del sasso in sul capo. Il ditto messer
Pierantonio disse che lui stava male, e che gli starebbe ancor peggio; il
perché si era saputo che io tornavo a Roma, diceva volersi morire per farmi
dispetto. Alle qual parole con gran risa il Cardinale disse: – Costui non
poteva fare altro modo che questo, a volerci fare cognoscere che gli era nato
di sanesi –. Di poi voltosi a me, mi disse: – Per onestà nostra e
tua, abbi pazienzia quattro o cinque giorni, che tu non pratichi in Banchi; da
questi in là va' poi dove tu vuoi, e i pazzi muoiano a lor posta –. Io me
ne andai a casa mia, mettendomi a finire la medaglia, che di già avevo
cominciata, della testa di papa Clemente, la quale io facevo con un rovescio
figurato una Pace. Questa si era una femminetta vestita con panni sottilissimi,
soccinta, con una faccellina in mano, che ardeva un monte di arme legate
insieme a guisa di un trofeo; e ivi era figurato una parete di un tempio, innel
quale era figurato il Furore con molte catene legato, e all'intorno si era un
motto di lettere, il quale diceva "<foreign lang="lat">Clauduntur belli
portae</foreign>". In mentre ch'io finivo la ditta medaglia, quello che io
avevo percosso era guarito, e 'l Papa non cessava di domandar di me: e perché
io fuggivo di andare intorno al cardinale de' Medici, avvenga che tutte le
volte che io gli capitavo inanzi, Sua Signoria mi dava da fare qualche opera
d'importanza, per la qual cosa m'inpediva assai alla fine della mia medaglia,
avvenne che misser Pier Carnesecchi, favoritissimo del Papa, prese la cura di
tener conto di me: così in un destro modo mi disse quanto il Papa desiderava
che io lo servissi. Al quale io dissi che in brevi giorni io mostrerrei a Sua
Santità, che mai io non m'ero scostato dal servizio di quella.</p>
</div2>
<div2 type="capitolo">
<head>LXXI.</head>
<p>Pochi giorni appresso, avendo finito la mia medaglia, la stampai in oro e in
argento e in ottone. Mostratala a messer Piero, subito m'introdusse dal Papa.
Era un giorno doppo desinare del mese di aprile, ed era un bel tempo: il Papa
era in Belvedere. Giunto alla presenza di Sua Santità, li porsi in mano le
medaglie insieme con li conii di acciaio. Presele, subito cognosciuto la gran
forza di arte che era in esse, guardato misser Piero in viso, disse: –
Gli antichi non furno mai sì ben serviti di medaglie –. In mentre che lui
e gli altri le consideravano, ora i conii ora le medaglie, io modestissimamente
cominciai a parlare e dissi: – Se la potenzia delle mie perverse istelle
non avessino aùto una maggior potenzia, che alloro avessi impedito quello che
violentemente in atto le mi dimostrorno, Vostra Santità senza sua causa e mia
perdeva un suo fidele e amorevole servitore. Però, beatissimo Padre, non è
error nessuno in questi atti, dove si fa del resto, usar quel modo che dicono
certi poveri semplici uomini, usando dire, che si dee segnar sette e tagliar
uno. Da poi che una malvagia bugiarda lingua d'un mio pessimo avversario, che
aveva così facilmente fatto adirare Vostra Santità, che ella venne in tanto
furore, commettendo al Governatore che subito preso m'impiccassi; veduto da poi
un tale inconveniente, faccendo un così gran torto a sé medesima a privarsi di
un suo servitore, qual Vostra Santità istessa dice che egli è, penso certissimo
che, quanto a Dio e quanto al mondo, da poi Vostra Santità n'arebbe aùto un non
piccolo rimordimento. Però i buoni e virtuosi padri, similmente i padroni tali,
sopra i loro figliuoli e servitori non debbono così precipitatamente lasciar
loro cadere il braccio addosso; avvenga che lo increscerne lor da poi non serva
a nulla. Da poi che Idio ha impedito questo maligno corso di stelle, e
salvatomi a Vostra Santità, un'altra volta priego quella, che non sia così
facile a l'adirarsi meco –. Il Papa, fermato di guardare le medaglie, con
grande attenzione mi stava a udire; e perché alla presenzia era molti Signori
di grandissima importanza, il Papa, arrossito alquanto, fece segno di
vergognarsi, e non sapendo altro modo a uscir di quel viluppo, disse che non si
ricordava di aver mai dato una tal commessione. Allora avvedutomi di questo,
entrai in altri ragionamenti, tanto che io divertissi quella vergogna che lui
aveva dimostrato. Ancora Sua Santità entrato in e' ragionamenti delle medaglie,
mi dimandava che modo io avevo tenuto a stamparle così mirabilmente, essendo
così grande; il che lui non aveva mai veduto degli antichi, medaglie di tanta
grandezza. Sopra quello si ragionò un pezzo, e lui, che aveva paura che io non
gli facessi un'altra orazioncina peggio di quella, mi disse che le medaglie
erano bellissime e che gli erano molto grate, e che arebbe voluto fare un altro
rovescio a sua fantasia, se tal medaglie si poteva istampare con dua rovesci.
Io dissi che sì. Allora Sua Santità mi commesse che io facessi la storia di
Moisè quando e' percuote la pietra, ch'e' n'esce l'acqua, con un motto sopra,
il qual dicessi "<foreign lang="lat">Ut bibat populus</foreign>". E poi
aggiunse: – Va, Benvenuto, che tu non l'arai finita sì tosto che io arò
pensato a' casi tua –. Partito che io fui, il Papa si vantò alla presenza
di tutti di darmi tanto, che io arei potuto riccamente vivere, senza mai più
affaticarmi con altri. Attesi sollecitamente a finire il rovescio del
Moisè.</p>
</div2>
<div2 type="capitolo">
<head>LXXII.</head>
<p>In questo mezzo il Papa si ammalò; e, giudicando i medici che 'l male fussi
pericoloso, quel mio avversario, avendo paura di me, commise a certi soldati
napoletani che facessino a me quello che lui aveva paura che io non facessi
allui. Però ebbi molte fatiche a difendere la mia povera vita. Seguitando fini'
il rovescio afatto: portatolo su al Papa, lo trovai nel letto malissimo
condizionato. Con tutto questo egli mi fece gran carezze, e volse veder le
medaglie e e' conii; e faccendosi dare occhiali e lumi, in modo alcuno non
iscorgeva nulla. Si messe a brancolarle alquanto con le dita; di poi fatto così
un poco, gittò un gran sospiro e disse a certi che gl'incresceva di me, ma che
se Idio gli rendeva la sanità, acconcerebbe ogni cosa. Da poi tre giorni il
Papa morì, e io, trovatomi aver perso le mie fatiche, mi feci di buono animo, e
dissi a me stesso che mediante quelle medaglie io m'ero fatto tanto cognoscere,
che da ogni papa, che venissi, io sarei adoperato forse con miglior fortuna.
Così da me medesimo mi missi animo, cancellando in tutto e per tutto le grande
ingiurie che mi aveva fatte Pompeo; e missomi l'arme indosso e accanto, me ne
andai a San Piero, baciai li piedi al morto Papa non sanza lacrime; di poi mi
ritornai in Banchi a considerare la gran confusione che avviene in cotai
occasione. E in mentre che io mi sedeva in Banchi con molti mia amici, venne a
passare Pompeo in mezzo a dieci uomini benissimo armati; e quando egli fu a
punto a rincontro dove io era, si fermò alquanto in atto di voler quistione con
esso meco. Quelli ch'erano meco, giovani bravi e volontoriosi, accennatomi che
io dovessi metter mano, alla qual cosa subito considerai, che se io mettevo
mano alla spada, ne sarebbe seguito qualche grandissimo danno in quelli che non
vi avevano una colpa al mondo; però giudicai che e' fussi il meglio, che io
solo mettessi a ripintaglio la vita mia. Soprastato che Pompeo fu del dir dua
Avemarie, con ischerno rise inverso di me; e partitosi, quelli sua anche risono
scotendo il capo; e con simili atti facevano molte braverie: quelli mia
compagni volson metter mano alla quistione; ai quali io adiratamente dissi, che
le mie brighe io ero uomo da per me a saperle finire, che io non avevo bisogno
di maggior bravi di me; sì che ognun badassi al fatto suo. Isdegnati quelli mia
amici si partirno da me brontolando. In fra questi era il più caro mio amico,
il quale aveva nome Albertaccio del Bene, fratel carnale di Alessandro e di
Albizzo, il quale è oggi in Lione grandissimo ricco. Era questo Albertaccio il
più mirabil giovane che io cognoscessi mai, e il più animoso, e a me voleva
bene quanto a sé medesimo; e perché lui sapeva bene che quello atto di
pazienzia non era stato per pusillità d'animo, ma per aldacissima bravuria, che
benissimo mi conosceva, e replicato alle parole, mi pregò che io gli facessi
tanta grazia di chiamarlo meco a tutto quel che io avessi animo di fare. Al
quale io dissi: – Albertaccio mio, sopra tutti gli altri carissimo; ben
verrà tempo che voi mi potrete dare aiuto; ma in questo caso, se voi mi volete
bene, non guardate a me, e badate al fatto vostro, e levatevi via presto sì
come hanno fatto gli altri, perché questo non è tempo da perdere –.
Queste parole furno dette presto.</p>
</div2>
<div2 type="capitolo">
<head>LXXIII.</head>
<p>Intanto li nimici mia, di Banchi a lento passo s'erano avviati inverso la
Chiavica, luogo detto così, e arrivati in su una crociata di strade le quali
vanno in diversi luoghi; ma quella dove era la casa del mio nimico Pompeo, era
quella strada che diritta porta a Campo di Fiore; e per alcune occasione de il
detto Pompeo, era entrato in quello ispeziale che stava in sul canto della
Chiavica, e soprastato con ditto speziale alquanto per alcune sue faccende;
benché a me fu ditto che lui si era millantato di quella bravata che allui
pareva aver fattami: ma in tutti i modi la fu pur sua cattiva fortuna; perché
arrivato che io fui a quel canto, apunto lui usciva dallo speziale, e quei sua
bravi si erano aperti, e l'avevano di già ricevuto in mezzo. Messi mano a un
picol pungente pugnaletto, e sforzato la fila de' sua bravi, li messi le mane
al petto con tanta prestezza e sicurtà d'animo, che nessuno delli detti
rimediar non possettono. Tiratogli per dare al viso, lo spavento che lui ebbe
li fece volger la faccia, dove io lo punsi apunto sotto l'orecchio; e quivi
raffermai dua colpi soli, che al sicondo mi cadde morto di mano, qual non fu
mai mia intenzione; ma, sì come si dice, li colpi non si danno a patti. Ripreso
il pugnale con la mano istanca, e con la ritta tirato fuora la spada per la
difesa della vita mia, dove tutti quei bravi corsono al morto corpo, e contro a
me non feceno atto nessuno, così soletto mi ritirai per strada Iulia, pensando
dove io mi potessi salvare. Quando io fui trecento passi, mi raggiunse il
Piloto, orefice, mio grandissimo amico, il quale mi disse: – Fratello, da
poi che 'l male è fatto, veggiamo di salvarti –. Al quale io dissi:
– Andiamo in casa di Albertaccio del Bene, che poco inanzi gli avevo
detto che presto verrebbe il tempo che io arei bisogno di lui –. Giunti
che noi fummo a casa Albertaccio, le carezze furno inistimabile, e presto
comparse la nobiltà delli giovani di Banchi d'ogni nazione, da' Milanesi in
fuora; e tutti mi si offersono di mettere la vita loro per salvazione della
vita mia. Ancora misser Luigi Rucellai mi mandò a offerire maravigliosamente,
che io mi servissi delle cose sua, e molti altri di quelli omaccioni simili a
lui; perché tutti d'accordo mi benedissono le mani, parendo loro che colui mi
avessi troppo assassinato, e maravigliandosi molto che io avessi tanto
soportato.</p>
</div2>
<div2 type="capitolo">
<head>LXXIV.</head>
<p>In questo istante il cardinal Cornaro, saputo la cosa, da per sé mandò
trenta soldati, con tanti partigianoni, picche e archibusi, li quali mi
menassino in camera sua per ogni buon rispetto, e io accettai l'offerta, e con
quelli me ne andai, e più di altretanti di quelli ditti giovani mi feciono
compagnia. In questo mezzo saputolo quel misser Traiano suo parente, primo
cameriere del Papa, mandò al cardinal de' Medici un gran gentiluomo milanese,
il qual dicessi al Cardinale il gran male che io avevo fatto, e che Sua
Signoria reverendissima era ubbrigata a gastigarmi. Il Cardinale rispose
subito, e disse: – Gran male arebbe fatto a non fare questo minor male:
ringraziate messer Traiano da mia parte, che m'ha fatto avvertito di quel che
io non sapeva – e subito voltosi, in presenza del ditto gentiluomo, al
vescovo di Frullì suo gentiluomo e familiare, li disse: – Cercate con
diligenzia il mio Benvenuto, e menatemelo qui, perché io lo voglio aiutare e
difendere; e chi farà contra di lui, farà contra di me –. Il gentiluomo
molto arrossito si partì, e il vescovo di Frullì mi venne a trovare in casa il
cardinal Cornaro; e trovato il Cardinale, disse come il cardinale de' Medici
mandava per Benvenuto, e che voleva esser lui quello che lo guardassi. Questo
cardinal Cornaro, ch'era bizzarro come un orsacchino, molto adirato rispose al
vescovo, dicendogli che lui era così atto a guardarmi come il cardinal de'
Medici. A questo il vescovo disse, che di grazia facessi che lui mi potessi
parlare una parola fuor di quello affare, per altri negozi del cardinale. Il
Cornaro li disse che per quel giorno facessi conto di avermi parlato. Il
cardinal de' Medici era molto isdegnato; ma pure io andai la notte seguente
senza saputa del Cornaro, benissimo accompagnato, a visitarlo; dipoi lo pregai
che mi facessi tanto di grazia di lasciarmi in casa del ditto Cornaro, e li
dissi la gran cortesia che Cornaro m'aveva usato; dove che, se Sua Signoria
reverendissima mi lasciava stare col ditto Cornaro, io verrei ad avere un amico
più nelle mie necessitate; o pure che disponessi di me tutto quello che
piacessi a Sua Signoria. Il quale mi rispose, che io facessi quanto mi pareva.
Tornatomene a casa il Cornaro, ivi a pochi giorni fu fatto papa il cardinal
Farnese: e subito dato ordine alle cose di più importanza, apresso il Papa
domandò di me, dicendo che non voleva che altri facessi le sue monete, che io.
A queste parole rispose a Sua Santità un certo gentiluomo suo domestichissimo,
il quale si chiamava messer Latino Iuvinale; disse che io stavo fuggiasco per
uno omicidio fatto in persona di un Pompeo milanese, e aggiunse tutte le mie
ragione molto favoritamente. Alle qual parole il Papa disse: – Io non
sapevo della morte di Pompeo, ma sì bene sapevo le ragione di Benvenuto, sì che
facciasigli subito un salvo condotto, con il quale lui stia sicurissimo
–. Era alla presenza un grande amico di quel Pompeo e molto domestico del
Papa, il quale si chiamava misser Ambruogio, ed era milanese, e disse al Papa:
– In e' primi dì del vostro papato non saria bene far grazie di questa
sorte –. Al quale il Papa voltosigli, gli disse: – Voi non la
sapete bene sì come me. Sappiate che gli uomini come Benvenuto, unici nella lor
professione, non hanno da essere ubrigati alla legge: or maggiormente lui, che
so quanta ragione e' gli ha –. E fattomi fare il salvo condotto, subito
lo cominciai a servire con grandissimo favore.</p>
</div2>
<div2 type="capitolo">
<head>LXXV.</head>
<p>Mi venne a trovare quel Latino Iuvinale detto, e mi commesse che io facessi
le monete del Papa. Per la qual cosa si destò tutti quei mia nimici:
cominciorno a impedirmi, che io non le facessi. Alla qual cosa il Papa,
avvedutosi di tal cosa, gli sgridò tutti, e volse che io le facessi. Cominciai
a fare le stampe degli scudi, innelle quali io feci un mezzo San Pagolo, con un
motto di lettere che diceva "<foreign lang="lat">Vas electionis</foreign>".
Questa moneta piacque molto più che quelle di quelli che avevan fatto a mia
concorrenza; di modo che il Papa disse che altri non gli parlassi più di
monete, perché voleva che io fussi quello che le facessi e no altri. Così
francamente attendevo a lavorare; e quel messer Latino Iuvinale m'introduceva
al Papa, perché il Papa gli aveva dato questa cura. Io desideravo di riavere il
moto proprio dell'uffizio dello stampatore della zecca. A questo il Papa si
lasciò consigliare, dicendo che prima bisognava che avessi la grazia
dell'omicidio, la quale io riarei per le Sante Marie di Agosto per ordine de'
caporioni di Roma, che così si usa ogni anno per questa solenne festa donare a
questi caporioni dodici sbanditi; intanto mi si farebbe un altro salvo
condotto, per il quale io potessi star sicuro per insino al ditto tempo. Veduto
questi mia nimici che non potevano ottenere per via nessuna impedirmi la zecca,
presono un altro espediente. Avendo il Pompeo morto lasciato tremila ducati di
dota a una sua figliuolina bastarda, feciono che un certo favorito del signor
Pier Luigi, figliuol del Papa, la chiedessi per moglie per mezzo del detto
Signore: così fu fatto. Questo ditto favorito era un villanetto allevato dal
ditto Signore, e per quel che si disse allui toccò pochi di cotesti dinari,
perché il ditto Signore vi messe su le mane, e se ne volse servire. Ma perché
più volte questo marito di questa fanciulletta, per compiacere alla sua moglie,
aveva pregato il Signore ditto che mi facessi pigliare, il quale Signore aveva
promisso di farlo come ei vedessi abbassato un poco il favore che io avevo col
Papa; stando così in circa a dua mesi, perché quel suo servitore cercava di
avere la sua dota, el Signore non gli rispondendo a proposito, ma faceva
intendere alla moglie che farebbe le vendette del padre a ogni modo. Con tutto
che io ne sapevo qualche cosa, e appresentatomi più volte al ditto Signore, il
quale mostrava di farmi grandissimi favori; dalla altra banda aveva ordinato
una delle due vie, o di farmi ammazzare o di farmi pigliare dal bargello.
Commesse a un certo diavoletto di un suo soldato còrso, che la facessi più
netta che poteva: e quelli altri mia nimici, massimo messer Traiano, aveva
promesso di fare un presente di cento scudi a questo corsetto; il quale disse
che la farebbe così facile come bere uno vuovo fresco. Io, che tal cosa intesi,
andavo con gli occhi aperti e con buona compagnia e benissimo armato con giaco
e con maniche, che tanto avevo aùto licenzia. Questo ditto corsetto per
avarizia pensando guadagnare quelli dinari tutti a man salva, credette tale
inpresa poterla fare da per se solo; in modo che un giorno, doppo desinare, mi
feciono chiamare da parte del signor Pier Luigi; onde io subito andai, perché
il Signore mi aveva ragionato di voler fare parecchi vasi grandi di argento.
Partitomi di casa in fretta, pure con le mie solite armadure, me ne andavo
presto per istrada Iulia, pensando di non trovar persona in su quell'ora.
Quando io fui su alto di strada Iulia per voltare al palazzo del Farnese,
essendo il mio uso di voltar largo ai canti, viddi quel corsetto già ditto,
levarsi da sedere e arrivare al mezzo della strada: di modo che io non mi
sconciai di nulla, ma stavo in ordine per difendermi; e allentato il passo
alquanto, mi accostai al muro per dare larga istrada al ditto corsetto. Anche
lui accostatosi al muro, e di già appressatici bene, cognosciuto ispresso per
le sue dimostrazione che lui aveva voluntà di farmi dispiacere, e vedutomi solo
a quel modo, pensò che la gli riuscissi; in modo che io cominciai a parlare e
dissi: – Valoroso soldato, se e' fussi di notte, voi potresti dire di
avermi preso in iscambio; ma perché gli è di giorno, benissimo cognoscete chi
io sono, il quale non ebbi mai che fare con voi, e mai non vi feci dispiacere;
ma io sarei bene atto a farvi piacere –. A queste parole lui in atto
bravo, non mi si levando dinanzi, mi disse che non sapeva quello che io mi
dicevo. Allora io dissi: – Io so benissimo quello che voi volete, e quel
che voi dite; ma quella impresa che voi avete presa a fare è più difficile e
pericolosa, che voi non pensate, e tal volta potrebbe andare a rovescio; e
ricordatevi che voi avete a fare con uno uomo il quale si difenderebbe da
cento. E non è impresa onorata da valorosi uomini, qual voi siete, questa
–. Intanto ancora io stavo in cagnesco, canbiato il colore l'uno e
l'altro. Intanto era comparso populi, che di già avevano conosciuto che le
nostre parole erano di ferro; che non gli essendo bastato la vista a
manomettermi, disse: – Altra volta ci rivedremo –. Al quale io
dissi: – Io sempre mi riveggo con gli uomini da bene, e con quelli che
fanno ritratto tale –. Partitomi, andai a casa il Signore, il quale non
aveva mandato per me. Tornatomi alla mia bottega, il detto corsetto e un suo
grandissimo amico e mio mi fece intendere, che io non mi guardassi più da lui,
che mi voleva essere buono fratello; ma che io mi guardassi bene da altri,
perché io portavo grandissimo pericolo; ché uomini di molta importanza mi
avevano giurato la morte adosso. Mandatolo a ringraziare, mi guardavo il meglio
che io potevo. Non molti giorni apresso mi fu detto da un mio grande amico, che
'l signor Pier Luigi aveva dato espressa commessione che io fussi preso la
sera. Questo mi fu detto a venti ore; per la qual cosa io ne parlai con alcuni
mia amici, e' quali mi confortorno che io subito me ne andassi. E perché la
commessione era data per a una ora di notte, a ventitré ore io montai in su le
poste, e me ne corsi a Firenze: perché da poi che quel corsetto non gli era
bastato l'animo di far la impresa che lui promesse, il signor Pier Luigi di sua
propria autorità aveva dato ordine che io fussi preso, solo per racchetare un
poco quella figliuola di Pompeo, la quale voleva sapere in che luogo era la sua
dota. Non la potendo contentare della vendetta in nissuno de' dua modi che lui
aveva ordinato, ne pensò un altro, il quale lo diremo al suo luogo.</p>
</div2>
<div2 type="capitolo">
<head>LXXVI.</head>
<p>Io giunsi a Firenze, e feci motto al duca Lessandro, il quale mi fece
maravigliose carezze, e mi ricercò che io mi dovessi restar seco. E perché in
Firenze era un certo scultore chiamato il Tribolino, ed era mio compare, per
avergli io battezzato un suo figliuolo, ragionando seco, mi disse che uno
Iacopo del Sansovino, già primo suo maestro, lo aveva mandato a chiamare; e
perché lui non aveva mai veduto Vinezia, e per il guadagno che ne aspettava, ci
andava molto volentieri; e domandando me se io avevo mai veduto Vinezia, dissi
che no; onde egli mi pregò che io dovessi andar seco a spasso; al quale io
promessi: però risposi al duca Lessandro che volevo prima andare insino a
Vinezia, di poi tornerei volentieri a servirlo; e così volse che io gli
promettessi, e mi comandò che inanzi che io mi partissi io gli facessi motto.
L'altro dì appresso, essendomi messo in ordine, andai per pigliare licenza dal
Duca; il quale io trovai innel palazzo de' Pazzi, innel tempo che ivi era
alloggiato la moglie e le figliuole del signor Lorenzo Cibo. Fatto intendere a
Sua Eccellenzia come io volevo andare a Vinezia con la sua buona grazia, tornò
con la risposta Cosimino de' Medici, oggi Duca di Firenze, il quale mi disse
che io andassi a trovare Nicolò da Monte Aguto, e lui mi darebbe cinquanta
scudi d'oro, i quali danari mi donava la Eccellenzia del Duca, che io me gli
godessi per suo amore; di poi tornassi a servirlo. Ebbi li danari da Nicolò, e
andai a casa per il Tribolo, il quale era in ordine; e mi disse se io avevo
legato la spada. Io li dissi che chi era a cavallo per andare in viaggio non
doveva legar le spade. Disse che in Firenze si usava così, perché v'era un
certo ser Maurizio, che per ogni piccola cosa arebbe dato della corda a San
Giovanbatista; però bisognava portar le spade legate per insino fuor della
porta. Io me ne risi, e così ce ne andammo. Accompagnammoci con il procaccia di
Vinezia, il quale si chiamava per sopra nome Lamentone: con esso andammo di
compagnia, e passato Bologna una sera in fra l'altre arrivammo a Ferrara; e
quivi alloggiati a l'osteria di Piazza, il detto Lamentone andò a trovare
alcuno de' fuora usciti, a portar loro lettere e imbasciate da parte della loro
moglie: che così era di consentimento del Duca, che solo il procaccio potessi
parlar loro, e altri no, sotto pena della medesima contumazia in che loro
erano. In questo mezzo, per essere poco più di ventidua ore, noi ce ne andammo,
il Tribulo e io, a veder tornare il duca di Ferrara, il quale era ito a
Belfiore a veder giostrare. Innel suo ritorno noi scontrammo molti fuora
usciti, e' quali ci guardavano fiso, quasi isforzandoci di parlar con esso
loro. Il Tribolo, che era il più pauroso uomo che io cognoscessi mai, non
cessava di dirmi: – Non gli guardare e non parlare con loro, se tu vuoi
tornare a Firenze –. Così stemmo a veder tornare il Duca; di poi
tornaticene a l'osteria, ivi trovammo Lamentone. E fattosi vicina a un'ora di
notte, ivi comparse Nicolò Benintendi e Piero suo fratello, e un altro
vecchione, qual credo che fussi Iacopo Nardi, insieme con parecchi altri
giovani; e' quali subito giunti dimandavano il procaccia, ciascuno delle sue
brigate di Firenze: il Tribolo e io stavamo là discosto, per non parlar con
loro. Di poi che gl'ebbono ragionato un pezzo con Lamentone, quel Nicolò
Beninendi disse: – Io gli cognosco quei dua benissimo; perché fann'eglino
tante merde di non ci voler parlare? – Il Tribolo pur mi diceva che io
stessi cheto. Lamentone disse loro, che quella licenzia che era data allui, non
era data a noi. Il Benintendi aggiunse e disse che l'era una asinità,
mandandoci cancheri e mille belle cose. Allora io alzai la testa con più
modestia che io potevo e sapevo, e dissi: – Cari gentiluomini, voi ci
potete nuocere assai, e noi a voi non possiamo giovar nulla; e con tutto che
voi ci abiate detto qualche parola la quale non ci si conviene, né anche per
questo non vogliamo essere adirati con esso voi –. Quel vecchione de'
Nardi disse che io avevo parlato da un giovane da bene, come io ero. Nicolò
Benintendi allora disse: – Io ho in culo loro e il Duca –. Io
replicai, che con noi egli aveva torto, che non avevàno che far nulla de' casi
sua. Quel vecchio de' Nardi la prese per noi, dicendo al Benintendi che gli
aveva il torto; onde lui pur continuava di dire parole ingiuriose. Per la qual
cosa io li dissi che io li direi e farei delle cose che gli dispiacerebbono; sì
che attendessi al fatto suo, e lasciassici stare. Rispose che aveva in culo il
Duca e noi di nuovo, e che noi e lui eramo un monte di asini. Alle qual parole
mentitolo per la gola, tirai fuora la spada; e 'l vecchio, che volse essere il
primo alla scala, pochi scaglioni in giù cadde, e loro tutti l'un sopra l'altro
addòssogli. Per la qual cosa, io saltato inanzi, menavo la spada per le mura
con grandissimo furore, dicendo: – Io vi ammazzerò tutti – e
benissimo avevo riguardo a non far lor male, che troppo ne arei potuto fare. A
questo romore l'oste gridava; Lamenton diceva – Non fate – alcuni
di loro dicevano – Oimè il capo! – altri – Lasciami uscir di
qui –. Questa era una bussa inistimabile: parevano un branco di porci:
l'oste venne col lume; io mi ritirai sù e rimessi la spada. Lamentone diceva a
Nicolò Benintendi, che gli aveva mal fatto; l'oste disse a Nicolò Benintendi:
– E' ne va la vita a metter mano per l'arme qui, e se il Duca sapessi
queste vostre insolenzie, vi farebbe appiccare per la gola; sì che io non vi
voglio fare quello che voi meriteresti; ma non mi ci capitate mai più in questa
osteria, che guai a voi –. L'oste venne sù da me, e volendomi io scusare,
non mi lasciò dire nulla, dicendomi che sapeva che io avevo mille ragioni, e
che io mi guardassi bene innel viaggio da loro.</p>
</div2>
<div2 type="capitolo">
<head>LXXVII.</head>
<p>Cenato che noi avemmo, comparse sù un barcheruolo per levarci per Vinezia;
io dimandai se lui mi voleva dare la barca libera: così fu contento, e di tanto
facemmo patto. La mattina a buonotta noi pigliammo i cavagli per andare al
porto, quale è non so che poche miglia lontano da Ferrara; e giunto che noi
fummo al porto, vi trovammo il fratello di Nicolò Benintendi con tre altri
compagni, i quali aspettavano che io giugnessi: in fra loro era dua pezzi di
arme in asta, e io avevo compro un bel giannettone in Ferrara. Essendo anche
benissimo armato, io non mi sbigotti' punto, come fece il Tribolo che disse:
– Idio ci aiuti: costor son qui per ammazzarci –. Lamentone si
volse a me e disse: – Il meglio che tu possa fare si è tornartene a
Ferrara, perché io veggo la cosa pericolosa. Di grazia, Benvenuto mio, passa la
furia di queste bestie arrabiate –. Allora io dissi: – Andiàno
inanzi, perché chi ha ragione Idio l'aiuta; e voi vedrete come mi aiuterò da
me. Quella barca non è ella caparrata per noi? – Sì, – disse
Lamentone. – E noi in quella staremo sanza loro, per quanto potrà la
virtù mia –. Spinsi inanzi il cavallo, e quando fu presso a cinquanta
passi, scavalcai e arditamente col mio giannettone andavo innanzi. Il Tribolo
s'era fermato indietro ed era rannicchiato in sul cavallo, che pareva il freddo
stesso; e Lamentone procaccio gonfiava e soffiava che pareva un vento; che così
era il suo modo di fare; ma più lo faceva allora che il solito, stando
acconsiderare che fine avessi avere quella diavoleria. Giunto alla barca, il
barcheruolo mi si fece innanzi e mi disse, che quelli parecchi gentiluomini
fiorentini volevano entrare di compagnia nella barca, se io me ne contentavo.
Al quale io dissi: – La barca è caparrata per noi, e non per altri, e
m'incresce insino al cuore di non poter essere con loro –. A queste
parole un bravo giovane de' Magalotti disse: – Benvenuto, noi faremo che
tu potrai –. Allora io dissi: – Se Idio e la ragione che io ho,
insieme con le forze mie, vorranno o potranno, voi non mi farete poter quel che
voi dite –. E con le parole insieme saltai nella barca. Volto lor la
punta dell'arme, dissi: – Con questa vi mostrerrò che io non posso
–. Voluto fare un poco di dimostrazione, messo mano all'arme e fattosi
innanzi quel de' Magalotti, io saltai in su l'orlo della barca, e tira'gli un
così gran colpo, che se non cadeva rovescio in terra, io lo passavo a banda a
banda. Gli altri compagni, scambio di aiutarlo, si ritirorno indietro: e veduto
che io l'arei potuto ammazzare, in cambio di dargli, io li dissi: –
Levati su, fratello, e piglia le tue arme e vattene; bene hai tu veduto che io
non posso quel che io non voglio, e quel che io potevo fare non ho voluto
–. Di poi chiamai drento il Tribolo e il barcheriuolo e Lamentone; così
ce ne andammo alla volta di Vinezia. Quando noi fummo dieci miglia per il Po,
quelli giovani erano montati in su una fusoliera e ci raggiunsono; e quando a
noi furno al dirimpetto, quello isciocco di Pier Benintendi mi disse: –
Vien pur via, Benvenuto, ché ci rivedremo in Vinezia. – Avviatevi che io
vengo – dissi – e per tutto mi lascio rivedere –. Così
arrivammo a Vinezia. Io presi parere da un fratello del cardinal Cornaro,
dicendo che mi facessi favore che io potessi aver l'arme, qual mi disse che
liberamente io la portassi, che il peggio che me ne andava si era perder la
spada.</p>
</div2>
<div2 type="capitolo">
<head>LXXVIII.</head>
<p>Così portando l'arme, andammo a visitare Iacopo del Sansovino scultore, il
quale aveva mandato per il Tribolo; e a me fece gran carezze, e vuolseci dar
desinare, e seco restammo. Parlando col Tribolo, gli disse che non se ne voleva
servire per allora, e che tornassi un'altra volta. A queste parole io mi
cacciai a ridere, e piacevolmente dissi al Sansovino: – Gli è troppo
discosto la casa vostra dalla sua, avendo a tornare un'altra volta –. Il
povero Tribolo sbigottito disse: – Io ho qui la lettera, che voi mi avete
scritta, che io venga –. A questo disse il Sansovino, che i sua pari,
uomini da bene e virtuosi, potevan fare quello e maggior cosa. Il Tribolo si
ristrinse nelle spalle e disse: – Pazienzia – parecchi volte. A
questo, non guardando al desinare abundante che mi aveva dato il Sansovino,
presi la parte del mio compagno Tribolo, che aveva ragione. E perché a quella
mensa il Sansovino non aveva mai restato di cicalare delle sue gran pruove,
dicendo mal di Michelagnolo e di tutti quelli che facevano tal arte, solo
lodando se istesso a maraviglia; questa cosa mi era venuta tanto a noia, che io
non avevo mangiato boccon che mi fussi piaciuto, e solo dissi queste dua
parole: – O messer Iacopo, li uomini da bene fanno le cose da uomini da
bene, e quelli virtuosi, che fanno le belle opere e buone, si cognoscono molto
meglio quando sono lodati da altri, che a lodarsi così sicuramente da per loro
medesimi –. A queste parole e lui e noi ci levammo da tavola
bofonchiando. Quel giorno medesimo, trovandomi per Venezia presso al Rialto, mi
scontrai in Piero Benintendi, il quale era con parecchi; e avedutomi che loro
cercavano di farmi dispiacere, mi ritirai inn'una bottega d'uno speziale, tanto
che io lasciai passare quella furia. Dipoi io intesi che quel giovane de'
Magalotti, a chi io avevo usato cortesia, molto gli aveva sgridati; e così si
passò.</p>
</div2>
<div2 type="capitolo">
<head>LXXIX.</head>
<p>Da poi pochi giorni appresso ce ne ritornammo alla volta di Firenze; ed
essendo alloggiati a un certo luogo, il quale è di qua da Chioggia in su la man
manca venendo inverso Ferrara, l'oste volse essere pagato a suo modo innanzi
che noi andassimo a dormire; e dicendogli che innegli altri luoghi si usava di
pagare la mattina, ci disse: – Io voglio esser pagato la sera, e a mio
modo –. Dissi, a quelle parole, che gli uomini che volevan fare a lor
modo, bisognava che si facessino un mondo a lor modo, perché in questo non si
usava così. L'oste rispose che io non gli affastidissi il cervello, perché
voleva fare a quel modo. Il Tribolo tremava di paura, e mi punzecchiava che io
stessi cheto, acciò che loro non ci facessino peggio: così lo pagammo a lor
modo; poi ce ne andammo a dormire. Avemmo di buono bellissimi letti, nuovi ogni
cosa e veramente puliti: con tutto questo io non dormi' mai, pensando tutta
quella notte in che modo io avevo da fare a vendicarmi. Una volta mi veniva in
pensiero di ficcargli fuogo in casa; un'altra di scannargli quattro cavagli
buoni, che gli aveva nella stalla; tutto vedevo che m'era facile il farlo, ma
non vedevo già l'esser facile il salvare me e il mio compagno. Presi per ultimo
spediente di mettere le robe e' compagni innella barca, e così feci: e
attaccato i cavalli all'alzana, che tiravano la barca, dissi che non movessino
la barca in sino che io ritornassi, perché avevo lasciato un paro di mia
pianelle nel luogo dove io avevo dormito. Così tornato ne l'osteria domandai
l'oste; il qual mi rispose che non aveva che far di noi, e che noi andassimo al
bordello. Quivi era un suo fanciullaccio ragazzo di stalla, tutto sonnachioso,
il quale mi disse: – L'oste non si moverebbe per il Papa, perché e' dorme
seco una certa poltroncella che lui ha bramato assai – e chiesemi la bene
andata; onde io li detti parecchi di quelle piccole monete veniziane, e li
dissi che trattenessi un poco quello che tirava l'alzana, insinché io cercassi
delle mie pianelle e ivi tornassi. Andatomene su, presi un coltelletto che
radeva, e quattro letti che v'era, tutti gli tritai con quel coltello; in modo
che io cognobbi aver fatto un danno di più di cinquanta scudi. E tornato alla
barca con certi pezzuoli di quelle sarge nella mia saccoccia, con fretta dissi
al guidatore dell'alzana che prestamente parassi via. Scostatici un poco dalla
osteria, el mio compar Tribolo disse che aveva lasciato certe coreggine che
legavano la sua valigetta, e che voleva tornare per esse a ogni modo. Alla qual
cosa io dissi che non la guardassi in dua coreggie piccine, perché io gnene
farei delle grande quante egli vorrebbe. Lui mi disse io ero sempre in su la
burla, ma che voleva tornare per le sue coreggie a ogni modo; e faccendo forza
all'alzana che e' fermassi, e io dicevo che parassi innanzi, in mentre gli
dissi il gran danno che io avevo fatto a l'oste: e mostratogli il saggio di
certi pezzuoli di sarge e altro, gli entrò un triemito addosso sì grande, che
egli non cessava di dire all'alzana: – Para via, para via presto –
e mai si tenne sicuro di questo pericolo, per insino che noi fummo ritornati
alle porte di Firenze. Alle quali giunti, il Tribolo disse: – Leghiamo le
spade per l'amor de Dio, e non me ne fate più; ché sempre m'è parso avere le
budella 'n un catino –. Al quale io dissi: – Compar mio Tribolo, a
voi non accade legare la spada, perché voi non l'avete mai isciolta, – e
questo io lo dissi accaso, per non gli avere mai veduto fare segno di uomo in
quel viaggio. Alla quale cosa lui guardatosi la spada, disse: – Per Dio
che voi dite il vero, che la sta legata in quel modo che io l'acconciai innanzi
che io uscissi di casa mia –. A questo mio compare gli pareva che io gli
avessi fatto una mala compagnia, per essermi risentito e difeso contra quelli
che ci avevano voluto fare dispiacere; e a me pareva che lui l'avessi fatta
molto più cattiva a me, a non si mettere a 'iutarmi in cotai bisogni. Questo lo
giudichi chi è da canto sanza passione.</p>
</div2>
<div2 type="capitolo">
<head>LXXX.</head>
<p>Scavalcato che io fui, subito andai a trovare il duca Lessandro e molto lo
ringraziai del presente de' cinquanta scudi, dicendo a Sua Eccellenzia che io
ero paratissimo a tutto quello che io fussi buono a servire Sua Eccellenzia. Il
quale subito m'impose che io facessi le stampe delle sue monete: e la prima che
io feci si fu una moneta di quaranta soldi, con la testa di Sua Eccellenzia da
una banda e dall'altra un San Cosimo e un San Damiano. Queste furono monete
d'argento, e piacquono tanto, che il Duca ardiva di dire che quelle erano le
più belle monete di Cristianità. Così diceva tutto Firenze, e ogniuno che le
vedeva. Per la qual cosa chiesi a Sua Eccellenzia che mi fermassi una
provvisione, e che mi facessi consegnare le stanze della zecca; il quale mi
disse che io attendessi a servirlo, e che lui mi darebbe molto più di quello
che io gli domandavo; e intanto mi disse che aveva dato commessione al maestro
della zecca, il quale era un certo Carlo Acciaiuoli, e allui andassi per tutti
li dinari che io volevo: e così trovai esser vero: ma io levavo tanto
assegnatamente li danari, che sempre restavo a 'vere qualche cosa, sicondo il
mio conto. Di nuovo feci le stampe per il giulio, quale era un San Giovanni in
profilo assedere con un libro in mano, che a me non parve mai aver fatto opera
così bella; e dall'altra banda era l'arme del ditto duca Lessandro. A presso a
questa io feci la stampa per i mezzi giuli, innella quale io vi feci una testa
in faccia di un San Giovannino. Questa fu la prima moneta con la testa in
faccia in tanta sottigliezza di argento, che mai si facessi; e questa tale
dificultà non apparisce, se none agli occhi di quelli che sono eccellenti in
cotal professione. Appresso a questa io feci le stampe per li scudi d'oro;
innella quale era una croce da una banda con certi piccoli cherubini, e
dall'altra banda si era l'arme di Sua Eccellenzia. Fatto che io ebbi queste
quattro sorte di monete, io pregai Sua Eccellenzia che terminassi la mia
provisione, e mi consegnassi le sopraditte stanze, se a quella piaceva il mio
servizio: alle qual parole Sua Eccellenzia mi disse benignamente che era molto
contenta, e che darebbe cotai ordini. Mentre che io gli parlavo, Sua
Eccellenzia era innella sua guardaroba e considerava un mirabile scoppietto,
che gli era stato mandato della Alamagna: il quale bello strumento, vedutomi
che io con grande attenzione lo guardavo, me lo porse in mano, dicendomi che
sapeva benissimo quanto io di tal cosa mi dilettavo, e che per arra di quello
che lui mi aveva promesso, io mi pigliassi della sua guardaroba uno archibuso a
mio modo, da quello in fuora, che ben sapeva che ivi n'era molti de' più belli
e così buoni. Alle qual parole io accettai e ringraziai; e vedutomi dare alla
cerca con gli occhi, commise al suo guardaroba, che era un certo Pretino da
Lucca, che mi lasciassi pigliare tutto quello che io volevo. E partitosi con
piacevolissime parole, io mi restai, e scelsi il più bello e il migliore
archibuso che io vedessi mai, e che io avessi mai, e questo me lo portai a
casa. Dua giorni di poi io gli portai certi disegnetti che Sua Eccellenzia mi
aveva domandato per fare alcune opere d'oro, le quali voleva mandare a donare
alla sua moglie, che per ancora era in Napoli. Di nuovo io gli domandai la
medesima mia faccenda, che e' me la spedissi. Allora Sua Eccellenzia mi disse,
che voleva in prima che io gli facessi le stampe di un suo bel ritratto, come
io aveva fatto a papa Clemente. Cominciai il ditto ritratto di cera; per la
qual cosa Sua Eccellenzia commisse, che attutte l'ore che io andavo per
ritrarlo, sempre fussi messo drento. Io che vedevo che questa mia faccenda
andava in lungo, chiamai un certo Pietro Pagolo da Monte Ritondo, di quel di
Roma, il quale era stato meco da piccol fanciulletto in Roma; e trovatolo che
gli stava con un certo Bernardonaccio orafo, il quale non lo trattava molto
bene, per la qual cosa io lo levai dallui, e benissimo gl'insegnai mettere quei
ferri per le monete; e intanto io ritraevo il Duca: e molte volte lo trovavo a
dormicchiare doppo desinare con quel suo Lorenzino che poi l'ammazzò, e non
altri; e io molto mi maravigliavo che un Duca di quella sorte così si
fidassi.</p>
</div2>
<div2 type="capitolo">
<head>LXXXI.</head>
<p>Accadde che Ottaviano de' Medici, il quale pareva che governassi ogni cosa,
volendo favorire contra la voglia del Duca il maestro vecchio di zecca, che si
chiamava Bastiano Cennini, uomo all'anticaccia e di poco sapere, aveva fatto
mescolare nelle stampe degli scudi quei sua goffi ferri con i mia; per la qual
cosa io me ne dolsi col Duca; il quale, veduto il vero, lo ebbe molto per male,
e mi disse: – Va, dillo a Ottaviano de' Medici, e mostragnene –.
Onde io subito andai; e mostratogli la ingiuria che era fatto alle mie belle
monete, lui mi disse asinescamente: – Così ci piace di fare –. Al
quale io risposi, che così non era il dovere, e non piaceva a me. Lui disse:
– E se così piacessi al Duca? – Io gli risposi: – Non
piacerebbe a me; ché non è giusto né ragionevole una tal cosa –. Disse
che io me gli levassi dinanzi, e che a quel modo la mangerei, se io crepassi.
Ritornatomene dal Duca, gli narrai tutto quello che noi avevamo
dispiacevolmente discorso, Ottaviano de' Medici e io; per la qual cosa io
pregavo Sua Eccellenzia che non lasciassi far torto alle belle monete che io
gli avevo fatto, e a me dessi buona licenzia. Allora e' disse: –
Ottaviano ne vuol troppo; e tu arai ciò che tu vorrai; perché cotesta è una
ingiuria che si fa a me –. Questo giorno medesimo, che era un giovedì, mi
venne di Roma uno amplio salvo condotto dal Papa, dicendomi che io andassi
presto per la grazia delle Sante Marie di mezzo agosto, acciò che io potessi
liberarmi di quel sospetto de l'omicidio fatto. Andatomene dal Duca, lo trovai
nel letto, perché dicevano che egli aveva disordinato; e finito in poco più di
dua ore quello che mi bisognava alla sua medaglia di cera, mostrandognene
finita, li piacque assai. Allora io mostrai a Sua Eccellenzia il salvo condotto
aùto per ordine del Papa, e come il Papa mi richiedeva che io gli facessi certe
opere; per questo andrei a riguadagnare quella bella città di Roma, e intanto
lo servirei della sua medaglia. A questo il Duca disse mezzo in còllora:
– Benvenuto, fa' a mio modo, non ti partire; perché io ti risolverò la
provvisione, e ti darò le stanze in zecca con molto più di quello che tu non mi
sapresti domandare, perché tu mi domandi quello che è giusto e ragionevole: e
chi vorrestù che mi mettessi le mia belle stampe che tu m'hai fatte? –
Allora io dissi: – Signore, e' s'è pensato a ogni cosa, perché io ho qui
un mio discepolo, il quale è un giovane romano, a chi io ho insegnato, che
servirà benissimo la Eccellenzia Vostra per insino che io ritorno con la sua
medaglia finita a starmi poi seco sempre. E perché io ho in Roma la mia bottega
aperta con lavoranti e alcune faccende, aùto che io ho la grazia, lasserò tutta
la divozione di Roma a un mio allevato che è là, e di poi con la buona grazia
di Vostra Eccellenzia me ne tornerò a lei –. A queste cose era presente
quello Lorenzino sopraddetto de' Medici e non altri: il Duca parecchi volte
l'accennò che ancora lui mi dovessi confortare a fermarmi; per la qual cosa il
ditto Lorenzino non disse mai altro, se none: – Benvenuto, tu faresti il
tuo meglio a restare –. Al quale io dissi che io volevo riguadagnare Roma
a ogni modo. Costui non disse altro, e stava continuamente guardando il Duca
con un malissimo occhio. Io, avendo finito a mio modo la medaglia e avendola
serrata nel suo cassettino, dissi al Duca: – Signore, state di buona
voglia, che io vi farò molto più bella medaglia che io non feci a papa
Clemente: ché la ragion vuole che io faccia meglio, essendo quella la prima che
io facessi mai; e messer Lorenzo qui mi darà qualche bellissimo rovescio, come
persona dotta e di grandissimo ingegno –. A queste parole il ditto
Lorenzo subito rispose dicendo: – Io non pensavo a altro, se none a darti
un rovescio che fussi degno di Sua Eccellenzia –. El Duca sogghignò, e
guardato Lorenzo, disse: – Lorenzo, voi gli darete il rovescio, e lui lo
farà qui, e non si partirà –. Presto rispose Lorenzo, dicendo: – Io
lo farò il più presto ch'io posso, e spero far cosa da far maravigliare il
mondo –. Il Duca, che lo teneva quando per pazzericcio e quando per
poltrone, si voltolò nel letto e si rise delle parole che gli aveva detto. Io
mi parti' sanza altre cirimonie di licenzia, e gli lasciai insieme soli. Il
Duca, che non credette che io me ne andassi, non mi disse altro. Quando e'
seppe poi che io m'ero partito, mi mandò drieto un suo servitore, il quale mi
raggiunse a Siena, e mi dette cinquanta ducati d'oro da parte del Duca,
dicendomi che io me gli godessi per suo amore, e tornassi più presto che io
potevo. – E da parte di messer Lorenzo ti dico, che lui ti mette in
ordine un rovescio maraviglioso per quella medaglia che tu vuoi fare –.
Io avevo lasciato tutto l'ordine a Pietropagolo romano sopraditto in che modo
egli avev'a mettere le stampe; ma perché l'era cosa difficilissima, egli non le
misse mai troppo bene. Restai creditore della zecca, di fatture di mie ferri,
di più di settanta scudi.</p>
</div2>
<div2 type="capitolo">
<head>LXXXII.</head>
<p>Me ne andai a Roma, e meco ne portai quel bellissimo archibuso a ruota che
mi aveva donato il Duca, e con grandissimo mio piacere molte volte lo adoperai
per via, faccendo con esso pruove inistimabile. Giunsi a Roma; e perché io
tenevo una casetta in istrada Iulia, la quale non essendo in ordine, io andai a
scavalcare a casa di messer Giovanni Gaddi cherico di Camera, al quale io avevo
lasciato in guardia al mio partir di Roma molte mie belle arme e molte altre
cose che io avevo molte care. Però io non volsi scavalcare alla bottega mia; e
mandai per quel Filice mio compagno, e fecesi mettere in ordine subito quella
mia casina benissimo. Dipoi l'altro giorno vi andai a dormir drento, per
essermi molto bene messo in ordine di panni e di tutto quello che mi faceva
mestiero, volendo la mattina seguente andare a visitare il Papa per
ringraziarlo. Avevo dua servitori fanciulletti, e sotto alla casa mia ci era
una lavandara, la quale pulitissimamente mi cucinava. Avendo la sera dato cena
a parecchi mia amici, con grandissimo piacere passato quella cena, me ne andai
a dormire; e non fu sì tosto apena passato la notte, che la mattina più
d'un'ora avanti il giorno io senti' con grandissimo furore battere la porta
della casa mia, ché l'un colpo non aspettava l'altro. Per la qual cosa io
chiamai quel mio servitor maggiore, che aveva nome Cencio: era quello che io
menai nel cerchio di negromanzia: dissi che andassi a vedere chi era quel pazzo
che a quell'ora così bestialmente picchiava. In mentre che Cencio andava, io
acceso un altro lume, che continuamente uno sempre ne tengo la notte, subito mi
missi adosso sopra la camicia una mirabil camicia di maglia, e sopra essa un
poco di vestaccia a caso. Tornato Cencio, disse: – Oimè! padrone mio,
egli è il bargello con tutta la corte, e dice, che se voi non fate presto, che
getterà l'uscio in terra; e hanno torchi e mille cose con loro –. Al
quale io dissi: – Di' loro che io mi metto un poco di vestaccia addosso,
e così in camicia ne vengo –. Immaginatomi che e' fussi uno
assassinamento, sì come già fattomi dal signor Pierluigi, con la mano destra
presi una mirabil daga che io avevo, con la sinistra il salvo condotto; di poi
corsi alla finestra di drieto, che rispondeva sopra certi orti, e quivi viddi
più di trenta birri: per la qual cosa io cognobbi da quella banda non poter
fuggire. Messomi que' dua fanciulletti inanzi, dissi loro, che aprissino la
porta quando io lo direi loro apunto. Messomi in ordine, la daga nella ritta e
'l salvo condotto nella manca, in atto veramente di difesa, dissi a que' dua
fanciulletti: – Non abbiate paura, aprite –. Saltato subito
Vittorio bargello con du'altri drento, pensando facilmente di poter mettermi le
mani addosso, vedutomi in quel modo in ordine, si ritirorno indrieto e dissono:
– Qui bisogna altro che baie –. Allora io dissi, gittato loro il
salvo condotto: – Leggete quello e, non mi possendo pigliare, manco
voglio che mi tocchiate –. Il bargello allora disse a parecchi di quelli,
che mi pigliassimo, e che il salvo condotto si vedria da poi. A questo, ardito
spinsi inanzi l'arme e dissi: – Idio sia per la ragione; o vivo fuggo, o
morto preso –. La stanza si era istretta: lor fecion segno di venire a me
con forza, e io grande atto di difesa; per la qual cosa il bargello cognobbe di
non mi poter avere in altro modo che quel che io avevo detto. Chiamato il
cancelliere, in mentre che faceva leggere il salvo condotto, fece segno dua o
tre volte di farmi mettere le mani adosso; onde io non mi mossi mai da quella
resoluzione fatta. Toltosi dalla impresa, mi gittorno il salvo condotto in
terra, e senza me se ne andarono.</p>
</div2>
<div2 type="capitolo">
<head>LXXXIII.</head>
<p>Tornatomi a riposare, mi senti' forte travagliato, né mai possetti rappiccar
sonno. Avevo fatto proposito che, come gli era giorno, di farmi trar sangue;
però ne presi consiglio da misser Giovanni Gaddi, e lui da un suo mediconzolo,
il quale mi domandò se io avevo aùto paura. Or cognoscete voi che giudizio di
medico fu questo, avendogli conto un caso sì grande, e lui farmi una tal
dimanda! Questo era un certo civettino, che rideva quasi continuamente e di
nonnulla; e in quel modo ridendo, mi disse che io pigliassi un buon bicchier di
vin greco, e che io attendessi a stare allegro e non aver paura. Messer
Giovanni pur diceva: – Maestro, chi fussi di bronzo o di marmo a questi
casi tali arebbe paura; or maggiormente uno uomo –. A questo quel
mediconzolino disse: – Monsignore, noi non siamo tutti fatti a un modo:
questo non è uomo né di bronzo né di marmo, ma è di ferro stietto – e
messomi le mane al polso, con quelle sua sproposite risa, disse a messer
Giovanni: – Or toccate qui; questo non è polso di uomo, ma è d'un leone o
d'un dragone – onde io, che avevo il polso forte alterato, forse fuor di
quella misura che quel medico babbuasso non aveva imparata né da Ipocrate né da
Galeno, sentivo ben io il mio male, ma per non mi far più paura né più danno di
quello che aùto io avevo, mi dimostravo di buono animo. In questo tanto il
ditto messer Giovanni fece mettere in ordine da desinare, e tutti di compagnia
mangiammo: la quale era, insieme con il ditto messer Giovanni, un certo misser
Lodovico da Fano, messer Antonio Allegretti, messer Giovanni Greco, tutte
persone litteratissime, messer Annibal Caro, quale era molto giovane; né mai si
ragionò d'altro a quel desinare, che di questa brava faccenda. E più la facevan
contare a quel Cencio, mio servitorino, il quale era oltramodo ingegnoso,
ardito e bellissimo di corpo: il che tutte le volte che lui contava questa mia
arrabbiata faccenda, facendo l'attitudine che io faceva, e benissimo dicendo le
parole ancora che io dette aveva, sempre mi sovveniva qualcosa di nuovo; e
spesso loro lo domandavano se egli aveva aùto paura: alle qual parole lui
rispondeva, che dimandassino me se io avevo aùto paura; perché lui aveva aùto
quel medesimo che avevo aùto io. Venutomi a noia questa pappolata, e perché io
mi sentivo alterato forte, mi levai da tavola, dicendo che io volevo andare a
vestirmi di nuovo di panni e seta azzurri, lui e io; che volevo andare in
processione ivi a quattro giorni, che veniva le Sante Marie, e volevo il ditto
Cencio mi portassi il torchio bianco acceso. Così partitomi andai a tagliare e'
panni azzurri con una bella vestetta di ermisino pure azzurro e un saietto del
simile; e allui feci un saio e una vesta di taffettà, pure azzurro. Tagliato
che io ebbi le ditte cose, io me ne andai dal Papa; il quale mi disse che io
parlassi col suo messer Ambruogio; che aveva dato ordine che io facessi una
grande opera d'oro. Così andai a trovare misser Ambruogio; il quale era
informato benissimo della cosa del bargello, e era stato lui d'accordo con i
nimici mia per farmi tornare, e aveva isgridato il bargello che non mi aveva
preso; il qual si scusava, che contra a uno salvo condotto a quel modo lui non
lo poteva fare. Il ditto messer Ambruogio mi cominciò a ragionare della
faccenda che gli aveva commesso il Papa; di poi mi disse che io ne facessi i
disegni e che si darebbe a ogni cosa. Intanto ne venne il giorno delle Sante
Marie; e perché l'usanza si è, quelli che hanno queste cotai grazie, di
costituirsi in prigione; per la qual cosa io mi ritornai al Papa e dissi a Sua
Santità, che io non mi volevo mettere in prigione e che io pregavo quella, che
mi facessi tanto di grazia, che io non andassi prigione. Il Papa mi rispose che
così era l'usanza, e così si facessi. A questo io m'inginocchiai di nuovo, e lo
ringraziai del salvo condotto che Sua Santità mi aveva fatto; e che con quello
me ne ritornerei a servire il mio Duca di Firenze, che con tanto desiderio mi
aspettava. A queste parole il Papa si volse a un suo fidato e disse: –
Faccisi a Benvenuto la grazia senza il carcere; così se gli acconci il suo moto
propio, che stia bene –. Fattosi acconciare il moto propio, il Papa lo
risegnò: fecesi registrare al Campidoglio; di poi, quel deputato giorno, in
mezzo a dua gentiluomini molto onoratamente andai in processione, ed ebbi la
intera grazia.</p>
</div2>
<div2 type="capitolo">
<head>LXXXIV.</head>
<p>Dappoi quattro giorni appresso, mi prese una grandissima febbre con freddo
inistimabile: e postomi a letto, subito mi giudicai mortale. Feci chiamare i
primi medici di Roma, in fra i quali si era un maestro Francesco da Norcia,
medico vecchissimo e di maggior credito che avessi Roma. Contai alli detti
medici quale io pensavo che fussi stata la causa del mio gran male, e che io mi
sarei voluto trar sangue, ma io fui consigliato di no; e se io fussi a tempo,
li pregavo che me ne traessino. Maestro Francesco rispose, che il trarre sangue
ora non era bene, ma allora sì, che non arei aùto un male al mondo; ora
bisognava medicarmi per un'altra via. Così messono mano a medicarmi con quanta
diligenzia e' potevano e sapevano al mondo; e io ogni dì peggioravo a furia, in
modo che in capo di otto giorni il mal crebbe tanto, che li medici disperati
della impresa detton commessione che io fussi contento e mi fussi dato tutto
quello che io domandavo. Maestro Francesco disse: – Insinché v'è fiato,
chiamatemi a tutte l'ore, perché non si può immaginare quel che la natura sa
fare in un giovane di questa sorte; però, avvenga che lui svenissi, fategli
questi cinque rimedi l'un dietro all'altro, e mandate per me, che io verrò a
ogni ora della notte; che più grato mi sarebbe di campar costui, che
qualsivoglia cardinal di Roma –. Ogni dì mi veniva a visitare dua o tre
volte messer Giovanni Gaddi, e ogni volta pigliava in mano di quei miei belli
scoppietti e mie maglie e mie spade, e continuamente diceva: – Questa
cosa è bella, e quest'altra è più bella – così di mia altri modelletti e
coselline: di modo che io me l'avevo recato a noia. E con esso veniva un certo
Mattio Franzesi, il quale pareva che gli paressi mill'anni ancora allui io mi
morissi; non perché allui avessi a toccar nulla del mio, ma pareva che lui
desiderassi quel che misser Giovanni mostrava aver gran voglia. Io avevo quel
Filice già detto mio compagno, il quale mi dava il maggiore aiuto che mai al
mondo potessi dare uno uomo a un altro. La natura era debilitata e avvilita a
fatto; e non mi era restato tanta virtù che, uscito il fiato, io lo potessi
ripigliare; ma sì bene la saldezza del cervello istava forte, come la faceva
quando io non avevo male. Imperò stando così in cervello, mi veniva a trovare
alletto un vecchio terribile, il quale mi voleva istrascicare per forza drento
in una sua barca grandissima; per la qual cosa io chiamavo quel mio Felice, che
si accostassi a me, e che cacciassi via quel vecchio ribaldo. Quel Felice, che
mi era amorevolissimo, correva piagnendo e diceva: – Tira via, vecchio
traditore, che mi vuoi rubare ogni mio bene –. Messer Giovanni Gaddi
allora, ch'era quivi alla presenza, diceva; – Il poverino farnetica, e ce
n'è per poche ore –. Quell'altro Mattio Franzesi diceva: – Gli ha
letto Dante, e in questa grande infermità gli è venuto quella vagillazione
– e diceva così ridendo: – Tira via, vecchio ribaldo, e non dare
noia al nostro Benvenuto –. Vedutomi schernire, io mi volsi a messer
Giovanni Gaddi e allui dissi: – Caro mio padrone, sappiate che io non
farnetico, e che gli è il vero di questo vecchio, che mi dà questa gran noia.
Ma voi faresti bene il meglio a levarmi dinanzi cotesto isciagurato di Mattio,
che si ride del mio male: e da poi che Vostra Signoria mi fa degno che io la
vegga, doverresti venirci con messer Antonio Allegretti o con messer Annibal
Caro, o con di quelli altri vostri virtuosi, i quali son persone d'altra
discrezione e d'altro ingegno, che non è cotesta bestia –. Allora messer
Giovanni disse per motteggio a quello Mattio, che si gli levassi dinanzi per
sempre; ma perché Mattio rise, il motteggio divenne da dovero, perché mai più
messer Giovanni non lo volse vedere, e fece chiamare messer Antonio Allegretti,
e messer Lodovico, e messer Annibal Caro. Giunti che furono questi uomini da
bene, io ne presi grandissimo conforto, e con loro ragionai in cervello un
pezzo, pur sollecitando Felice che cacciassi via il vecchio. Misser Lodovico mi
dimandava quel che mi pareva vedere, e come gli era fatto. In mentre che io
gnene disegnavo con le parole bene, questo vecchio mi pigliava per un braccio,
e per forza mi tirava a sé; per la qual cosa io gridavo che mi aiutassino,
perché mi voleva gittar sotto coverta in quella sua spaventata barca. Ditto
quest'ultima parola, mi venne uno sfinimento grandissimo, e a me parve che mi
gettassi in quella barca. Dicono che allora in questo svenire, che io mi
scagliavo e che io dissi di male parole a messer Giovanni Gaddi, sì che veniva
per rubarmi e non per carità nessuna; e molte altre bruttissime parole, le
quale fecion vergognare il ditto messer Giovanni. Di poi dissono che io mi
fermai come morto; e soprastati più d'un'ora, parendo loro che io mi freddassi,
per morto mi lasciorono. E ritornati a casa loro, lo seppe quel Mattio
Franzesi, il quale scrisse a Firenze a messer Benedetto Varchi mio carissimo
amico, che alle tante ore di notte lor mi avevano veduto morire. Per la qual
cosa quel gran virtuoso di messer Benedetto e mio amicissimo, sopra la non vera
ma sì ben creduta morte fece un mirabil sonetto, il quale si metterà al suo
luogo. Passò più di tre grande ore prima che io mi rinvenissi; e fatto tutti e'
rimedi del sopraditto maestro Francesco, veduto che io non mi risentivo, Felice
mio carissimo si cacciò a correre a casa maestro Francesco da Norcia, e tanto
picchiò che egli lo svegliò e fecelo levare, e piagnendo lo pregava che venissi
a casa, che pensava che io fussi morto. Al quale, maestro Francesco, che era
collorosissimo, disse: – Figlio, che pensi tu che io faccia a venirvi? se
gli è morto, a me duol egli più che a·tte; pensi tu che con la mia medicina,
venendovi, io li possa soffiare in culo e rendertelo vivo? – Veduto che
'l povero giovane se ne andava piangendo, lo chiamò indietro e gli dette certo
olio da ugnermi e' polsi e il cuore, e che mi serrassino istrettissime le dita
mignole dei piedi e delle mane; e che se io rinvenivo, che subito lo mandassimo
a chiamare. Partitosi Felice, fece quanto maestro Francesco gli aveva detto; e
essendo fatto quasi dì chiaro e parendo loro d'esser privi di speranza, dettono
ordine a fare la vesta e a lavarmi. In un tratto io mi risenti', e chiamai
Felice, che presto presto cacciassi via quel vecchio che mi dava noia. Il quale
Felice volse mandare per maestro Francesco, e io dissi che non mandassi e che
venissi quivi da me, perché quel vecchio subito si partiva e aveva paura di
lui. Accostatosi Felice a me, io lo toccavo e mi pareva che quel vecchio
infuriato si scostassi; però lo pregavo che stessi sempre da me. Comparso
maestro Francesco, disse che mi voleva campare a ogni modo, e che non aveva mai
veduto maggior virtù in un giovane, a' sua dì, di quella; e dato mano allo
scrivere, mi fece profumi, lavande, unzioni, impiastri e molte cose
inistimabile. Intanto io mi risenti' con più di venti mignatte al culo, forato,
legato e tutto macinato. Essendo venuto molti mia amici a vedere il miracolo de
il resuscitato morto, era comparso uomini di grande importanza e assai;
presente i quali io dissi che quel poco de l'oro e de' danari, quali potevano
essere in circa ottocento scudi fra oro, argento, gioie e danari, questi volevo
che fussino della mia povera sorella che era a Firenze, quale aveva per nome
monna Liperata; tutto il restante della roba mia, tanto arme quanto ogni altra
cosa, volevo fussino del mio carissimo Filice, e cinquanta ducati d'oro più,
acciò che lui si potessi vestire. A queste parole Filice mi si gittò al collo,
dicendo che non voleva nulla, altro che mi voleva vivo. Allora io dissi:
– Se tu mi vuoi vivo, toccami accotesto modo, e sgrida a cotesto vecchio,
che ha di te paura –. A queste parole v'era di quelli che spaventavano,
conosciuto che io non farneticavo, ma parlavo a proposito e in cervello. Così
andò faccendo il mio gran male, e poco miglioravo. Maestro Francesco
eccellentissimo veniva quattro volte o cinque il giorno: misser Giovanni Gaddi,
che s'era vergognato, non mi capitava più innanzi. Comparse il mio cognato,
marito della ditta mia sorella: veniva di Fiorenze per la eredità: e perché gli
era molto uomo da bene, si rallegrò assai l'avermi trovato vivo; il quale a me
dette un conforto inistimabile il vederlo, e subito mi fece carezze dicendo
d'esser venuto solo per governarmi di sua mano propria; e così fece parecchi
giorni. Di poi io ne lo mandai, avendo quasi sicura isperanza di salute. Allora
lui lasciò il sonetto di messer Benedetto Varchi, quale è questo:</p>
<quote rend="block">
<lg type="sonetto">
<head>IN LA CREDUTA E NON VERA MORTE DI BENVENUTO CELLINI</head>
<lg type="quartina">
<l>Chi ne consolerà, Mattio? chi fia</l>
<l>che ne vieti il morir piangendo, poi</l>
<l>che pur è vero, oimè, che sanza noi</l>
<l>così per tempo al Ciel salita sia</l>
</lg>
<lg type="quartina">
<l>quella chiara alma amica, in cui fioria</l>
<l>virtù cotal, che fino a' tempi suoi</l>
<l>non vidde equal, né vedrà, credo, poi</l>
<l>il mondo, onde i miglior si fuggon pria?</l>
</lg>
<lg type="terzina">
<l>Spirto gentil, se fuor del mortal velo</l>
<l>s'ama, mira dal Ciel chi in terra amasti,</l>
<l>pianger non già 'l tuo ben, ma 'l proprio male.</l>
</lg>
<lg type="terzina">
<l>Tu ten sei gito a contemplar su 'n Cielo</l>
<l>l'alto Fattore, e vivo il vedi or quale</l>
<l>con le tue dotte man quaggiù il formasti.</l>
</lg>
</lg></quote>
</div2>
<div2 type="capitolo">
<head>LXXXV.</head>
<p>Era la infirmità stata tanta inistimabile, che non pareva possibile di
venirne a fine; e quello uomo da bene di maestro Francesco da Norcia ci durava
più fatica che mai, e ogni giorno mi portava nuovi rimedii, cercando di
consolidare il povero istemperato istrumento, e con tutte quelle inistimabil
fatiche non pareva che fussi possibile venire a capo di questa indegnazione, in
modo che tutti e' medici se ne erano quasi disperati e non sapevano più che
fare. Io, che avevo una sete inistimabile, e mi ero riguardato, sì come loro mi
avevano ordinato, di molti giorni: e quel Felice, che gli pareva aver fatto una
bella impresa a camparmi, non si partiva mai da me; e quel vecchio non mi dava
più tanta noia, ma in sogno qualche volta mi visitava. Un giorno Felice era
andato fuora, e a guardia mia era restato un mio fattorino e una serva, che si
chiamava Beatrice. Io dimandavo quel fattorino quel che era stato di quel
Cencio mio ragazzo e che voleva dire che io non lo avevo mai veduto a' mia
bisogni. Questo fattorino mi disse che Cencio aveva aùto assai maggior male di
me, e che gli stava in fine di morte. Felice aveva lor comandato che non me lo
dicessino. Detto che m'ebbe tal cosa io ne presi grandissimo dispiacere: di poi
chiamai quella serva detta Beatrice, pistolese, e la pregai che mi portassi
pieno d'acqua chiara e fresca uno infrescatoio grande di cristallo, che ivi era
vicino. Questa donna corse subito, e me lo portò pieno. Io li dissi che me lo
appoggiassi alla bocca e che se la me ne lasciava bere una sorsata a mio modo,
io li donerei una gammurra. Questa serva, che m'aveva rubato certe cosette di
qualche inportanza, per paura che non si ritrovassi il furto, arebbe aùto molto
a caro che io fussi morto; di modo che la mi lasciò bere di quell'acqua per dua
riprese quant'io potetti, tanto che buonamente io ne bevvi più d'un fiasco: di
poi mi copersi e cominciai a sudare e addormenta'mi. Tornato Felice di poi che
io dovevo aver dormito in circa a un'ora, dimandò il fanciullo quel che io
facevo. Il fanciullo gli disse: – Io non lo so: la Beatrice gli ha
portato pieno quello infrescatoio d'acqua, e l'ha quasi beuto tutto; io non so
ora se s'è morto o vivo –. Dicono che questo povero giovane fu per cadere
in terra per il gran dispiacere che gli ebbe; di poi prese un mal bastone, e
con esso disperatamente bastonava quella serva, dicendo: – Ohimè,
traditora, che tu me l'hai morto! – In mentre che Felice bastonava e lei
gridava, e io sognavo; e mi pareva che quel vecchio aveva delle corde in mano,
e volendo dare ordine di legarmi, Felice l'aveva sopraggiunto e gli dava con
una scura, in modo che questo vecchio fuggiva, dicendo: – Lasciami
andare, che io non ci verrò di gran pezzo –. Intanto la Beatrice gridando
forte era corsa in camera mia; per la qual cosa svegliatomi, dissi: –
Lasciala stare, che forse per farmi male ella m'ha fatto tanto bene, che tu non
hai mai potuto, con tutte le tue fatiche, far nulla di quel che l'ha fatto ogni
cosa: attendetemi a 'iutare, che io son sudato; e fate presto –. Riprese
Filice animo, mi rasciugò e confortò: e io, che senti' grandissimo
miglioramento, mi promessi la salute. Comparso maestro Francesco, veduto il
gran miglioramento e la serva piagnere, e 'l fattorino correre innanzi e
'ndrieto, e Filice ridere, questo scompiglio dette da credere al medico che vi
fussi stato qualche stravagante caso, per la qual cosa fussi stato causa di
quel mio gran miglioramento. Intanto comparse quell'altro maestro Bernardino,
che da principio non mi aveva voluto cavar sangue. Maestro Francesco,
valentissimo uomo, disse: – Oh potenzia della natura! lei sa e' bisogni
sua, e i medici non sanno nulla –. Subito rispose quel cervellino di
maestro Bernardino e disse: – Se e' ne beeva più un fiasco, e' gli era
subito guarito –. Maestro Francesco da Norcia, uomo vecchio e di grande
autorità, disse: – Egli era il malan che Dio vi dia –. E poi si
volse a me, e mi domandò se io ne arei potuto ber più; al quale io dissi che
no, perché io m'ero cavato la sete a fatto. Allora lui si volse al ditto
maestro Bernardino e disse: – Vedete voi che la natura aveva preso a
punto il suo bisogno, e non più e non manco? Così chiedev'ella il suo bisogno,
quando il povero giovane vi richiese di cavarsi sangue: se voi cognoscevi che
la salute sua fussi stata ora innel bere dua fiaschi d'acqua, perché non l'aver
detto prima? e voi ne aresti aùto il vanto –. A queste parole il
mediconsolo ingrognato si partì, e non vi capitò mai più. Allora maestro
Francesco disse che io fussi cavato di quella camera, e che mi facessin portare
inverso un di quei colli di Roma. Il cardinal Cornaro, inteso il mio
miglioramento, mi fece portare a un suo luogo che gli aveva in Monte Cavallo:
la sera medesima io fui portato con gran diligenza in sur una sedia ben coperto
e saldo. Giunto che io fui, cominciai a vomitare; innel qual vomito mi uscì
dello stomaco un verme piloso, grande un quarto di braccio: e' peli erano
grandi e il verme era bruttissimo, macchiato di diversi colori, verdi, neri e
rossi: serbossi al medico; il quale disse non aver mai veduto una tal cosa, e
poi disse, a Felice: – Abbi or cura al tuo Benvenuto, che è guarito, e
non gli lasciar far disordini; perché se ben quello l'ha campato, un altro
disordine ora te lo amazzerebbe. Tu vedi, la infermità è stata sì grande, che
portandogli l'olio santo noi non eramo stati a tempo; ora io cognosco, che con
un poco di pazienzia e di tempo e' farà ancora dell'altre belle opere –.
Poi si volse a me, e disse: – Benvenuto mio, sia savio e non fare
disordini nessuno: e come tu se' guarito voglio che tu mi faccia una Nostra
Donna di tua mano, perché la voglio adorar sempre per tuo amore –. Allora
io gnene promessi; dipoi lo domandai se fussi bene che io mi trasferissi in
sino a Firenze. Allora e' mi disse che io mi assicurassi un po' meglio e che e'
si vedessi quel che la natura faceva.</p>
</div2>
<div2 type="capitolo">
<head>LXXXVI.</head>
<p>Passato che noi otto giorni, il miglioramento era tanto poco, che quasi io
m'ero venuto a noia a me medesimo; perché io ero stato più di cinquanta giorni
in quel gran travaglio; e resolutomi mi messi in ordine; e in un paio di ceste
il mio caro Felice e io ce ne andammo alla volta di Firenze; e perché io non
avevo scritto nulla, giunsi a Firenze in casa la mia sorella, dove io fui
pianto e riso a un colpo da essa sorella. Per quel dì mi venne a vedere molti
mia amici; fra gli altri Pier Landi, ch'era il maggior e il più caro che io
avessi mai al mondo; l'altro giorno venne un certo Nicolò da Monte Aguto, il
quale era mio grandissimo amico; e perché gli aveva sentito dire al Duca:
– Benvenuto faceva molto meglio a morirsi, perché gli è venuto qui a dare
in una cavezza, e non gnene perdonerò mai – venendo Nicolò a me,
disperatamente mi disse: – Oimè, Benvenuto mio caro: che se' tu venuto a
far qui? non sapevi tu quel che tu hai fatto contro al Duca? che gli ho udito
giurare, dicendo che tu sei venuto a dare in una cavezza a ogni modo –.
Allora io dissi: – Nicolò, ricordate a Sua Eccellenzia che altretanto già
mi volse fare papa Clemente, e a sì torto; che faccia tener conto di me e mi
lasci guarire; per che io mostrerrò a Sua Eccellenzia, che io gli sono stato il
più fidel servitore che gli arà mai in tempo di sua vita; e perché qualche mio
nimico arà fatto per invidia questo cattivo uffizio, aspetti la mia sanità, che
come io posso gli renderò tal conto di me, che io lo farò maravigliare –.
Questo cattivo uffizio l'aveva fatto Giorgetto Vassellario aretino, dipintore,
forse per remunerazione di tanti benifizii fatti a lui; che avendolo trattenuto
in Roma e datogli le spese, e lui messomi assoqquadro la casa; perché gli aveva
una sua lebbrolina secca, la quale gli aveva usato le mane a grattar sempre, e
dormendo con un buon garzone che io avevo, che si domandava Manno, pensando di
grattar sé, gli aveva scorticato una gamba al detto Manno con certe sue sporche
manine, le quale non si tagliava mai l'ugna. Il ditto Manno prese da me
licenza, e lui lo voleva ammazzare a ogni modo: io gli messi d'accordo; di poi
acconciai il detto Giorgio col cardinal dei Medici, e sempre lo aiutai. Questo
è il merito, che lui aveva detto al duca Lessandro ch'io avevo detto male di
Sua Eccellenzia, e che io m'ero vantato di volere essere il primo a saltare in
su le mura di Firenze, d'accordo con li nimici di Sua Eccellenzia fuorasciti.
Queste parole, sicondo che io intesi poi, gliene faceva dire quel galantuomo di
Ottaviano de' Medici, volendosi vendicare della stizza che aveva aùto il Duca
seco per conto delle monete e della mia partita di Firenze; ma io, ch'ero
innocente di quel falso appostomi, non ebbi una paura al mondo: e il valente
maestro Francesco da Montevarchi con grandissima virtù mi medicava, e ve lo
aveva condotto il mio carissimo amico Luca Martini, il quale la maggior parte
del giorno si stava meco.</p>
</div2>
<div2 type="capitolo">
<head>LXXXVII.</head>
<p>Intanto io avevo rimandato a Roma il fidelissimo Filice alla cura delle
faccende di là. Sollevato alquanto la testa dal primaccio, che fu in termine di
quindici giorni, se bene io non potevo andare con i mia piedi, mi feci portare
innel palazzo de' Medici, su dove è il terrazzino: così mi feci mettere a
sedere per aspettare il Duca che passassi. E facendomi motto molti mia amici di
Corte, molto si maravigliavano che io avessi preso quel disagio a farmi portare
in quel modo, essendo dalla infirmità sì mal condotto; dicendomi che io dovevo
pure aspettar d'esser guarito, e dipoi visitare il Duca. Essendo assai insieme
ragunati, e tutti mi guardavano per miracolo; non tanto l'avere inteso che io
ero morto, ma più pareva loro miracolo, che come morto parevo loro. Allora io
dissi, presente tutti, come gli era stato detto da qualche scellerato ribaldo
al mio signor Duca, che io mi ero vantato di voler essere il primo a salire in
su le mura di Sua Eccellenzia, e che appresso io avevo detto male di quella;
per la qual cosa a me non bastava la vista di vivere né di morire, se prima io
non mi purgavo da questa infamia, e conoscere chi fussi quel temerario ribaldo
che avessi fatto quel falso rapporto. A queste parole s'era ragunato una gran
quantità di que' gentiluomini; e mostrando avere di me grandissima compassione,
e chi diceva una cosa e chi un'altra; io dissi che mai più mi volevo partir di
quivi, insin che io non sapevo chi era quello che mi aveva accusato. A queste
parole s'accostò fra tutti que' gentiluomini maestro Agostino, sarto del Duca,
e disse: – Se tu non vuoi sapere altro che cotesto, ora ora lo saprai
–. A punto passava Giorgio sopraditto, dipintore: allora maestro Agustino
disse: – Ecco chi t'ha accusato: ora tu sai tu se gli è vero o no
–. Io arditamente, così come io non mi potevo muovere, dimandai Giorgio
se tal cosa era vera. Il ditto Giorgio disse che no, che non era vero, e che
non aveva mai detto tal cosa. Maestro Austino disse: – O impiccato, non
sai tu che io lo so certissimo? – Subito Giorgio si partì, e disse che
no, che lui non era stato. Stette poco e passò 'l Duca; al quali io subito mi
feci sostenere innanzi a Sua Eccellenzia, e lui si fermò. Allora io dissi che
io ero venuto quivi a quel modo, solo per iustificarmi. Il Duca mi guardava e
si maravigliava che io fossi vivo; di poi mi disse che io attendessi a essere
uomo dabbene e guarire. Tornatomi a casa, Niccolò da Monte Aguto mi venne a
trovare, e mi disse che io avevo passato una di quelle furie la maggiore del
mondo, quale lui non aveva mai creduto; perché vidde il male mio scritto d'uno
immutabile inchiostro; e che io attendessi a guarire presto, e poi mi andassi
con Dio, perché la veniva d'un luogo e da uomo, il quale mi arebbe fatto male.
E poi ditto – guarti – e' mi disse: – Che dispiaceri ha' tu
fatti a quel ribaldaccio di Ottaviano de' Medici? – Io gli dissi che mai
io avevo fatto dispiacere allui, ma che lui ne aveva ben fatti a me: e
contatogli tutto il caso della zecca, e' mi disse: – Vatti con Dio il più
presto che tu puoi, e sta' di buona voglia, che più presto che tu non credi
vedrai le tua vendette –. Io attesi a guarire: detti consiglio a
Pietropagolo, ne' casi delle stampe delle monete; dipoi m'andai con Dio,
ritornandomi a Roma, sanza far motto al Duca o altro.</p>
</div2>
<div2 type="capitolo">
<head>LXXXVIII.</head>
<p>Giunto che io fui a Roma, rallegratomi assai con li mia amici, cominciai la
medaglia del Duca; e avevo di già fatto in pochi giorni la testa in acciaio, la
più bella opera che mai io avessi fatto in quel genere, e mi veniva a vedere
ogni giorno una volta almanco un certo iscioccone chiamato messer Francesco
Soderini; e veduto quel che io facevo, più volte mi disse: – Oimè,
crudelaccio, tu ci vuoi pure immortalare questo arrabbiato tiranno. E perché tu
non facesti mai opera sì bella, a questo si cognosce che tu sei sviscerato
nimico nostro e tanto amico loro, che il Papa e lui t'hanno pur voluto fare
impiccar dua volte a torto: quel fu il padre e il figliuolo; guardati ora dallo
Spirito Santo –. Per certo si teneva che il duca Lessandro fussi
figliuolo di papa Clemente. Ancora diceva il ditto messer Francesco e giurava
ispressamente, che, se lui poteva, che m'arebbe rubato que' ferri di quella
medaglia. Al quale io dissi che gli aveva fatto bene a dirmelo, e che io gli
guarderei di sorte, che lui non gli vedrebbe mai più. Feci intendere a Firenze
che dicessino a Lorenzino che mi mandassi il rovescio della medaglia. Niccolò
da Monte Agusto, a chi io l'avevo scritto, mi scrisse così, dicendomi che
n'aveva domandato quel pazzo malinconico filosafo di Lorenzino; il quale gli
aveva detto che giorno e notte non pensava ad altro, e che egli lo farebbe più
presto ch'egli avessi possuto: però mi disse, che io non ponessi speranza al
suo rovescio, e che io ne facessi uno da per me, di mia pura invenzione; e che
finito che io l'avessi, liberamente lo portassi al Duca, ché buon per me.
Avendo fatto io un disegno d'un rovescio, qual mi pareva a proposito, e con più
sollecitudine che io potevo lo tiravo inanzi; ma perché io non ero ancora
assicurato di quella ismisurata infirmità, mi pigliavo assai piaceri
innell'andare a caccia col mio scoppietto insieme con quel mio caro Filice, il
quale non sapeva far nulla dell'arte mia, ma perché di continuo, dì e notte,
noi eramo insieme, ogniuno s'immaginava che lui fussi eccellentissimo ne
l'arte. Per la qual cosa, lui ch'era piacevolissimo, mille volte ci ridemmo
insieme di questo gran credito che lui si aveva acquistato; e perché egli si
domandava Filice Guadagni, diceva motteggiando meco: – Io mi chiamerei
Filice Guadagni-poco, se non che voi mi avete fatto acquistare un tanto gran
credito, che io mi posso domandare de' Guadagni-assai –. E io gli dicevo,
che e' sono dua modi di guadagnare: il primo è quello che si guadagna a sé, il
sicondo si è quello che si guadagna ad altri; di modo che io lodavo in lui
molto più quel sicondo modo che 'l primo, avendomi egli guadagnato la vita.
Questi ragionamenti noi gli avemmo più e più volte, ma in fra l'altre un dì de
l'Epifania, che noi eramo insieme presso alla Magliana, e di già era quasi
finito il giorno: il qual giorno io avevo ammazzato col mio scoppietto de
l'anitre e de l'oche assai bene; e quasi resolutomi di non tirar più il giorno,
ce ne venivamo sollecitamente in verso Roma. Chiamando il mio cane, il quale
chiamavo per nome Barucco, non me lo vedendo innanzi, mi volsi e vidi che il
ditto cane ammaestrato guardava certe oche che s'erano appollaiate in un
fossato. Per la qual cosa io subito iscesi; messo in ordine il mio buono
scoppietto, molto lontano tirai loro, e ne investi' dua con la sola palla; ché
mai non volsi tirare con altro che con la sola palla, con la quale io tiravo
dugento braccia, e il più delle volte investivo; che con quell'altri modi non
si può far così; di modo che, avendo investito le dua oche, una quasi che morta
e l'altra ferita, che così ferita volava malamente, questa la seguitò il mio
cane e portommela; l'altra, veduto che la si tuffava adrento innel fossato, li
sopraggiunsi adosso. Fidandomi de' mia stivali ch'erano assai alti, spignendo
il piede innanzi mi si sfondò sotto il terreno: se bene io presi l'oca, avevo
pieno lo stivale della gamba ritta tutto d'acqua. Alzato il piede all'aria
votai l'acqua, e montato a cavallo, ci sollecitavàno di tornarcene a Roma; ma
perché egli era gran freddo, io mi sentivo di sorte diacciare la gamba, che io
dissi a Filice: – Qui bisogna soccorrer questa gamba, perché io non
cognosco più modo a poterla sopportare –. Il buon Filice sanza dire altro
scese del suo cavallo, e preso cardi e legnuzzi e dato ordine di voler far
fuoco, in questo mentre che io aspettavo, avendo poste le mani in fra le piume
del petto di quell'oche, senti' assai caldo; per la qual cosa io non lasciai
fare altrimenti fuoco, ma empie' quel mio stivale di quelle piume di quell'oca,
e subito io sentii tanto conforto, che mi dette la vita.</p>
</div2>
<div2 type="capitolo">
<head>LXXXIX.</head>
<p>Montai a cavallo, venivamo sollecitamente alla volta di Roma. Arrivati che
noi fummo in un certo poco di rialto, era di già fatto notte, guardando in
verso Firenze tutti a dua d'accordo movemmo gran voce di maraviglia, dicendo:
– Oh Dio del cielo, che gran cosa è quella che si vede sopra Firenze?
– Questo si era com'un gran trave di fuoco, il quale scintillava e
rendeva grandissimo splendore. Io dissi a Filice: – Certo noi sentiremo
domane qualche gran cosa sarà stata a Firenze –. Così venuticene a Roma,
era un buio grandissimo: e quando noi fummo arrivati vicino a Banchi e vicino
alla casa nostra, io avevo un cavalletto sotto, il quale andava di portante
furiosissimo, di modo che, essendosi el dì fatto un monte di calcinacci e
tegoli rotti nel mezzo della strada, quel mio cavallo non vedendo il monte, né
io, con quella furia lo salse, di poi allo scendere traboccò, in modo che fare
un tombolo: si messe la testa in fra le gambe; onde io per propria virtù de Dio
non mi feci un male al mondo. Cavato fuora e' lumi da' vicini a quel gran
romore, io, ch'ero saltato in piè, così, sanza montare altrimenti, me ne corsi
a casa ridendo, che avevo scampato una fortuna da rompere il collo. Giunto a
casa mia, vi trovai certi mia amici, ai quali, in mentre che noi cenavamo
insieme, contavo loro le istrettezze della caccia e quella diavoleria del trave
di fuoco che noi avevamo veduto: e' quali dicevano: – Che domin vorrà
significar cotesto? – Io dissi: – Qualche novità è forza che sia
avvenuto a Firenze –. Così passatoci la cena piacevolmente, l'altro
giorno al tardi venne la nuova a Roma della morte del duca Lessandro. Per la
qual cosa molti mia conoscenti mi venivan dicendo: – Tu dicesti bene, che
sopra Firenze saria accaduto qualche gran cosa –. In questo veniva a
saltacchione in sun una certa mulettaccia quel messer Francesco Soderini:
ridendo per la via forte alla 'npazzata, diceva: – Quest'è il rovescio
della medaglia di quello iscellerato tiranno, che t'aveva promesso il tuo
Lorenzino de' Medici – e di più aggiugneva: – Tu ci volevi
immortalare e' duchi: noi non vogliàn più duchi – e quivi mi faceva le
baie come se io fussi stato un capo di quelle sette che fanno e' duchi. In
questo e' sopraggiunse un certo Baccio Bettini, il quale aveva un capaccio come
un corbello, e ancora lui mi dava la baia di questi duchi, dicendomi: –
Noi gli abbiamo isducati, e non arem più duchi; e tu ce gli volevi fare
inmortali – con di molte di queste parole fastidiose. Le quali venutemi
troppo a noia, io dissi loro: – O isciocconi, io sono un povero orefice,
il quale servo chi mi paga, e voi mi fate le baie come se io fussi un capo di
parte: ma io non voglio per questo rimproverare a voi le insaziabilità, pazzie
e dappocaggine de' vostri passati; ma io dico bene a coteste tante risa
isciocche che voi fate, che innanzi che e' passi dua o tre giorni il più lungo,
voi arete un altro duca, forse molto peggiore di questo passato –.
L'altro giorno appresso venne a bottega mia quello de' Bettini, e mi disse:
– E' non accadrebbe lo ispendere dinari in corrieri, perché tu sai le
cose inanzi che le si faccino: che spirito è quello che te le dice? – E
mi disse come Cosimo de' Medici, figliuolo del signor Giovanni, era fatto Duca:
ma che egli era fatto con certe condizioni, le quali l'arebbono tenuto, che lui
non arebbe potuto isvolazzare a suo modo. Allora toccò a me a ridermi di loro,
e dissi: – Cotesti uomini di Firenze hanno messo un giovane sopra un
maraviglioso cavallo, poi gli hanno messo gli sproni e datogli la briglia in
mano in sua libertà, e messolo in sun un bellissimo campo, dove è fiori e
frutti e moltissime delizie; poi gli hanno detto che lui non passi certi
contrassegnati termini: or ditemi a me voi, chi è quello che tener lo possa,
quando lui passar li voglia? Le legge non si posson dare a chi è padron di esse
–. Così mi lasciorno stare e non mi davon più noia.</p>
</div2>
<div2 type="capitolo">
<head>XC.</head>
<p>Avendo atteso alla mia bottega, e seguitavo alcune mie faccende, non già di
molto momento, perché mi attendevo alla restaurazione della sanità, e ancora
non mi pareva essere assicurato dalla grande infirmità che io avevo passata. In
questo mentre lo Imperadore tornava vittorioso dalla impresa di Tunizi, e il
Papa aveva mandato per me e meco si consigliava che sorte di onorato presente
io lo consigliavo per donare allo Imperatore. Al quale io dissi, che il più a
proposito mi pareva donare a Sua Maestà una croce d'oro con un Cristo, al quale
io avevo quasi fatto uno ornamento, il quale sarebbe grandemente a proposito e
farebbe grandissimo onore a Sua Santità e a me. Avendo già fatto tre figurette
d'oro, tonde, di grandezza di un palmo in circa: queste ditte figure furno
quelle che io avevo cominciate per il calice di papa Clemente; erano figurate
per la Fede, la Speranza e la Carità; onde io aggiunsi di cera tutto il
restante del piè di detta croce; e portatolo al Papa con il Cristo di cera e
con molti bellissimi ornamenti, sadisfece grandemente al Papa; e innanzi che io
mi partissi da Sua Santità rimanemmo conformi di tutto quello che si aveva a
fare, e appresso valutammo la fattura di detta opera. Questo fu una sera a
quattro ore di notte: el Papa aveva dato commessione a messer Latino Iuvinale
che mi facessi dar danari la mattina seguente. Parve al detto messer Latino,
che aveva una gran vena di pazzo, di volere dar nuova invenzione al Papa, la
qual venissi dallui stietto; che egli disturbò tutto quello che si era
ordinato; e la mattina, quando io pensai andare per li dinari, disse con quella
sua bestiale prosunzione: – A noi tocca a essere gl'inventori, e a voi
gli operatori. Innanzi che io partissi la sera dal Papa, noi pensammo una cosa
molto migliore –. Alle qual prime parole, non lo lasciando andar più
innanzi, gli dissi: – Né voi né il Papa non può mai pensare cosa
migliore, che quelle dove e' s'interviene Cristo; sì che dite ora quante
pappolate cortigianesche voi sapete –. Sanza dir altro si partì da me in
còllora, e cercò di dare la ditta opera a un altro orefice; ma il Papa non
volse, e subito mandò per me e mi disse, che io avevo detto bene, ma che si
volevan servire di uno Uffiziuolo di Madonna, il quale era miniato
maravigliosamente, e ch'era costo al cardinal de' Medici a farlo miniare più di
dumila scudi: e questo sarebbe a proposito per fare un presente alla
Imperatrice, e che allo Imperadore farebbon poi quello che avevo ordinato io,
che veramente era presente degno di lui; ma questo si faceva per aver poco
tempo, perché lo Imperadore s'aspettava in Roma in fra un mese e mezzo. Al
ditto libro voleva fare una coperta d'oro massiccio, riccamente lavorata, e con
molte gioie addorna. Le gioie valevano in circa sei mila scudi: di modo che,
datomi le gioie e l'oro, messi mano alla ditta opera, e sollecitandola in brevi
giorni io la feci comparire di tanta bellezza, che il Papa si maravigliava e mi
faceva grandissimi favori, con patti che quella bestia de l'Iuvinale non mi
venissi intorno. Avendo la ditta opera vicina alla fine, comparse lo
Imperatore, a il quale s'era fatti molti mirabili archi trionfali, e giunto in
Roma con maravigliosa pompa, qual toccherà a scrivere ad altri, perché non vo'
trattare se non di quel che tocca a me, alla sua giunta subito egli donò al
Papa un diamante, il quale lui aveva compero dodicimila scudi. Questo diamante
il Papa lo mandò per me e me lo dette, che io gli facessi un anello alla misura
del dito di Sua Santità; ma che voleva che io portassi prima el libro al
termine che gli era. Portato che io ebbi el libro al Papa, grandemente gli
sodisfece: di poi si consigliava meco che scusa e' si poteva trovare con lo
Imperadore, che fussi valida, per essere quella ditta opera imprefetta. Allora
io dissi che la valida iscusa si era, che io arei detto della mia
indisposizione, la quale Sua Maestà arebbe facilissimamente creduta, vedendomi
così macilente e scuro come io ero. A questo il Papa disse che molto gli
piaceva; ma che io arrogessi da parte di Sua Santità, faccendogli presente del
libro, di fargli presente di me istesso: e mi disse tutto il modo che io avevo
attenere, delle parole che io avevo a dire, le qual parole io le dissi al Papa,
domandandolo se gli piaceva che io dicessi così. Il quale mi disse: –
Troppo bene dicesti, se a te bastassi la vista di parlare in questo modo allo
Imperadore, che tu parli a me –. Allora io dissi, che con molta maggior
sicurtà mi bastava la vista di parlare con lo Imperadore; avvenga che lo
Imperadore andava vestito come mi andavo io, e che a me saria parso parlare a
uno uomo che fussi fatto come me; qual cosa non m'interveniva così parlando con
Sua Santità, innella quale io vi vedevo molto maggior deità, sì per gli
ornamenti eclesiastici, quali mi mostravano una certa diadema, insieme con la
bella vecchiaia di Sua Santità: tutte queste cose mi facevano più temere, che
non quelle dello Imperadore. A queste parole il Papa disse:</p>
<p> – Va, Benvenuto mio, che tu sei un valente uomo: facci onore, ché
buon per te.</p>
</div2>
<div2 type="capitolo">
<head>XCI.</head>
<p>Ordinò il Papa dua cavalli turchi, i quali erano istati di papa Clemente, ed
erono i più belli che mai venissi in Cristianità. Questi dua cavalli il Papa
commesse a messer Durante suo cameriere che gli menassi giù ai corridoi del
palazzo, e ivi li donassi allo Imperadore, dicendo certe parole che lui
gl'impose. Andammo giù d'accordo; e giunti alla presenza dello Imperadore,
entrò que' dua cavalli con tanta maestà e con tanta virtù per quelle camere,
che lo Imperadore e ogniuno si maravigliava. In questo si fece innanzi il ditto
messer Durante con tanto isgraziato modo e con certe sue parole bresciane,
annodandosigli la lingua in bocca, che mai si vidde e sentì peggio: mosse lo
Imperadore alquanto a risa. In questo io di già avevo iscoperto la ditta opera
mia; e avvedutomi che con gratissimo modo lo Imperadore aveva volto gli occhi
inverso di me, subito fattomi innanzi, dissi: – Sacra Maestà, il
santissimo nostro papa Paulo manda questo libro di Madonna a presentare a
Vostra Maestà, il quale si è scritto a mano e miniato per mano de il maggior
uomo che mai facessi tal professione; e questa ricca coperta d'oro e di gioie è
così imprefetta per causa della mia indisposizione: per la qual cosa Sua
Santità insieme con il ditto libro presenta me ancora, e che io venga apresso a
Vostra Maestà a finirgli il suo libro; e di più tutto quello che lei avessi in
animo di fare, per tanto quanto io vivessi, lo servirei –. A questo lo
Imperadore disse: – Il libro m'è grato e voi ancora; ma voglio che voi me
lo finiate in Roma; e come gli è finito e voi guarito, portatemelo e venitemi a
trovare –. Di poi innel ragionare meco, mi chiamò per nome, per la qual
cosa io mi maravigliai perché non c'era intervenuto parole dove accadessi il
mio nome; e mi disse aver veduto quel bottone del piviale di papa Clemente,
dove io avevo fatto tante mirabil figure. Così distendemmo ragionamenti di una
mezz'ora intera, parlando di molte diverse cose tutte virtuose e piacevole: e
perché a me pareva esserne uscito con molto maggiore onore di quello che io
m'ero promesso, fatto un poco di cadenza a il ragionamento, feci reverenzia e
partimmi. Lo Imperadore fu sentito che disse: – Dònisi a Benvenuto
cinquecento scudi d'oro subito – di modo che quello che li portò su,
dimandò qual era l'uomo del Papa che aveva parlato allo Imperatore. Si fece
innanzi messer Durante, il quale mi rubò li mia cinquecento scudi. Io me ne
dolsi col Papa; il quale disse che io non dubitassi; che sapeva ogni cosa,
quant'io m'ero portato bene a parlare allo Imperadore, e che di quei danari io
ne arei la parte mia a ogni modo.</p>
</div2>
<div2 type="capitolo">
<head>XCII.</head>
<p>Tornato alla bottega mia, messi mano con gran sollecitudine a finire
l'anello del diamante; el quale mi fu mandato quattro, i primi gioiellieri di
Roma; perché era stato detto al Papa, che quel diamante era legato per mano del
primo gioiellier del mondo in Vinezia, il quale si chiamava maestro Miliano
Targhetta, e per esser quel diamante alquanto sottile, era impresa troppo
difficile a farla sanza gran consiglio. Io ebbi caro e' quattro uomini
gioiellieri, infra i quali si era un milanese domandato Gaio. Questo era la più
prosuntuosa bestia del mondo, e quello che sapeva manco e gli pareva saper più:
gli altri erano modestissimi e valentissimi uomini. Questo Gaio innanzi a tutti
cominciò a parlare e disse: – Salvisi la tinta di Miliano e a quella,
Benvenuto, tu farai di berretta; perché sì come 'l tignere un diamante è la più
bella e la più difficil cosa che sia ne l'arte del gioiellare, Miliano è il
maggior gioielliere che fussi mai al mondo, e questo si è il più difficil
diamante –. Allora io dissi, che tanto maggior gloria mi era il
combattere con un così valoroso uomo d'una tanta professione; dipoi mi volsi
agli altri gioiellieri e dissi: – Ecco che io salvo la tinta di Miliano;
e mi proverrò se faccèndone io migliorassi quella; quando che no, con quella
medesima lo ritigneremo –. Il bestial Gaio disse che, se io la facessi a
quel modo, volentieri le farebbe di berretta. Al quale io dissi: –
Adunque faccendola meglio, lei merita due volte di berretta. – Sì –
disse; e io così cominciai a far le mie tinte. Messomi intorno con grandissima
diligenzia a fare le tinte, le quali al suo luogo insegnerò come le si fanno:
certissimo che il detto diamante era il più difficile che mai né prima né poi
mi sia venuto innanzi, e quella tinta di Miliano era virtuosamente fatta; però
la non mi sbigottì ancora. Io, auzzato i mia ferruzzi dello ingegno, feci tanto
che io non tanto raggiugnerla, ma la passai assai bene. Dipoi, conosciuto che
io avevo vinto lui, andai cercando di vincer me, e con nuovi modi feci una
tinta che era meglio di quella che io avevo fatto, di gran lunga. Dipoi mandai
a chiamare i gioiellieri, e tinto con la tinta di Miliano il diamante, da poi
ben netto, lo ritinsi con la mia. Mòstrolo a' gioiellieri, un primo valent'uomo
di loro, il quale si domandava Raffael del Moro, preso il diamante in mano,
disse a Gaio: – Benvenuto ha passato la tinta di Miliano –. Gaio,
che non lo voleva credere, preso il diamante in mano, e' disse: –
Benvenuto, questo diamante è meglio dumila ducati, che con la tinta di Miliano
–. Allora io dissi: – Da poi che io ho vinto Miliano, vediamo se io
potessi vincer me medesimo – e pregatogli che mi aspettassino un poco,
andai in sun un mio palchetto, e fuor della presenza loro ritinsi il diamante,
e portatolo a' gioiellieri, Gaio subito disse: – Questa è la più mirabil
cosa che io vedessi mai in tempo di mia vita, perché questo diamante val meglio
di diciotto mila scudi, dove che appena noi lo stimavamo dodici –. Gli
altri gioiellieri voltisi a Gaio, dissono: – Benvenuto è la gloria
dell'arte nostra, e meritamente e alle sue tinte e allui doviamo fare di
berretta –. Gaio allora disse: – Io lo voglio andare a dire al
Papa, e voglio che gli abbia mille scudi d'oro di legatura di questo diamante
–. E corsosene al Papa, gli disse il tutto; per la qual cosa il Papa
mandò tre volte quel dì a veder se l'anello era finito. Alle ventitré ore poi
io portai su l'anello: e perché e' non mi era tenuto porta, alzato così
discretamente la portiera, viddi il Papa insieme col marchese del Guasto, il
quale lo doveva istrignere di quelle cose che lui non voleva fare, e senti' che
disse al Marchese: – Io vi dico di no, perché a me si appartiene esser
neutro e non altro –. Ritiratomi presto indietro, il Papa medesimo mi
chiamò: onde io presto entrai, e pòrtogli quel bel diamante in mano, il Papa mi
tirò così da canto, onde il Marchese si scostò. Il Papa in mentre che guardava
il diamante, mi disse: – Benvenuto, appicca meco ragionamento che paia
d'importanza, e non restar mai in sin che il Marchese istà qui in questa camera
–. E mosso a passeggiare, la cosa che faceva per me, mi piacque, e
cominciai a ragionar col Papa del modo che io avevo fatto a tignere il
diamante. Il Marchese istava ritto da canto, appoggiato a un panno d'arazzo, e
or si scontorceva in sun un piè e ora in sun un altro. La tema di questo
ragionamento era tanto d'importanza, volendo dirla bene, che si sarebbe
ragionato tre ore intere. Il Papa ne pigliava tanto gran piacere, che
trapassava il dispiacere che gli aveva del Marchese, che stessi quivi. Io che
avevo mescolato inne' ragionamenti quella parte di filosofia che s'apparteneva
in quella professione, di modo che avendo ragionato così vicino a un'ora,
venuto a noia al Marchese, mezzo in còllora si partì: allora il Papa mi fece le
più domestiche carezze, che immaginar si possa al mondo, e disse: –
Attendi, Benvenuto mio, che io ti darò altro premio alle tue virtù, che mille
scudi che m'ha ditto Gaio che merita la tua fatica –. Così partitomi, il
Papa mi lodava alla presenza di quei suoi domestici, infra i quali era quel
Latin Iuvenale, che dianzi io avevo parlato. Il quale, per essermi diventato
nimico, cercava con ogni studio di farmi dispiacere; e vedendo che il Papa
parlava di me con tanta affezione e virtù, disse: – E' non è dubbio
nessuno che Benvenuto è persona di maraviglioso ingegno; ma se bene ogni uomo
naturalmente è tenuto a voler bene più a quelli della patria sua che agli
altri, ancora si doverrebbe bene considerare in che modo e' si dee parlare di
un Papa. Egli ha avuto a dire, che papa Clemente era il più bel principe che
fussi mai, e altrettanto virtuoso, ma sì bene con mala fortuna; e dice che
Vostra Santità è tutta al contrario, e che quel regno vi piagne in testa, e che
voi parete un covon di paglia vestito, e che in voi non è altro che buona
fortuna –. Queste parole furno di tanta forza, dette da colui che
benissimo le sapeva dire, che il Papa le credette: io non tanto non l'aver
dette, ma in considerazion mia non venne mai tal cosa. Se il Papa avessi
possuto con suo onore, mi arebbe fatto dispiacere grandissimo; ma come persona
di grandissimo ingegno, fece sembiante di ridersene: niente di manco e' riservò
in sé un tanto grand'odio in verso di me, che era inistimabile; e io me ne
cominciai a 'vvedere, perché non entravo innelle camere con quella facilità di
prima, anzi con grandissima difficultà. E perché io ero pur molt'anni pratico
in queste corte, e' m'immaginai che qualche uno avessi fatto cattivo uffizio
contro a di me; e destramente ricercandone, mi fu detto il tutto, ma non mi fu
detto chi fussi stato; e io non mi potevo inmaginare chi tal cosa avessi detto,
che sapendolo io ne arei fatto vendette a misura di carboni.</p>
</div2>
<div2 type="capitolo">
<head>XCIII.</head>
<p>Attesi a finire il mio libretto; e finito che io l'ebbi, lo portai dal Papa,
il quale veramente non si potette tenere che egli non me lo lodassi
grandemente. Al quale io dissi che mi mandassi a portarlo come lui mi aveva
promesso. Il Papa mi rispose, che farebbe quanto gli venissi bene di fare, e
che io avevo fatto quel che s'apparteneva a me. Così dette commessione che io
fussi ben pagato. Delle quale opere in poco più di dua mesi io mi avanzai
cinquecento scudi: il diamante mi fu pagato a ragion di cencinquanta scudi e
non più; tutto il restante mi fu dato per fattura di quel libretto, la qual
fattura ne meritava più di mille, per essere opera ricca di assai figure e
fogliami e smalti e gioie. Io mi presi quel che io possetti avere, e feci
disegno di andarmi con Dio di Roma. In questo il Papa mandò il detto libretto
allo Imperadore per un suo nipote domandato il signore Sforza, il quale
presentando il libro allo Imperadore, lo Imperatore l'ebbe gratissimo, e subito
domandò di me. Il giovanetto signore Sforza, ammaestrato, disse che per essere
io infermo non ero andato. Tutto mi fu ridetto.</p>
<p>Intanto messomi io in ordine per andare alla volta di Francia; e me ne
volevo andare soletto; ma non possetti, perché un giovanetto che stava meco, il
quale si domandava Ascanio; questo giovane era di età molto tenera ed era il
più mirabil servitore che fussi mai al mondo; e quando io lo presi, e' s'era
partito da un suo maestro, che si domandava Francesco, che era spagnolo e
orefice. Io, che non arei voluto pigliare questo giovanetto per non venire in
contesa con il detto spagnuolo, dissi a Ascanio: – Non ti voglio, per non
fare dispiacere al tuo maestro –. E' fece tanto che il maestro suo mi
scrisse una polizza, che liberamente io lo pigliassi. Così era stato meco di
molti mesi; e per essersi partito magro e spunto, noi lo domandavamo il
Vecchino; e io pensavo che fussi un vecchino, sì perché lui serviva tanto bene;
e perché gli era tanto saputo, non pareva ragione che innell'età di tredici
anni, che lui diceva di avere, vi fussi tanto ingegno. Or per tornare, costui
in quei pochi mesi messe persona, e ristoratosi dallo istento divenne il più
bel giovane di Roma, e sì per essere quel buon servitor che io ho detto, e
perché gl'imparava l'arte maravigliosamente, io gli posi uno amore grandissimo
come figliuolo, e lo tenevo vestito come se figliuolo mi fussi stato. Vedutosi
il giovane restaurato, e' gli pareva avere aùto una gran ventura a capitarmi
alle mane. Andava ispesso a ringraziare il suo maestro, che era stato causa del
suo gran bene; e perché questo suo maestro aveva una bella giovane per moglie,
lei diceva: – Surgetto, che hai tu fatto che tu sei diventato così bello?
e così lo chiamavano quando gli stava con esso loro. Ascanio rispose a lei:
– Madonna Francesca, è stato lo mio maestro che mi ha fatto così bello e
molto più buono –. Costei velenosetta l'ebbe molto per male che Ascanio
dicessi così: e perché lei aveva nome di non pudica donna, seppe fare a questo
giovanetto qualche carezza forse più là che l'uso de l'onestà, per la qual cosa
io mi avvedevo che molte volte questo giovanetto andava più che 'l solito suo a
vedere la sua maestra. Accadde, che avendo un giorno dato malamente delle busse
a un fattorino di bottega, il quale, giunto che io fui, che venivo di fuora, il
detto fanciullo piagnendo si doleva, dicendomi che Ascanio gli aveva dato sanza
ragion nessuna. Alle qual parole io dissi a Ascanio: – O con ragione o
senza ragione, non ti venga mai più dato a nessun di casa mia, perché tu
sentirai in che modo io so dare io –. Egli mi rispose: onde io subito mi
gli gittai addosso, e gli detti di pugna e calci le più aspre busse che lui
sentissi mai. Più tosto che lui mi possette uscir delle mane, sanza cappa e
sanza berretta fuggì fuora, e per dua giorni io non seppi mai dove lui si
fussi, né manco ne cercavo, se none in capo di dua giorni mi venne a parlare un
gentiluomo spagnuolo, il quale si domandava don Diego. Questo era il più
liberale uomo che io conoscessi mai al mondo; io gli avevo fatte e facevo
alcune opere, di modo che gli era assai mio amico. Mi disse che Ascanio era
tornato col suo vecchio maestro, e che, se e' mi pareva, che io gli dessi la
sua berretta e cappa che io gli avevo donata. A queste parole io dissi che
Francesco si era portato male, e che gli aveva fatto da persona malcreata;
perché se lui m'avessi detto subito che Ascanio fu andato dallui, sì come lui
era in casa sua, io molto volentieri gli arei dato licenzia; ma per averlo
tenuto dua giorni, poi né me lo fare intendere, io non volevo che gli stessi
seco; e che facessi che io non lo vedessi in modo alcuno in casa sua. Tanto
riferì don Diego: per la qual cosa il detto Francesco se ne fece beffe. L'altra
mattina seguente io vidi Ascanio che lavorava certe pappolate di filo accanto
al ditto maestro. Passando io, il ditto Ascanio mi fece riverenzia, e il suo
maestro quasi che mi derise. Mandommi a dire per quel gentiluomo don Diego che,
se a me pareva, che io rimandassi a Ascanio e' panni che io gli avevo donati;
quando che no, non se ne curava, e che a Ascanio non mancheria panni. A queste
parole io mi volsi a don Diego e dissi: – Signor don Diego, in tutte le
cose vostre io non viddi mai né il più liberale né il più dabbene di voi; ma
cotesto Francesco è tutto il contrario di quel che voi siete, perché gli è un
disonorato marrano. Ditegli così da mia parte, che se innanzi che suoni vespro
lui medesimo non m'ha rimenato Ascanio qui alla bottega mia, io l'ammazzerò a
ogni modo; e dite a Ascanio che se lui non si leva di quivi in quell'ora
consacrata al suo maestro, che io farò a lui poco manco –. A queste
parole quel signor don Diego non mi rispose niente, anzi andò e messe in opera
cotanto spavento al ditto Francesco, che lui non sapeva che farsi. Intanto
Ascanio era ito a cercar di suo padre, il quale era venuto a Roma da
Tagliacozzi, di donde gli era; e sentendo questo scompiglio, ancora lui
consigliava Francesco che dovessi rimenare Ascanio a me. Francesco diceva a
Ascanio: – Vavvi da te, e tuo padre verrà teco –. Don Diego diceva:
– Francesco, io veggo qualche grande scandolo: tu sai meglio di me chi è
Benvenuto; rimènagnene sicuramente, e io verrò teco –. Io che m'ero messo
in ordine, passeggiavo per bottega aspettando il tocco di vespro, dispostomi di
fare una delle più rovinose cose che in tempo di mia vita mai fatta avessi. In
questo sopraggiunse don Diego, Francesco e Ascanio, e il padre, che io non
conosceva. Entrato Ascanio, io che gli guardavo tutti con l'occhio della
stizza, Francesco di colore ismorto disse: – Eccovi rimenato Ascanio, il
quale io tenevo, non pensando farvi dispiacere –. Ascanio reverentemente
disse: – Maestro mio, perdonatemi; io son qui per far tutto quello che
voi mi comanderete –. Allora io dissi: – Se' tu venuto per finire
il tempo che tu m'hai promesso? –. Disse di sì, e per non si partir mai
più da me. Io mi volsi allora e dissi a quel fattorino, a chi lui aveva dato,
che gli porgessi quel fardello de' panni: e allui dissi: – Eccoti tutti
e' panni che io t'avevo donati, e con essi abbi la tua libertà e va dove tu
vuoi –. Don Diego restato maravigliato di questo, ché ogni altra cosa
aspettava. In questo, Ascanio insieme col padre mi pregava che io gli dovessi
perdonare e ripigliarlo. Domandato chi era quello che parlava per lui, mi disse
esser suo padre; al quale di poi molte preghiere dissi: – E per esser voi
suo padre, per amor vostro lo ripiglio.</p>
</div2>
<div2 type="capitolo">
<head>XCIV.</head>
<p>Essendomi risoluto, come io dissi poco fa, di andarmene alla volta di
Francia, sì per aver veduto che il Papa non mi aveva in quel concetto di prima,
ché per via delle male lingue m'era stato intorbidato la mia gran servitù, e
per paura che quelli che potevano non mi facessin peggio; però mi ero disposto
di cercare altro paese, per veder se io trovavo miglior fortuna, e volentieri
mi andavo con Dio, solo. Essendomi risoluto una sera per partirmi la mattina,
dissi a quel fidel Felice, che si godessi tutte le cose mia insino al mio
ritorno; e se avveniva che io non ritornassi, volevo che ogni cosa fussi suo. E
perché io avevo un garzone perugino, il quale mi aveva aiutato finir quelle
opere del Papa, a questo detti licenzia, avendolo pagato delle sue fatiche. Il
quale mi disse, che mi pregava che io lo lasciassi venir meco, e che lui
verrebbe a sue spese; che s'egli accadessi che io mi fermassi a lavorare con il
Re di Francia, gli era pure il meglio che io avessi meco de li mia Italiani, e
maggiormente di quelle persone che io cognoscevo che mi arebbon saputo aiutare.
Costui seppe tanto pregarmi, che io fui contento di menarlo meco innel modo che
lui aveva detto. Ascanio, trovandosi ancora lui alla presenza di questo
ragionamento, disse mezzo piangendo: – Dipoi che voi mi ripigliasti, i'
dissi di voler star con voi a vita, e così ho in animo di fare –. Io
dissi al ditto che io non lo volevo per modo nessuno. Il povero giovanetto si
metteva in ordine per venirmi drieto a piede. Veduto fatto una tal resoluzione,
presi un cavallo ancora per lui, e messogli una mia valigetta in groppa, mi
caricai di molti più ornamenti che fatto io non arei; e partitomi di Roma ne
venni a Firenze, e da Firenze a Bologna, e da Bologna a Vinezia, e da Vinezia
me ne andai a Padova: dove io fui levato d'in su l'osteria da quel mio caro
amico, che si domandava Albertaccio del Bene. L'altro giorno a presso andai a
baciar le mane a messer Pietro Bembo, il quale non era ancor cardinale. Il
detto messer Pietro mi fece le più sterminate carezze che mai si possa fare a
uomo del mondo; di poi si volse ad Albertaccio e disse: – Io voglio che
Benvenuto resti qui con tutte le sue persone, se lui ne avessi ben cento; sì
che risolvetevi, volendo anche voi Benvenuto, a restar qui meco, altrimenti io
non ve lo voglio rendere – e così mi restai a godere con questo
virtuosissimo Signore. Mi aveva messo in ordine una camera, che sarebbe troppo
onorevole a un cardinale, e continuamente volse che io mangiassi accanto a Sua
Signoria. Dipoi entrò con modestissimi ragionamenti, mostrandomi che arebbe
aùto desiderio che io lo ritraessi; e io, che non desideravo altro al mondo,
fattomi certi stucchi candidissimi dentro in uno scatolino, lo cominciai; e la
prima giornata io lavorai dua ore continue, e bozzai quella virtuosa testa di
tanta buona grazia, che Sua Signoria ne restò istupefatta; e come quello che
era grandissimo innelle sue lettere e innella poesia in superlativo grado, ma
di questa mia professione Sua Signoria non entendeva nulla al mondo: il perché
si è che allui parve che io l'avessi finita a quel tempo, che io non l'avevo a
pena cominciata: di modo che io non potevo dargli ad intendere che la voleva
molto tempo a farsi bene. All'utimo io mi risolsi a farla il meglio che io
sapevo col tempo che la meritava: e perché egli portava la barba corta alla
veniziana, mi dette di gran fatiche a fare una testa che mi sadisfacessi. Pure
la fini' e mi parve fare la più bella opera che io facessi mai, per quanto si
aparteneva a l'arte mia. Per la qual cosa io lo viddi sbigottito, perché e'
pensava che avendola io fatta di cera in dua ore, io la dovessi fare in dieci
d'acciaro. Veduto poi che io non l'avevo potuta fare in dugento ore di cera, e
dimandavo licenzia per andarmene alla volta di Francia, il perché lui si
sturbava molto, e mi richiese che io gli facessi un rovescio a quella sua
medaglia, almanco; e questo fu un caval Pegaseo in mezzo a una ghirlanda di
mirto. Questo io lo feci in circa a tre ore di tempo, dandogli bonissima
grazia; e essendo assai sadisfatto, disse: – Questo cavallo mi par pure
maggior cosa l'un dieci, che non è il fare una testolina, dove voi avete penato
tanto: io non son capace di questa difficultà –. Pure mi diceva e mi
pregava, che io gnene dovessi fare in acciaro, dicendomi: – Di grazia
fatemela, perché voi me la farete ben presto, se voi vorrete –. Io gli
promessi che quivi io non la volevo fare; ma dove io mi fermassi a lavorare
gliene farei senza manco nessuno. In mentre che noi tenevamo questo proposito,
io ero andato a mercatare tre cavalli per andarmene alla volta di Francia; e
lui faceva tener conto di me segretamente, perché aveva grandissima autorità in
Padova; di modo che volendo pagare i cavalli, li quali avevo mercatati
cinquanta ducati, il padrone di essi cavalli mi disse: – Virtuoso uomo,
io vi fo un presente delli tre cavalli –. Al quale io risposi: – Tu
non sei tu che me gli presenti; e da quello che me gli presenta io non gli
voglio, perché io non gli ho potuto dar nulla delle fatiche mie –. Il
buono uomo mi disse che, non pigliando quei cavagli, io non caverei altri
cavagli di Padova e sarei necessitato a 'ndarmene a piede. A questo io me ne
andai al magnifico messer Pietro, il quale faceva vista di non saper nulla, e
pur mi carezzava, dicendomi che io soprastessi in Padova. Io che non ne volevo
far nulla ed ero disposto a 'ndarmene a ogni modo, mi fu forza accettare li tre
cavalli; e con essi me ne andai.</p>
</div2>
<div2 type="capitolo">
<head>XCV.</head>
<p>Presi il cammino per terra di Grigioni, perché altro cammino non era sicuro,
rispetto alle guerre. Passammo le montagne dell'Alba e della Berlina: era agli
otto dì di maggio ed era la neve grandissima. Con grandissimo pericolo della
vita nostra passammo queste due montagne. Passate che noi le avemmo, ci
fermammo a una terra la quale, se ben mi ricordo, si domanda Valdistà: quivi
alloggiammo. La notte vi capitò un corriere fiorentino, il quale si domandava
il Busbacca. Questo corriere io l'avevo sentito ricordare per uomo di credito e
valente nella sua professione, e non sapevo che gli era scaduto per le sue
ribalderie. Quando e' mi vedde all'osteria, lui mi chiamò per nome, e mi disse
che andava per cose d'inportanza a Lione, e che di grazia io gli prestassi
dinari per il viaggio. A questo io dissi, che non avevo danari da potergli
prestare, ma che volendo venir meco di compagnia io gli farei le spese insino a
Lione. Questo ribaldo piagneva e facevami le belle lustre dicendomi, come
– per e' casi d'importanza della nazione essendo mancato danari a un
povero corrieri, un par vostro è ubbrigato a 'iutarlo – e di più mi disse
che portava cose di grandissima importanza di messer Filippo Strozzi: e perché
gli aveva una guaina d'un bicchiere coperta di cuoio, mi disse innell'orecchio,
che in quella guaina era un bicchier d'argento, e che in quel bicchiere era
gioie di valore di molte migliaia di ducati, e che e' v'era lettere di
grandissima importanza, le quali mandava messer Filippo Strozzi. A questo io
dissi a lui, che mi lasciassi rinchiuder le gioie a dosso a lui medesimo, le
quali porterebbon manco pericolo che a portarle in quel bicchiere; e che quel
bicchiere lasciassi a me, il quale poteva valere dieci scudi incirca, e io lo
servirei di venticinque. A queste parole il corrier disse, che se ne verrebbe
meco, non potendo far altro, perché lasciando quel bicchiere non gli sarebbe
onore. Così la mozzammo; e la mattina partendoci arrivammo a un lago, che è in
fra Valdistate e Vessa; questo lago è lungo quindici miglia, dove e' s'arriva a
Vessa. Veduto le barche di questo lago, io ebbi paura; perché le dette barche
son d'abete, non molto grande e non molto grosse, e non son confitte, né manco
impeciate; e se io non vedevo entrare in un'altra simile quattro gentiluomini
tedeschi con i loro cavagli, io non entravo mai in questa; anzi mi sarei più
presto tornato addietro; ma io mi pensai, alle bestialità che io vedevo fare a
coloro, che quelle acque tedesche non affogassino, come fanno le nostre della
Italia. Quelli mia dua giovani mi dicevano pure: – Benvenuto, questa è
una pericolosa cosa a entrarci drento con quattro cavalli –. A e' quali
io dicevo: – Non considerate voi, poltroni, che quei quattro gentiluomini
sono entrati innanzi a noi, e vanno via ridendo? Se questo fussi vino, come l'è
acqua, io direi che lor vanno lieti per affogarvi drento; ma perché l'è acqua,
io so ben che e' non hanno piacere d'affogarvi, sì ben come noi –. Questo
lago era lungo quindici miglia e largo tre in circa; da una banda era un monte
altissimo e cavernoso, dall'altra era piano e erboso. Quando noi fummo drento
in circa quattro miglia, il ditto lago cominciò a far fortuna, di sorte che
quelli che vogavano ci chiedevano aiuto che noi gli aiutassimo vogare; così
facemmo un pezzo. Io accennavo, e dicevo che ci gettassino a quella proda di
là; lor dicevano non esser possibile, perché non v'è acqua che sostenessi la
barca, e che e' v'è certe secche, per le quale la barca subito si disfarebbe e
annegheremmo tutti, e pure ci sollecitavano che noi aiutassimo loro. E'
barcheriuoli si chiamavano l'un l'altro, chiedendosi aiuto. Vedutogli io
sbigottiti, avendo un caval savio gli acconciai la briglia al collo e presi una
parte della cavezza con la man mancina. Il cavallo che era, sì come sono, con
qualche intelligenza, pareva che si fussi avveduto quel che io volevo fare, che
avendogli volto il viso in verso quell'erba fresca, volevo che, notando, ancora
me istrascicassi seco. In questo venne una onda sì grande da quel lago, che la
soprafece la barca. Ascanio gridando: – Misericordia, padre mio,
aiutatemi – mi si volse gittare addosso; il perché io messi mano al mio
pugnaletto, e gli dissi che facessino quel che io avevo insegnato loro, perché
i cavagli salverebbon lor la vita sì bene, com'io speravo camparla ancora io
per quella via; e se più e' mi si gittassi addosso, io l'ammazzerei. Così
andammo innanzi parecchi miglia con questo mortal pericolo.</p>
</div2>
<div2 type="capitolo">
<head>XCVI.</head>
<p>Quando noi fummo a mezzo il lago, noi trovammo un po' di piano da poterci
riposare, e in su questo piano viddi ismontato quei quattro gentiluomini
tedeschi. Quando noi volemmo ismontare, il barcherolo non voleva per niente.
Allora io dissi a' mia giovani: – Ora è tempo a far qualche pruova di
noi: sì che mettete mano alle spade, e facciàno che per forza e' ci mettino in
terra –. Così facemmo con gran difficultà, perché lor fecion grandissima
resistenza. Pure messi che noi fummo in terra, bisognava salire due miglia su
per quel monte, il quale era più difficile che salire su per una scala a
piuoli. Io ero tutto armato di maglia con istivali grossi e con uno scoppietto
in mano, e pioveva quanto Idio ne sapeva mandare. Quei diavoli di quei
gentiluomini tedeschi con quei lor cavalletti a mano facevano miracoli, il
perché i nostri cavagli non valevano per questo effetto, e crepavamo di fatica
a farli salire quella difficil montagna. Quando noi fummo in su un pezzo, il
cavallo d'Ascanio, che era un cavall'unghero mirabilissimo, questo era innanzi
un pochetto al Busbacca corriere, e 'l ditto Ascanio gli aveva dato la sua
zagaglia, che gliene aiutassi portare; avvenne che per e' cattivi passi quel
cavallo isdrucciolò e andò tanto barcollone, non si potendo aiutare, che
percosse in su la punta della zagaglia di quel ribaldo di quel corriere, che
non l'aveva saputa iscansare; e passata al cavallo la gola a banda a banda,
quell'altro mio garzone, volendo aiutare ancora il suo cavallo, che era un
caval morello, isdrucciolò inverso il lago e s'attenne a un respo, il qual era
sottilissimo. In su questo cavallo era un paio di bisacce, nelle quali era
drento tutti e' mia danari con ciò che io avevo di valore: dissi al giovane che
salvassi la sua vita, e lasciassi andare il cavallo in malora: la caduta si era
più d'un miglio e andava a sottosquadro e cadeva nel lago. Sotto questo luogo a
punto s'era fermato quelli nostri barcheruoli; a tale che se il cavallo cadeva,
dava loro a punto addosso. Io era innanzi a tutti e stavamo a vedere tombolare
il cavallo, il quale pareva che andassi al sicuro in perdizione. In questo io
dicevo a' mia giovani: – Non vi curate di nulla, salvianci noi e
ringraziamo Idio d'ogni cosa; a me mi sa solamente male di questo povero uomo
del Busbacca, che ha legato il suo bicchiere e le sue gioie, che son di valore
di parecchi migliaia di ducati, all'arcione di quel cavallo, pensando
quell'essere più sicuro: e' mia son pochi cento di scudi, e non ho paura di
nulla al mondo, purché io abbia la grazia de Dio –. Il Busbacca allora
disse: – E' non m'incresce de' mia, ma e' m'incresce ben de' vostri
–. Dissi a lui: – Perché t'incresc'egli de' mia pochi, e non
t'incresce de' tua assai? – Il Busbacca disse allora: – Dirovelo in
nel nome di Dio: in questi casi e ne' termini che noi siamo, bisogna dire il
vero. Io so che i vostri sono iscudi, e son da dovero; ma quella mia vesta di
bicchiere, dove io ho detto esser tante gioie e tante bugie, è tutta piena di
caviale –. Sentendo questo io non possetti fare che io non ridessi: quei
mia giovani risono; lui piagneva. Quel cavallo si aiutò, quando noi l'avevamo
fatto ispacciato. Così ridendo ripigliammo le forze e mettemmoci a seguitare il
monte. Quelli quattro gentiluomini tedeschi, ch'erono giunti prima di noi in
cima di quella ripida montagna, ci mandorno alcune persone, le quali ci
aiutorno; tanto che noi giugnemmo a quel salvatichissimo alloggiamento: dove,
essendo noi molli istracchi e affamati, fummo piacevolissimamente ricevuti; e
ivi ci rasciugammo, ci riposammo, sodisfacemmo alla fame, e con certe erbacce
fu medicato il cavallo ferito; e ci fu insegnato quella sorte d'erbe, le quali
n'era pieno la siepe, e ci fu detto, che tenendogli continuamente la piaga
piena di quell'erbe, il cavallo non tanto guatirebbe, ma ci servirebbe come se
non avessi un male al mondo: tanto facemmo. Ringraziato i gentiluomini, e noi
molto ben ristorati, di quivi ci partimmo e passammo innanzi, ringraziando
Idio, che ci aveva salvati da quel gran pericolo.</p>
</div2>
<div2 type="capitolo">
<head>XCVII.</head>
<p>Arrivammo a una terra di là da Vessa: qui ci riposammo la notte, dove noi
sentimmo a tutte l'ore della notte una guardia, che cantava in molto piacevol
modo; e per essere tutte quelle case di quella città di legno di abeto, la
guardia non diceva altra cosa, se non che s'avessi cura al fuoco. Il Busbacca,
che era spaventato della giornata, a ogni ora che colui cantava, el Busbacca
gridava in sogno, dicendo: – Ohimè Idio, che io affogo! – e questo
era lo spavento del passato giorno; e arroto a quello, che s'era la sera
inbriacato, perché volse fare a bere quella sera con tutti e' tedeschi che vi
erano; e talvolta diceva: – Io ardo – e talvolta: – Io affogo
–: gli pareva essere alcune volte innello 'nferno marterizzato con quel
caviale al collo. Questa notte fu tanto piacevole, che tutti e' nostri affanni
si erano conversi in risa. La mattina levatici con bellissimo tempo, andammo a
desinare a una lieta terra domandata Lacca. Quivi fummo mirabilmente trattati;
di poi pigliammo guide, le quali erano di ritorno a una terra chiamata Surich.
La guida che menava, andava su per un argine d'un lago, e non v'era altra
strada, e questo argine ancora lui era coperto d'acqua, in modo che la bestial
guida sdrucciolò, e il cavallo e lui andorno sotto l'acqua. Io, che ero drieto
alla guida a punto, fermato il mio cavallo, istetti a veder la bestia sortir
dell'acqua; e come se nulla non fussi stato, ricominciò a cantare, e
accennavami che io andassi innanzi. Io mi gittai in su la man ritta, e roppi
certe siepe; così guidavo i mia giovani e 'l Busbacca. La guida gridava,
dicendomi in tedesco pure che se quei populi mi vedevano, mi arebbero
ammazzato. Passammo innanzi e scampammo quell'altra furia. Arrivammo a Surich,
città maravigliosa, pulita quanto un gioiello. Quivi riposammo un giorno
intero, di poi una mattina per tempo ci partimmo; capitammo a un'altra bella
città chiamata Solutorno: di quivi capitammo a Usanna, da Usanna a Ginevra, da
Ginevra a Lione, sempre cantando e ridendo. A Lione mi riposai per quattro
giornate; molto mi rallegrai con alcuni mia amici; fui pagato della spesa che
io avevo fatta per il Busbacca; di poi in capo dei quattro giorni, presi il
cammino per la volta di Parigi. Questo fu viaggio piacevole, salvo che quando
noi giugnemmo alla Palissa, una banda di venturieri ci volsono assassinare, e
non con poca virtù ci salvammo. Di poi ce ne andammo insino a Parigi sanza un
disturbo al mondo: sempre cantando e ridendo giugnemmo a salvamento.</p>
</div2>
<div2 type="capitolo">
<head>XCVIII.</head>
<p>Riposatomi in Parigi alquanto, me ne andai a trovare il Rosso dipintore, il
quale stava al servizio del Re. Questo Rosso io pensava che lui fossi il
maggiore amico che io avessi al mondo, perché io gli avevo fatto in Roma i
maggior piaceri che possa fare un uomo a un altro uomo; e perché questi cotai
piaceri si posson dire con brieve parole, io non voglio mancare di non gli
dire, mostrando quant'è sfacciata la ingratitudine. Per la sua mala lingua,
essendo lui in Roma, gli aveva detto tanto male de l'opere di Raffaello da
Urbino, che i discepoli suoi lo volevano ammazzare a ogni modo: da questo lo
campai, guardandolo dì e notte con grandissime fatiche. Ancora per aver detto
male di maestro Antonio da San Gallo, molto eccellente architettore, gli fece
torre un'opera che lui gli aveva fatto avere da messer Agnol de Cesi; dipoi
cominciò tanto a far contro a di lui, che egli l'aveva condotto a morirsi di
fame; per la qual cosa io gli prestai di molte decine di scudi per vivere. E
non gli avendo ancora riauti, sapendo che gli era al servizio del Re, lo andai,
come ho detto, a visitare: non tanto pensavo che lui mi rendessi li mia dinari,
ma pensavo che mi dessi aiuto e favore per mettermi al servizio di quel gran
Re. Quando costui mi vedde, subito si turbò e mi disse: – Benvenuto, tu
se' venuto con troppa spesa innun così gran viaggio, massimo di questo tempo,
che s'attende alla guerra e non a baiuccole di nostre opere –. Allora io
dissi, che io avevo portato tanti dinari da potermene tornare a Roma in quel
modo che io ero venuto a Parigi; e che questo non era il cambio delle fatiche
che io avevo durate per lui; e che io cominciavo a credere quel che mi aveva
detto di lui maestro Antonio da San Gallo. Volendosi metter tal cosa in burla,
essendosi avveduto della sua sciagurataggine, io gli mostrai una lettera di
cambio di cinquecento scudi a Ricciardo del Bene. Questo sciagurato pur si
vergognava, e volendomi tenere quasi per forza, io mi risi di lui, e me ne
andai insieme con un pittore, che era quivi alla presenza. Questo si domandava
lo Sguazzella: ancora lui era fiorentino; anda'mene a stare in casa sua con tre
cavalli e tre servitori a tanto la settimana. Lui benissimo mi trattava, e io
meglio lo pagavo. Di poi cercai di parlare al Re, al quale m'introdusse un
certo messer Giuliano Buonaccorsi suo tesauriere. A questo io soprastetti
assai, perché io non sapevo che il Rosso operava ogni diligenza, che io non
parlassi al Re. Poiché il ditto messer Giuliano se ne fu avveduto, subito mi
menò a Fontana Biliò e messemi drento inanzi al Re, da il quale io ebbi un'ora
intera di gratissima audienza. E perché il Re era in assetto per andare alla
volta di Lione, disse al ditto messer Giuliano che seco mi menassi, e che per
la strada si ragionerebbe di alcune belle opere, che Sua Maestà aveva in animo
di fare. Così me ne andavo insieme a presso al traino della Corte, e per la
strada feci grandissima servitù col cardinale di Ferrara, il quale non aveva
ancora il cappello. E perché ogni sera io avevo grandissimi ragionamenti con il
ditto Cardinale, e Sua Signoria diceva che io mi dovessi restare in Lione a una
sua badia, e quivi potrei godere in fine a tanto che il Re tornassi dalla
guerra, che se ne andava alla volta di Granopoli, e alla sua badia in Lione io
arei tutte le comodità. Giunti che noi fummo a Lione, io mi ero ammalato, e
quel mio giovane Ascanio aveva preso la quartana; di sorte che m'era venuto a
noia i franciosi e la lor Corte, e mi parea mill'anni di ritornarmene a Roma.
Vedutomi disposto il Cardinale a ritornare a Roma, mi dette tanti dinari, che
io gli facessi in Roma un bacino e un boccale d'ariento. Così ce ne ritornammo
alla volta di Roma in su bonissimi cavalli, e venendo per le montagne del
Sanpione, e essendomi accompagnato con certi franzesi, con li quali venimmo un
pezzo, Ascanio con la sua quartana, e io con una febbretta sorda, la quale
pareva che non mi lasciassi punto; e avevo sdegnato lo stomaco di modo, che io
non credo che mi toccassi a mangiare un pane intero la settimana, e molto
desideravo di arrivare in Italia, desideroso di morire in Italia e non in
Francia.</p>
</div2>
<div2 type="capitolo">
<head>XCIX.</head>
<p>Passato che noi avemmo li monti del Sanpione detto, trovammo un fiume presso
a un luogo domandato Indevedro. Questo fiume era molto largo, assai profondo, e
sopra esso aveva un ponticello lungo e stretto, sanza sponde. Essendo la
mattina una brinata molto grossa, giunto al ponte, che mi trovavo innanzi a
tutti, e conosciutolo molto pericoloso, comandai alli mia giovani e servitori
che scavalcassino, menando li lor cavalli a mano. Così passai il detto ponte
molto felicemente, e me ne venivo ragionando con un di quei dua franzesi, il
quale era un gentiluomo: quell'altro era un notaro, il quale era restato a
dietro alquanto, e dava la baia a quel gentiluomo franzese e a me, che per
paura di nonnulla avevàno voluto quel disagio de l'andar a piede. Al quale io
mi volsi, vedutolo in sul mezzo del ponte, e lo pregai che venissi pianamente,
per che egli era in luogo molto pericoloso. Questo uomo, che non potette
mancare alla sua franciosa natura, mi disse in francioso che io era uomo di
poco animo, e che quivi non era punto di pericolo. Mentre che diceva queste
parole, volse pugnere un poco il cavallo, per la qual cosa subito il cavallo
isdrucciolò fuor del ponte, e con le gambe inverso il cielo cadde a canto a un
sasso grossissimo. E perché Idio molte volte è misericordioso de' pazzi, questa
bestia insieme con l'altra bestia e suo cavallo dettono innun tonfano
grandissimo, dove gli andorno sotto, e lui e il cavallo. Subito veduto questo,
con grandissima prestezza io mi cacciai a correre, e con gran difficultà saltai
in su quel sasso, e spenzolandomi da esso, aggiunsi un lembo d'una guarnacca
che aveva adosso quest'uomo, e per quel lembo lo tirai su, che ancora stava
coperto dall'acqua; e perché gli aveva beuto assai acqua, e poco stava che
saria affogato, io, vedutolo fuor del pericolo, mi rallegrai seco d'avergli
campato la vita. Per la qual cosa costui mi rispose in franzese e mi disse che
io non avevo fatto nulla; che la importanza si era le sue scritture, che
valevan di molte dicine di scudi: e pareva che queste parole costui me le
dicesse in còllora, tutto molle e barbugliando. A questo, io mi volsi a certe
guide che noi avevamo, e commissi che aiutassino quella bestia, e che io gli
pagherei. Una di quelle guide virtuosamente e con gran fatica si mise a
'iutarlo, e ripescògli le sue scritture, tanto che lui non perse nulla;
quell'altra guida mai non volse durar fatica nissuna a 'iutarlo. Arrivati che
noi fummo poi a quel luogo sopra ditto – noi avevamo fatto una borsa, la
quale ora tocca a spendere a me – desinato che noi avemmo, io detti
parecchi danari della borsa della compagnia a quella guida, che aveva aiutato
trar colui dell'acqua; per la qual cosa costui mi diceva, che quei danari io
gliene darei del mio, che non intendeva di dargli altro che quel che noi eramo
d'accordo, d'aver fatto l'uffizio della guida. A questo, io gli dissi molte
ingiuriose parole. Allora mi si fece incontro l'altra guida, qual non aveva
durato fatica, e voleva pure che io pagassi anche lui; e perché io dissi:
– Ancora costui merita il premio per aver portato la croce, – mi
rispose, che presto mi mostrerebbe una croce, alla quale io piagnerei. Allui
dissi che io accenderei un moccolo a quella croce, per il quale io speravo che
allui toccherebbe il primo a piagnere. E perché questo è luogo di confini infra
i Veniziani e Tedeschi, costui corse per populi, e veniva con essi con un
grande ispiede inanzi. Io, che ero in sul mio buon cavallo, abbassai il fucile
in sul mio archibuso: voltomi a' compagni, dissi: – Al primo ammazzo
colui; e voi altri fate il debito vostro, perché quelli sono assassini di
strada, e hanno preso questo poco dell'occasione solo per assassinarci –.
Quell'oste, dove noi avevamo mangiato, chiamò un di quei caporali, ch'era
vecchione, e lo pregò che rimediasse a tanto inconveniente, dicendogli: –
Questo è un giovine bravissimo, e se bene voi lo taglierete a pezzi, e' ne
ammazzerà tanti di voi altri, e forse potria scaparvi delle mani, da poi fatto
il male che gli arà. La cosa si quietò, e quel vecchio capo di loro mi disse:
– Va in pace, che tu non faresti una insalata, se tu avessi ben cento
uomini teco –. Io che conoscevo che lui diceva la verità e mi ero
risoluto di già e fattomi morto, non mi sentendo dire altre parole ingiuriose,
scotendo il capo, dissi: – Io arei fatto tutto il mio potere, mostrando
essere animal vivo e uomo – e preso il viaggio, la sera al primo
alloggiamento, facemmo conto della borsa, e mi divisi da quel francioso
bestiale, restando molto amico di quell'altro che era gentiluomo; e con i mia
tre cavalli, soli ce ne venimmo a Ferrara. Scavalcato che io fui, me ne andai
in Corte del Duca per far reverenzia a Sua Eccellenzia, per potermi partir la
mattina alla volta di Santa Maria dal Loreto. Avevo aspettato insino a dua ore
di notte, e allora comparse il Duca: io gli baciai le mane; mi fece grande
accoglienze, e commisse che mi fussi dato l'acqua alle mane. Per la qual cosa
io piacevolmente dissi: – Eccellentissimo signore, egli è più di quattro
mesi che io non ho mangiato tanto, che sia da credere che con tanto poco si
viva; però, cognosciutomi che io non mi potrei confortare de' reali cibi della
sua tavola, mi starò così ragionando con quella, in mentre che Vostra
Eccellenzia cena, e lei e io a un tratto medesimo aremo più piacere, che se io
cenassi seco –. Così appiccammo ragionamento, e passammo insino alle
cinque ore. Alle cinque ore poi io presi licenzia, e andatomene alla mia
osteria, trovai apparecchiato maravigliosamente, perché il Duca mi aveva
mandato a presentare le regaglie del suo piatto con molto buon vino; e per
esser a quel modo soprastato più di dua ore fuor della mia ora del mangiare,
mangiai con grandissimo appetito, che fu la prima volta che di poi e' quattro
mesi io avevo potuto mangiare.</p>
</div2>
<div2 type="capitolo">
<head>C.</head>
<p>Partitomi la mattina, me ne andai a Santa Maria dal Loreto, e di quivi,
fatto le mie orazione, ne andai a Roma; dove io trovai il mio fidelissimo
Felice, al quale io lasciai la bottega con tutte le masserizie e ornamenti sua,
e ne apersi un'altra a canto al Sugherello profumiere, molto più grande e più
spaziosa; e mi pensavo che quel gran Re Francesco non si avessi a ricordar di
me. Per la qual cosa io presi di molte opere da diversi signori, e intanto
lavoravo quel boccale e bacino che io avevo preso da fare dal cardinal di
Ferrara. Avevo di molti lavoranti e molte gran faccende d'oro e di argento.
Avevo pattuito con quel mio lavorante perugino, che da per sé s'era iscritto
tutti i danari che per la parte sua si erano ispesi, li quai danari s'erano
ispesi in suo vestire e in molte altre cose; con le spese del viaggio erano in
circa a settanta scudi: delli quali noi c'eramo accordati che lui ne scontassi
tre scudi il mese; ché più di otto iscudi io gli facevo guadagnare. In capo di
dua mesi questo ribaldo si andò con Dio di bottega mia, e lasciommi impedito da
molte faccende, e disse che non mi voleva dar altro. Per questa cagione io fui
consigliato di prevalermene per la via della iustizia, perché' m'ero messo in
animo di tagliargli un braccio; e sicurissimamente lo facevo, ma li amici mia
mi dicevano che non era bene che io facessi una tal cosa, avvenga che io
perdevo li mia danari e forse un'altra volta Roma, perché i colpi non si danno
a patti; e che io potevo con quella scritta, che io avevo di sua mano, subito
farlo pigliare. Io mi attenni al consiglio, ma volsi più liberamente agitare
tal cosa. Mossi la lite all'auditore della Camera realmente, e quella convinsi;
e per virtù di essa, che v'andò parecchi mesi, io da poi lo feci mettere in
carcere. Mi trovavo carica la bottega di grandissime faccende, e in fra l'altre
tutti gli ornamenti d'oro e di gioie della moglie del signor Gerolimo Orsino,
padre del signor Paulo oggi genero del nostro duca Cosimo. Queste opere erano
molto vicine alla fine, e tuttavia me ne cresceva delle importantissime. Avevo
otto lavoranti, e con essi insieme, e per onore e per utile, lavoravo il giorno
e la notte.</p>
</div2>
<div2 type="capitolo">
<head>CI.</head>
<p>In mentre che così vigorosamente io seguitavo le mie imprese, mi venne una
lettera mandatami con diligenza dal Cardinale di Ferrara, la quale diceva in
questo tenore: "Benvenuto caro amico nostro. Alli giorni passati questo gran Re
Cristianissimo si ricordò di te, dicendo che desiderava averti al suo servizio.
Al quale io risposi, che tu m'avevi promesso, che ogni volta che io mandavo per
te per servizio di Sua Maestà, subito tu verresti. A queste parole Sua Maestà
disse: – Io voglio che si gli mandi la comodità da poter venire, sicondo
che merita un suo pari – e subito comandò al suo Amiraglio, che mi
facessi pagare mille scudi d'oro da il tesauriere de' risparmi. Alla presenza
di questo ragionamento si era il cardinale de' Gaddi, il quale subito si fece
innanzi e disse a Sua Maestà, che non accadeva che Sua Maestà dessi quella
commessione, perché lui disse averti mandato danari a bastanza, e che tu eri
per il cammino. Ora se per caso egli è il contrario, sì come io credo, di quel
che ha detto il cardinal de' Gaddi, aùto questa mia lettera, rispondi subito,
perché io rappiccherò il filo, e farotti dare li promessi danari da questo
magnanimo Re".</p>
<p>Ora avvertisca il mondo e chi vive in esso, quanto possono le maligne
istelle coll'avversa fortuna in noi umani! Io non avevo parlato due volte a'
mie' dì a questo pazzerellino di questo cardinaluccio de' Gaddi; e questa sua
saccenteria lui non la fece per farmi un male al mondo, ma solo la fece per
cervellinaggine e per dappocaggine sua, mostrandosi di avere ancora lui cura
alle faccende degli uomini virtuosi che desiderava avere il Re, sì come faceva
il cardinal di Ferrara. Ma fu tanto iscimunito da poi, che lui non mi avvisò
nulla; che certo io per non vituperare uno sciocco fantoccino, per amor della
patria, arei trovato qualche scusa per rattoppare quella sua sciocca
saccenteria. Subito aùto la lettera del reverendissimo cardinale di Ferrata,
risposi, come del cardinal de' Gaddi io non sapevo nulla al mondo, e che se
pure lui mi avessi tentato di tal cosa, io non mi sarei mosso di Italia senza
saputa di Sua Signoria reverendissima, e maggiormente che io avevo in Roma una
maggior quantità di faccende che mai per l'adietro io avessi aùte; ma che a un
motto di Sua Maestà cristianissima, dettomi da un tanto Signore, come era Sua
Signoria reverendissima, io mi leverei subito, gittando ogni altra cosa a
traverso. Mandato le mie lettere, quel traditore del mio lavorante perugino
pensò a una malizia, la quale subito gli venne ben fatta rispetto alla avarizia
di papa Pagolo da Farnese, ma più del suo bastardo figliuolo, allora chiamato
duca di Castro. Questo ditto lavorante fece intendere a un di que' segretari
del signor Pierluigi ditto, che, essendo stato meco per lavorante parecchi
anni, sapeva tutte le mie faccende; per le quale lui faceva fede al ditto
signor Pierluigi, che io ero uomo di più di ottanta mila ducati di valsente, e
che questi dinari io gli avevo la maggior parte in gioie; le qual gioie erano
della Chiesa, e che io l'avevo rubate nel tempo del sacco di Roma in castel
Sant'Agnolo, e che vedessino di farmi pigliare subito e segretamente. Io avevo,
una mattina infra l'altre, lavorato più di tre ore innanzi giorno in sull'opere
della sopra ditta isposa, e in mentre che la mia bottega si apriva e spazzava,
io m'ero messo la cappa addosso per dare un poco di volta; e preso il cammino
per istrada Iulia, isboccai in sul canto della Chiavica; dove Crespino bargello
con tutto la sua sbirreria mi si fece in contro, e mi disse: – Tu se'
prigion del Papa –. Al quale io dissi: – Crespino, tu m'hai preso
in iscambio. – No – disse Crespino – tu se' il virtuoso
Benvenuto, e benissimo ti cognosco, e ti ho a menare in castel Sant'Agnolo,
dove vanno li signori e li uomini virtuosi pari tua –. E perché quattro
di quelli caporali sua mi si gittorno addosso e con violenza mi volevan levare
una daga che io avevo a canto e certe anella che io avevo in dito, il ditto
Crespino a loro disse: – Non sia nessun di voi che lo tocchi: basta bene
che voi facciate l'uffizio vostro, che egli non mi fugga –. Dipoi
accostatomisi, con cortese parole mi chiese l'arme. In mentre che io gli davo
l'arme, mi venne considerato che in quel luogo appunto io avevo ammazzato
Pompeo. Di quivi mi menorno in Castello, e in una camera su di sopra, innel
mastio, mi serrorno prigione. Questa fu la prima volta che mai io gustai
prigione, insino a quella mia età de' trentasette anni.</p>
</div2>
<div2 type="capitolo">
<head>CII.</head>
<p>Considerato il signor Pierluigi, figliuol del Papa, la gran quantità de'
danari, che era quella di che io era accusato, subito ne chiese grazia a quel
suo padre Papa, che di questa somma de' danari gliene facessi una donagione.
Per la qual cosa il Papa volentieri gliene concesse, e di più gli disse che
ancora gliene aiuterebbe riscuotere: di modo che, tenutomi prigione otto giorni
interi, in capo degli otto giorni, per dar qualche termine a questa cosa, mi
mandorno a esaminare. Di che io fu' chiamato in una di quelle sale, che sono in
Castello, del Papa, luogo molto onorato; e gli esaminatori erano il Governator
di Roma, qual si domandava messer Benedetto Conversini pistolese, che fu da poi
vescovo de Iesi; l'altro si era il Proccurator fiscale, che del nome suo non mi
ricordo; l'altro, ch'era il terzo, si era il giudice de' malificii, qual si
domandava messer Benedetto da Cagli. Questi tre uomini mi cominciorno a
esaminare, prima con amorevole parole, da poi con asprissime e paventose
parole, causate perché io dissi loro: – Signori mia, egli è più d'una
mezz'ora, che voi non restate di domandarmi di favole e di cose, che veramente
si può dire che voi cicalate, o che voi favellate. Modo di dire,
<emph>cicalare</emph>, che non ha tuono, o <emph>favellare</emph>, che non vol
dir nulla; sì che io vi priego che voi mi diciate quel che voi volete da me, e
che io senta uscir delle bocche vostre ragionamenti, e non favole e cicalerie
–. A queste mie parole il Governatore, ch'era pistolese, e non potendo
più palliare la sua arrovellata natura, mi disse: – Tu parli molto
sicuramente, anzi troppo altiero; di modo che cotesta tua alterigia io te la
farò diventare più umile che un canino a li ragionamenti che tu mi udirai
dirti; e' quali non saranno né cicalerie né favole, come tu di', ma saranno una
proposta di ragionamenti, ai quali e' bisognerà bene che tu ci metti del buono
a dirci la ragione di essi –. E così cominciò: – Noi sappiamo
certissimo che tu eri in Roma al tempo del Sacco, che fu fatto in questa
isfortunata città di Roma; e in questo tempo tu ti trovasti in questo Castel
Sant'Agnolo, e ci fusti adoperato per bombardiere; e perché l'arte tua si è
aurifice e gioielliere, papa Clemente per averti conosciuto in prima, e per non
essere qui altri di cotai professione, ti chiamò innel suo secreto e ti fece
isciorre tutte le gioie dei sua regni e mitrie e anella; e di poi fidandosi di
te, volse che tu gnene cucissi adosso: per la qual cosa tu ne serbasti per te
di nascosto da Sua Santità per il valore di ottanta mila scudi. Questo ce l'ha
detto un tuo lavorante, con il quale tu ti se' confidato e vantatone. Ora noi
ti diciamo liberamente che tu truovi le gioie o il valore di esse gioie: di poi
ti lasceremo andare in tua libertà.</p>
</div2>
<div2 type="capitolo">
<head>CIII.</head>
<p>Quando io senti' queste parole io non mi possetti tenere di non mi muovere a
grandissime risa; di poi riso alquanto, io dissi: – Molto ringrazio Idio,
che per questa prima volta che gli è piaciuto a Sua Maestà che io sia
carcerato, pur beato che io non son carcerato per qualche debol cosa, come il
più delle volte par che avvenga ai giovani. Se questo che voi dite fussi il
vero, qui non c'è pericolo nissuno per me che io dovessi essere gastigato da
pena corporale, avendo le legge in quel tempo perso tutte le sue autorità; dove
che io mi potria scusare, dicendo, che come ministro, cotesto tesoro io lo
avessi guardato per la sacra e santa Chiesa appostolica, aspettando di
rimetterlo a buon Papa, o sì veramente da quello che e' mi fussi richiesto,
quale ora saresti voi, se la stessi così –. A queste parole quello
arrabbiato Governatore pistolese non mi lasciò finir di dire le mie ragione,
che lui furiosamente disse: – Acconciala in quel modo che tu vuoi,
Benvenuto, che annoi ci basta avere ritrovato il nostro; e fa' pur presto, se
tu non vuoi che noi facciamo altro che con parole –. E volendosi rizzare
e andarsene, io dissi loro: – Signori, io non son finito di esaminare,
sicché finite di esaminarmi, e poi andate dove a voi piace –. Subito si
rimissono assedere, assai bene in còllora, quasi mostrando di non voler più
udire parola nissuna che io allor dicessi, e mezzo sollevati, parendo loro di
aver trovato tutto quello che loro desideravono di sapere. Per la qual cosa io
cominciai in questo tenore: – Sappiate, Signori, che e' sono in circa a
venti anni che io abito Roma, e mai né qui né altrove fui carcerato –. A
queste parole quel birro di quel Governatore disse: – Tu ci hai pure
ammazzati degli uomini –. Allora io dissi: – Voi lo dite, e non io;
ma se uno venissi per ammazzar voi, così prete, voi vi difenderesti, e
ammazzando lui le sante legge ve lo comportano; sì che lasciatemi dire le mie
ragione, volendo potere riferire al Papa e volendo giustamente potermi
giudicare. Io di nuovo vi dico, ch'e' son vicino a venti anni che io abito
questa maravigliosa Roma, e in essa ho fatto grandissime faccende della mia
professione: e perché io so che questa è la sieda di Cristo, e' mi sarei
promesso sicuramente, che se un principe temporale mi avessi voluto fare
qualche assassinamento, io sarei ricorso a questa santa Cattedra e a questo
Vicario di Cristo, che difendessi le mie ragione. Oimè! dove ho io a 'ndare
adunque? e a chi principe che mi difenda da un tanto iscellerato
assassinamento? Non dovevi voi, prima che voi mi pigliassi, intendere dove io
giravo questi ottanta mila ducati? Ancora non dovevi voi vedere la nota delle
gioie che ha questa Camera appostolica iscritte diligentemente da cinquecento
anni in qua? Di poi che voi avessi trovato mancamento, allora voi dovevi
pigliare tutti i miei libri, insieme con esso meco. Io vi fo intendete che e'
libri, dove sono iscritte tutte le gioie del Papa e de' regni, sono tutti in
piè, e non troverrete manco nulla di quello che aveva papa Clemente, che non
sia iscritto diligentemente. Solo potria essere, che quando quel povero uomo di
papa Clemente si volse accordare con quei ladroni di quelli imperiali, che gli
avevano rubato Roma e vituperata la Chiesa, veniva a negoziare questo accordo
uno che si domandava Cesare Iscatinaro, se ben mi ricordo; il quale, avendo
quasi che concluso l'accordo con quello assassinato Papa, per fargli un poco di
carezze, si lasciò cadere di dito un diamante, che valeva in circa quattromila
scudi: e perché il ditto Iscatinaro si chinò a ricorlo, il Papa gli disse che
lo tenessi per amor suo. Alla presenza di queste cose io mi trovai in fatto: e
se questo ditto diamante vi fussi manco, io vi dico dove gli è ito; ma io penso
sicurissimamente che ancora questo troverrete iscritto. Di poi a vostra posta
vi potrete vergognare di avere assassinato un par mio, che ho fatto tante
onorate imprese per questa Sieda appostolica. Sappiate che se io non ero io, la
mattina che gli imperiali entrorno in Borgo, sanza impedimento nessuno
entravano in Castello; e io, sanza esser premiato per quel conto, mi gittai
vigorosamente alle artiglierie, che i bombardieri e' soldati di munizione
avevano abbandonato, e messi animo a un mio compagnuzzo, che si domandava
Raffaello da Montelupo, iscultore, che ancora lui abbandonato s'era messo innun
canto tutto ispaventato, e non facendo nulla: io lo risvegliai; e lui e io soli
amazzammo tanti de' nemici, che i soldati presono altra via. Io fui quello che
detti una archibusata allo Scatinaro, per vederlo parlare con papa Clemente
sanza una reverenza, ma con ischerno bruttissimo, come luteriano e impio
ch'egli era. Papa Clemente a questo fece cercare in Castello chi quel tale
fossi stato per impiccarlo. Io fui quello che ferì il principe d'Orangio d'una
archibusata nella testa, qui sotto le trincee del castello. Appresso ho fatto
alla santa Chiesa tanti ornamenti d'argento, d'oro e di gioie, tante medaglie e
monete sì belle e sì onorate. È questa adunche la temeraria pretesca
remunerazione, che si usa a uno uomo che vi ha con tanta fede e con tanta virtù
servito e amato? O andate a ridire tutto quanto io v'ho detto al Papa,
dicendogli, che le sue gioie e' l'ha tutte, e che io non ebbi mai dalla Chiesa
nulla altro che certe ferite e sassate in cotesto tempo del Sacco; e che io non
facevo capitale d'altro che di un poco di remunerazione da papa Pagolo, quale
lui mi aveva promesso. Ora io son chiaro e di Sua Santità e di voi ministri
–. Mentre che io dicevo queste parole egli stavano attoniti a udirmi; e
guardandosi in viso l'un l'altro, in atto di maraviglia si partirno da me.
Andorno tutti a tre d'accordo a riferire al Papa tutto quello che io avevo
detto. Il Papa, vergognandosi, commesse con grandissima diligenza che si
dovessi rivedere tutti e' conti delle gioie. Di poi che ebbon veduto che nulla
vi mancava, mi lasciavono stare in Castello senza dir altro: il signor
Pierluigi, ancora allui parendogli aver mal fatto, cercavon con diligenza di
farmi morire.</p>
</div2>
<div2 type="capitolo">
<head>CIV.</head>
<p>In questo poco de l'agitazion del tempo il re Francesco aveva di già inteso
minutamente come il Papa mi teneva prigione e a così gran torto: avendo mandato
per imbasciadore al Papa un certo suo gentiluomo, il quale si domandava
monsignor di Morluc, iscrisse a questo che mi domandasse al Papa, come uomo di
Sua Maestà. Il Papa, che era valentissimo e maraviglioso uomo, ma in questa
cosa mia si portò come da poco e sciocco, e' rispose al ditto nunzio del Re,
che Sua Maestà non si curasse di me, perché io ero uomo molto fastidioso con
l'arme, e per questo faceva avvertito Sua Maestà che mi lasciassi stare, perché
lui mi teneva prigione per omicidii e per altre mie diavolerie così fatte. Il
Re di nuovo rispose, che innel suo regno si teneva bonissima iustizia; e sì
come Sua Maestà premiava e favoriva maravigliosamente gli uomini virtuosi, così
per il contrario gastigava i fastidiosi; e perché Sua Santità mi avea lasciato
andare, non si curando del servizio di detto Benvenuto, e vedendolo innel suo
regno volentieri l'aveva preso al suo servizio; e come uomo suo lo domandava.
Queste cose mi furno di grandissima noia e danno, con tutto che e' fussino e'
più onorati favori che si possa desiderare per un mio pari. Il Papa era venuto
in tanto furore per la gelosia che gli aveva che io non andassi a dire quella
iscellerata ribalderia usatami, che e' pensava tutti e' modi che poteva con suo
onore di farmi morire. Il Castellano di Castel Sant'Agnolo si era un nostro
fiorentino, il quale si domandava messer Giorgio cavaliere, degli Ugolini.
Questo uomo da bene mi usò le maggior cortesie che si possa usare al mondo,
lasciandomi andare libero per il Castello a fede mia sola; e perché
gl'intendeva il gran torto che m'era fatto, volendogli io dare sicurtà per
andarmi a spasso per il Castello, lui mi disse che non la poteva pigliare,
avvenga che il Papa istimava troppo questa cosa mia; ma che si fiderebbe
liberamente della fede mia, perché da ugniuno intendeva quanto io ero uomo da
bene: e io gli detti la fede mia, e così lui mi dette comodità che io potessi
lavoracchiare qualche cosa. A questo, pensando che questa indegnazione del
Papa, sì per la mia innocenzia, ancora per i favori del Re, si dovessi
terminare, tenendo pure la mia bottega aperta, veniva Ascanio mio garzone in
Castello, e portavami alcune cose da lavorare. Benché poco io potessi lavorare,
vedendomi a quel modo carcerato a così gran torto; pure facevo della necessità
virtù: lietamente il meglio che io potevo mi comportavo questa mia perversa
fortuna. Avevomi fatto amicissimi tutte quelle guardie e molti soldati del
Castello. E perché il Papa veniva qualche volta a cena in Castello, e in questo
tempo che c'era il Papa il Castello non teneva guardie, ma stava liberamente
aperto come un palazzo ordinario; e perché in questo tempo che il Papa stava
così, tutti e' prigioni si usavono con maggior diligenza riserrare; onde a me
non era fatto nessuna di queste cotal cose, ma liberamente in tutti questi
tempi io me ne andavo per il Castello; e più volte alcuni di quei soldati mi
consigliavano che io mi dovessi fuggire, e che loro mi arieno fatte spalle,
conosciuto il gran torto che m'era fatto: ai quali io rispondevo che io avevo
dato la fede mia al Castellano, il quale era uomo tanto dabbene, e che mi aveva
fatto così gran piaceri. Eraci un soldato molto bravo e molto ingegnoso; e mi
diceva: – Benvenuto mio, sappi che chi è prigione non è ubrigato né si
può ubrigare a osservar fede, sì come nessuna altra cosa; fa' quel che io ti
dico; fùggiti da questo ribaldo di questo Papa e da questo bastardo suo
figliuolo, i quali ti torranno la vita a ogni modo –. Io che m'ero
proposto più volentieri perder la vita, che mancare a quello uomo da bene del
Castellano della mia promessa fede, mi comportavo questo inistimabil
dispiacere, insieme con un frate di casa Palavisina grandissimo
predicatore.</p>
</div2>
<div2 type="capitolo">
<head>CV.</head>
<p>Questo era preso per luteriano: era bonissimo domestico compagno, ma quanto
a frate egli era il maggior ribaldo che fussi al mondo, e s'accomodava a tutte
le sorte de' vizii. Le belle virtù sua io le ammiravo, e' brutti vizii sua
grandemente aborrivo, e liberamente ne lo riprendevo. Questo frate non faceva
mai altro che ricordarmi come io non ero ubrigato a osservar fede al
Castellano, per esser io in prigione. Alla qual cosa io rispondevo, che sì bene
come frate lui diceva il vero, ma come uomo e' non diceva il vero, perché un
che fussi uomo e non frate, aveva da osservare la fede sua in ogni sorte
d'accidente, in che lui si fussi trovato: però io che ero uomo e non frate, non
ero mai per mancare di quella mia simplice e virtuosa fede. Veduto il ditto
frate che non potette ottenere il conrompermi per via delle sue argutissime e
virtuose ragioni tanto maravigliosamente dette dallui, pensò tentarmi per
un'altra via; e lasciato così passare di molti giorni, in mentre mi leggeva le
prediche di fra Ierolimo Savonarolo, e' dava loro un comento tanto mirabile,
che era più bello che esse prediche; per il quale io restavo invaghito, e non
saria stata cosa al mondo che io non avessi fatta per lui, da mancare della
fede mia in fuora, sì come io ho detto. Vedutomi il frate istupito delle Virtù
sue, pensò un'altra via; che con un bel modo mi cominciò a domandare che via io
arei tenuto se e' mi fussi venuto voglia, quando loro mi avessino riserrato, a
aprire quelle prigione per fuggirmi. Ancora io, volendo mostrare qualche
sottigliezza di mio ingegno a questo virtuoso frate, gli dissi, che ogni
serratura difficilissima io sicuramente aprirrei, e maggiormente quelle di
quelle prigione, le quale mi sarebbono state come mangiare un poco di cacio
fresco. Il ditto frate, per farmi dire il mio segreto, mi sviliva, dicendo che
le son molte cose quelle che dicon gli uomini che son venuti in qualche credito
di persone ingegnose; che se gli avessino poi a mettere in opera le cose di che
loro si vantavano, perderebbon tanto di credito, che guai a loro: però sentiva
dire a me cose tanto discoste al vero, che se io ne fussi ricerco, penserebbe
ch'io n'uscissi con poco onore. A questo, sentendomi io pugnere da questo
diavolo di questo frate, gli dissi che io usavo sempre prometter di me con
parole molto manco di quello che io sapevo fare, e che cotesta cosa, che io
avevo promessa, delle chiave, era la più debole; e con breve parole io lo farei
capacissimo che l'era sì come io dicevo; e inconsideratamente, sì come io
dissi, gli mostrai con facilità tutto quel che io avevo detto. Il frate,
facendo vista di non se ne curare, subito benissimo apprese ingegnosissimamente
il tutto. E sì come di sopra io ho detto, quello uomo da bene del Castellano mi
lasciava andare liberamente per tutto il Castello; e manco la notte non mi
serrava, sì come attutti gli altri e' faceva; ancora mi lasciava lavorare di
tutto quello che io volevo, sì d'oro e d'argento e di cera; e se bene io avevo
lavorato parecchi settimane in un certo bacino che io facevo al cardinal di
Ferrara, trovandomi affastidito dalla prigione, m'era venuto annoia il lavorare
quelle tale opere; e solo mi lavoravo, per manco dispiacere, di cera alcune mie
figurette: la qual cera il detto frate me ne buscò un pezzo, e con detto pezzo
messe in opera quel modo delle chiave, che io inconsideratamente gli avevo
insegnato. Avevasi preso per compagno e per aiuto un cancelliere che stava col
ditto Castellano. Questo cancelliere si domandava Luigi, ed era padovano.
Volendo far fare le ditte chiave, il magnano li scoperse; e perché il
Castellano mi veniva alcune volte a vedere alla mia stanza, e vedutomi che io
lavoravo di quelle cere, subito ricognobbe la ditta cera e disse: – Se
bene a questo povero uomo di Benvenuto è fatto un de' maggior torti che si
facessi mai, meco non dovev'egli far queste tale operazione, che gli facevo
quel piacere che io non potevo fargli. Ora io lo terrò istrettissimo io serrato
e non gli farò mai più un piacere al mondo –. Così mi fece riserrare con
qualche dispiacevolezza, massimo di parole dittemi da certi sua affezionati
servitori, e' quali mi volevano bene oltramodo, e ora per ora mi dicevano tutte
le buone opere che faceva per me questo signor Castellano; talmente che in
questo accidente mi chiamavano uomo ingrato, vano e sanza fede. E perché un di
quelli servitori più aldacemente che non si gli conveniva mi diceva queste
ingiurie, onde io sentendomi innocente, arditamente risposi, dicendo che mai io
non mancai di fede, e che tal parole io terrei a sostenere con virtù della vita
mia, e che se più e' mi diceva o lui o altri tale ingiuste parole, io direi che
ogniuno che tal cosa dicessi, se ne mentirebbe per la gola. Non possendo
sopportare la ingiuria, corse in camera del Castellano e portommi la cera con
quel model fatto della chiave. Subito che io viddi la cera, io gli dissi che
lui e io avevamo ragione; ma che mi facessi parlare al signor Castellano perché
io gli direi liberamente il caso come gli stava, il quale era di molto più
importanza che loro non pensavano. Subito il Castellano mi fece chiamare, e io
gli dissi tutto il seguìto; per la qual cosa lui ristrinse il frate, il quale
iscoperse quel cancelliere, che fu per essere impiccato. Il detto Castellano
quietò la cosa, la quale era di già venuta agli orecchi del Papa; campò il suo
cancelliere dalle forche, e me allargò innel medesimo modo che io mi stavo in
prima.</p>
</div2>
<div2 type="capitolo">
<head>CVI.</head>
<p>Quando io veddi seguire questa cosa con tanto rigore, cominciai a pensare ai
fatti mia, dicendo: – Se un'altra volta venissi un di questi furori, e
che questo uomo non si fidassi di me, io non gli verrei a essere più ubbrigato,
e vorrei adoperare un poco li mia ingegni, li quali io sono certo che mi
riuscirieno altrimenti che quei di quel frataccio – e cominciai a farmi
portare delle lenzuola nuove e grosse, e le sudice io non le rimandavo. Li mia
servitori chiedendomele, io dicevo loro che si stessin cheti, perché io l'avevo
donate a certi di quei poveri soldati; che se tal cosa si sapessi, quelli
poveretti portavano pericolo della galera: di modo che li mia giovani e
servitori fidelissimamente, massimo Felice, mi teneva tal cosa benissimo
segreto, le ditte lenzuola. Io attendevo a votare un pagliericcio, e ardevo la
paglia, perché nella mia prigione v'era un cammino da poter far fuoco.
Cominciai di queste lenzuola e farne fascie larghe un terzo di braccio: quando
io ebbi fatto quella quantità che mi pareva che fussi a bastanza a discendere
da quella grande altura di quel mastio di castel Sant'Agnolo, io dissi ai miei
servitori, che avevo donato quelle che io volevo, e che m'attendessino a
portare delle sottile, e che sempre io renderei loro le sudice. Questa tal cosa
si dimenticò. A quelli mia lavoranti e servitori il cardinale Santiquattro e
Cornaro mi feciono serrare la bottega, dicendomi liberamente, che il Papa non
voleva intender nulla di lasciarmi andare, e che quei gran favori del Re mi
avevano molto più nociuto che giovato; perché l'ultime parole che aveva dette
monsignor di Morluc da parte del Re, si erano istate che monsigno' di Morluc
disse al Papa che mi dovessi dare in mano a' giudici ordinari della corte; e
che, se io avevo errato, mi poteva gastigare, ma non avendo errato, la ragion
voleva che lui mi lasciassi andare. Queste parole avevan dato tanto fastidio al
Papa, che aveva voglia di non mi lasciare mai più. Questo Castellano
certissimamente mi aiutava quanto e' poteva. Veduto in questo tempo quelli
nimici mia che la mia bottega s'era serrata, con ischerno dicevano ogni dì
qualche parola ingiuriosa a quelli mia servitori e amici, che mi venivano a
visitare alla prigione. Accadde un giorno in fra gli altri che Ascanio, il
quale ogni dì veniva dua volte da me, mi richiese che io gli facessi una certa
vestetta per sé d'una mia vesta azzurra di raso, la quale io non portavo mai:
solo mi aveva servito quella volta, che con essa andai in processione: però io
gli dissi che quelli non eran tempi, né io in luogo da portare cotai veste. Il
giovane ebbe tanto per male che io non gli detti questa meschina vesta, che lui
mi disse che se ne voleva andare a Tagliacozze a casa sua. Io tutto
appassionato gli dissi, che mi faceva piacere e levarmisi dinanzi; e lui giurò
con grandissima passione di non mai più capitarmi innanzi. Quando noi dicevamo
questo, noi passeggiavamo intorno al mastio del Castello. Avvenne che il
Castellano ancora lui passeggiava: incontrandoci appunto in Sua Signoria, e
Ascanio disse: – Io me ne vo, e addio per sempre –. A questo io
dissi: – E per sempre voglio che sia, e così sia il vero: io commetterò
alle guardie che mai più ti lascin passare – e voltomi al Castellano, con
tutto il cuore lo pregai, che commettessi alle guardie che non lasciassino mai
più passare Ascanio, dicendo a Sua Signoria: – Questo villanello mi viene
a crescere male al mio gran male; sì che io vi priego, Signor mio, che mai più
voi lasciate entrar costui –. Il Castellano li incresceva assai, perché
lo conosceva di maraviglioso ingegno: a presso a questo egli era di tanta bella
forma di corpo, che pareva che ogniuno, vedutolo una sol volta, gli fussi
espressamente affezionato. Il ditto giovane se ne andava lacrimando, e
portavane una sua stortetta, che alcune volte lui segretamente si portava
sotto. Uscendo del Castello e avendo il viso così lacrimoso, si incontrò in dua
di quei mia maggior nimici, che l'uno era quel Ieronimo perugino sopra ditto, e
l'altro era un certo Michele, orefici tutt'a dua. Questo Michele, per essere
amico di quel ribaldo di quel Perugino e nimico d'Ascanio, disse: – Che
vuol dir che Ascanio piagne? Forse gli è morto il padre? dico quel padre di
Castello –. Ascanio disse a questo: – Lui è vivo, ma tu sarai or
morto – e alzato la mana, con quella sua istorta gli tirò dua colpi, in
sul capo tutt'a dua, che col primo lo misse in terra, e col sicondo poi gli
tagliò tre dita della man ritta, dandogli pure in sul capo. Quivi restò come
morto. Subito fu riferito al Papa; e il Papa in gran còllora disse queste
parole: – Da poi che il Re vuole che sia giudicato, andategli a dare tre
dì di tempo per difendere la sua ragione –. Subito vennono, e feciono il
detto uffizio che aveva lor commesso il Papa. Quello uomo da bene del
Castellano subito andò dal Papa, e fecelo chiaro come io non ero consapevole di
tal cosa, e che io l'avevo cacciato via. Tanto mirabilmente mi difese, che mi
campò la vita da quel gran furore. Ascanio se ne fuggì a Tagliacozze a casa
sua, e di là mi scrisse chiedendomi mille volte perdonanza, che cognosceva
avete aùto torto a aggiugnermi dispiaceri ai mia gran mali; ma se Dio mi dava
grazia che io uscissi di quel carcere, che non mi vorrebbe mai più abbandonare.
Io gli feci intendere che attendessi a 'mparare, e che se Dio mi dava libertà,
io lo chiamerei a ogni modo.</p>
</div2>
<div2 type="capitolo">
<head>CVII.</head>
<p>Questo Castellano aveva ogni anno certe infermità che lo traevano del
cervello a fatto; e quando questa cosa gli cominciava a venire, e' parlava
assai: modo che cicalare; e questi umori sua erano ogni anno diversi, perché
una volta gli parve essere uno orcio da olio; un'altra volta gli parve essere
un ranocchio, e saltava come il ranocchio; un'altra volta gli parve esser
morto, e bisognò sotterrarlo: così ogni anno veniva in qualcun di questi cotai
umori diversi. Questa volta si cominciò a immaginare d'essere un pipistrello e,
in mentre che gli andava a spasso, istrideva qualche volta così sordamente come
fanno i pipistrelli; ancora dava un po' d'atto alle mane e al corpo, come se
volare avessi voluto. Li medici sua, che se ne erano avveduti, così li sua
servitori vecchi, li davano tutti i piaceri che immaginar potevano: e perché e'
pareva loro che pigliassi gran piacere di sentirmi ragionare, a ogni poco e'
venivano per me e menavanmi da lui. Per la qual cosa questo povero uomo
talvolta mi tenne quattro e cinque ore intere, che mai avevo restato di
ragionar seco. Mi teneva alla tavola sua a mangiare al dirimpetto a sé, e mai
restava di ragionare o di farmi ragionare; ma io in quei ragionamenti mangiavo
pure assai bene. Lui, povero uomo, non mangiava e non dormiva, di modo che me
aveva istracco, che io non potevo più; e guardandolo alcune volte in viso,
vedevo che le luce degli occhi erano ispaventate, perché una guardava innun
verso, e l'altra in un altro. Mi cominciò a domandare se io avevo mai aùto
fantasia di volare: al quale io dissi, che tutte quelle cose che più difficile
agli uomini erano state, io più volentieri avevo cerco di fare e fatte; e
questa del volare, per avermi presentato lo Idio della natura un corpo molto
atto e disposto a correre e a saltare molto più che ordinario, con quel poco
dello ingegno poi, che manualmente io adopererei, a me dava il cuore di volare
al sicuro. Questo uomo mi cominciò a dimandare che modi io terrei: al quale io
dissi che, considerato gli animali che volano, volendogl'imitare con l'arte
quello che loro avevano dalla natura, non c'era nissuno che si potessi imitare,
se none il pipistrello. Come questo povero uomo sentì quel nome di pipistrello,
che era l'umore in quel che peccava quel anno, messe una voce grandissima,
dicendo: – E' dice il vero, e' dice il vero; questa è essa, questa è essa
– e poi si volse a me e dissemi: – Benvenuto, chi ti dessi le
comodità, e' ti darebbe pure il cuore di volare? – Al quale io dissi, che
se lui mi voleva dar libertà da poi, che mi bastava la vista di volare insino
in Prati, faccendomi un paio d'alie di tela di rensa incerate. Allora e' disse:
– E anche a me ne basterebbe la vista; ma perché il Papa m'ha comandato
che io tenga cura di te come degli occhi suoi; io cognosco che tu sei un
diavolo ingegnoso che ti fuggiresti; però io ti vo' fare rinchiudere con cento
chiave, acciò che tu non mi fugga –. Io mi messi a pregarlo,
ricordandogli che io m'ero potuto fuggire e, per amor della fede che io gli
avevo data, io non gli arei mai mancato; però lo pregavo per l'amor de Dio, e
per tanti piaceri quanti mi aveva fatto, che lui non volessi arrogere un
maggior male al gran male che io avevo. In mentre che io gli dicevo queste
parole, lui comandava espressamente che mi legassimo, e che mi menassimo in
prigione serrato bene. Quando io viddi che non v'era altro rimedio, io gli
dissi, presenti tutti e' sua: – Serratemi bene e guardatemi bene, perché
io mi fuggirò a ogni modo –. Così mi menorno, e chiusonmi con
maravigliosa diligenza.</p>
</div2>
<div2 type="capitolo">
<head>CVIII.</head>
<p>Allora io cominciai a pensare il modo che io avevo a tenere a fuggirmi.
Subito che io mi veddi chiuso, andai esaminando come stava la prigione dove io
ero rinchiuso; e parendomi aver trovato sicuramente il modo di uscirne,
cominciai a pensare in che modo io dovevo iscendere da quella grande altezza di
quel mastio, ché così si domandava quel alto torrione: e preso quelle mie
lenzuole nuove, che già dissi che io ne avevo fatte istrisce e benissimo
cucite, andai esaminando quanto vilume mi bastava a potere iscendere. Giudicato
quello che mi potria servire, e di tutto messomi in ordine, trovai un paio di
tanaglie, che io avevo tolto a un Savoino il quale era delle guardie del
Castello. Questo aveva cura alle botte e alle citerne; ancora si dilettava di
lavorare di legname; e perché aveva parecchi paia di tanaglie, infra queste ve
n'era un paio molto grosse e grande: pensando che le fussino il fatto mio, io
gliene tolsi e le nascosi drento in quel pagliericcio. Venuto poi il tempo che
io me ne volsi servire, io cominciai con esse a tentare di quei chiodi che
sostenevano le bandelle; e perché l'uscio era doppio, la ribaditura delli detti
chiodi non si poteva vedere; di modo che provatomi a cavarne uno, durai
grandissima fatica; pure di poi alla fine mi riuscì. Cavato che io ebbi questo
primo chiodo, andai immaginando che modo io dovevo tenere che loro non se ne
fussino avveduti. Subito mi acconciai con un poco di rastiatura di ferro
rugginoso un poco di cera, la quale era del medesimo colore appunto di quelli
cappelli d'aguti che io avevo cavati; e con essa cera diligentemente cominciai
a contrafare quei capei d'aguti in sulle lor bandelle: e di mano in mano tanti
quanti io ne cavavo, tanti ne contrafacevo di cera. Lasciai le bandelle
attaccate ciascuna da capo e da piè con certi delli medesimi aguti che io avevo
cavati, di poi gli avevo rimessi; ma erano tagliati, di poi rimessi
leggermente, tanto che e' mi tenevano le bandelle. Questa cosa io la feci con
grandissima difficultà, perché il Castellano sognava ogni notte che io m'ero
fuggito, e però lui mandava a vedere di ora in ora la prigione; e quello che
veniva a vederla aveva nome e fatti di birro. Questo si domandava il Bozza, e
sempre menava seco un altro, che si domandava Giovanni, per sopranome
Pedignone; questo era soldato, e 'l Bozza era servitore. Questo Giovanni non
veniva mai volta a quella mia prigione, che lui non mi dicessi qualche
ingiuria. Costui era di quel di Prato ed era stato in Prato allo speziale:
guardava diligentemente ogni sera quelle bandelle e tutta la prigione, e io gli
dicevo: – Guardatemi bene, perché io mi voglio fuggire a ogni modo
–. Queste parole feciono generare una nimicizia grandissima infra lui e
me; in modo che io con grandissima diligenza tutti quei mia ferruzzi, come se
dire tanaglie, e un pugnale assai ben grande e altre cose appartenente,
diligentemente tutti riponevo innel mio pagliericcio; così quelle fascie che io
avevo fatte, ancora queste tenevo in questo pagliericcio; e come gli era
giorno, subito da me ispazzavo: e se bene per natura io mi diletto della
pulitezza, allora io stavo pulitissimo. Ispazzato che io avevo, io rifacevo il
mio letto tanto gentilmente e con alcuni fiori, che quasi ogni mattina io mi
facevo portare da un certo Savoino. Questo Savoino teneva cura della citerna e
delle botte; e anche si dilettava di lavorar di legname; e a lui io rubai le
tanaglie, con che io sconficcai li chiodi di queste bandelle.</p>
</div2>
<div2 type="capitolo">
<head>CIX.</head>
<p>Per tornare al mio letto, quando il Bozza e il Pedignione venivano, mai
dicevo loro altro, se non che stessin discosto dal mio letto, acciò che e' non
me lo inbrattassino e non me lo guastassino; dicendo loro, per qualche
occasione che pure per ischerno qualche volta che così leggermente mi toccavano
un poco il letto, per che io dicevo: – Ah i sudici poltroni! io mettetò
mano a una di coteste vostre spade, e farovvi tal dispiacere, che io vi farò
maravigliare. Parv'egli esser degni di toccare il letto d'un mio pari? A questo
io non arò rispetto alla vita mia, perché io son certo che io vi torrò la
vostra; sì che lasciatemi stare colli mia dispiaceri e colle mia tribulazione,
e non mi date più affanno di quello che io mi abbia; se non che io vi farò
vedere che cosa sa fare un disperato –. Queste parole costoro le
ridissono al Castellano, il quale comandò loro ispressamente che mai non
s'accostassino a quel mio letto, e che, quando e' venivano da me, venissino
sanza spade, e che m'avessino benissimo cura del resto. Essendomi io assicurato
del letto, mi parve aver fatto ogni cosa: perché quivi era la importanza di
tutta la mia faccenda. Una sera di festa in fra l'altre, sentendosi il
Castellano molto mal disposto e quelli sua omori cresciuti, non dicendo mai
altro se non che era pipistrello, e che se lor sentissino che Benvenuto fussi
volato via, lasciassino andar lui, che mi raggiugnerebbe, poiché e' volerebbe
di notte ancora lui certamente più forte di me, dicendo: – Benvenuto è un
pipistrello contrafatto, e io sono un pipistrello dadovero; e perché e' m'è
stato dato in guardia, lasciate pur fare a me, che io lo giugnerò ben io
–. Essendo stato più notti in questo umore, gli aveva stracco tutti i sua
servitori; e io per diverse vie intendevo ogni cosa, massimo da quel Savoino
che mi voleva bene. Resolutomi questa sera di festa a fuggirmi a ogni modo, in
prima divotissimamente a Dio feci orazione, pregando Sua divina Maestà, che mi
dovessi difendere e aiutare in quella tanta pericolosa inpresa; di poi messi
mano a tutte le cose che io volevo operare, e lavorai tutta quella notte. Come
io fu' a dua ore innanzi il giorno, io cavai quelle bandelle con grandissima
fatica, perché il battente del legno della porta, e anche il chiavistello
facevano un contrasto, il perché io non potevo aprire: ebbi a smozzicare il
legno; pure alla fine io apersi, e messomi adosso quelle fascie, quale io avevo
avvolte a modo di fusi di accia in su dua legnetti, uscito fuora, me ne andai
dalli destri del mastio; e scoperto per di drento dua tegoli del tetto, subito
facilmente vi saltai sopra. Io mi trovavo in giubbone bianco e un paio di calze
bianche e simile un paio di borzachini, inne' quali avevo misso quel mio
pugnalotto già ditto. Di poi presi un capo di quelle mie fascie e l'accomandai
a un pezzo di tegola antica ch'era murata innel ditto mastio: a caso questa
usciva fuori a pena quattro dita. Era la fascia acconcia a modo d'una staffa.
Appiccata che io l'ebbi a quel pezzo della tegola, voltomi a Dio, dissi:
– Signore Idio, aiuta la mia ragione, perché io l'ho, come tu sai, e
perché io mi aiuto –. Lasciatomi andare pian piano, sostenendomi per
forza di braccia, arrivai in sino in terra. Non era lume di luna, ma era un bel
chiarore. Quando io fui in terra, guardai la grande altezza che io avevo isceso
così animosamente, e lieto me ne andai via, pensando d'essere isciolto. Per la
qual cosa non fu vero, perché il Castellano da quella banda aveva fatto fare
dua muri assai bene alti, e se ne serviva per istalla e per pollaio: questo
luogo era chiuso con grossi chiavistelli per di fuora. Veduto che io non potevo
uscir di quivi, mi dava grandissimo dispiacere. In mentre che io andavo innanzi
e indietro pensando ai fatti mia, detti dei piedi in una gran pertica, la quale
era coperta dalla paglia. Questa con gran difficultà dirizzai a quel muro; di
poi a forza di braccia la salsi insino in cima del muro. E perché quel muro era
tagliente, io non potevo aver forza da tirar sù la ditta pertica; però mi
risolsi a 'piccare un pezzo di quelle fascie, che era l'altro fuso, perché uno
de' dua fusi io l'avevo lasciato attaccato al mastio del Castello: così presi
un pezzo di quest'altra fascia, come ho detto, e legatala a quel corrente,
iscesi questo muro, il qual mi dette grandissima fatica e mi aveva molto
istracco, e di più avevo iscorticato le mane per di drento, che sanguinavano;
per la qual cosa io m'ero messo a riposare, e mi avevo bagnato le mane con la
mia orina medesima. Stando così, quando e' mi parve che le mie forze fussino
ritornate, salsi all'ultimo procinto delle mura, che guarda in verso Prati; e
avendo posato quel mio fuso di fascie, col quale io volevo abbracciare un
merlo, e in quel modo che io avevo fatto innella maggior altezza, fare in
questa minore; avendo, come io dico, posato la mia fascia, mi si scoperse
adosso una di quelle sentinelle che facevano la guardia. Veduto impedito il mio
disegno, e vedutomi in pericolo della vita, mi disposi di affrontare quella
guardia; la quale, veduto l'animo mio diliberato e che andavo alla volta sua
con armata mano, sollecitava il passo, mostrando di scansarmi. Alquanto
iscostatomi dalle mie fascie, prestissimo mi rivolsi indietro; e se bene io
viddi un'altra guardia, tal volta quella non volse veder me. Giunto alle mie
fascie, legatole al merlo, mi lasciai andare; per la qual cosa, o sì veramente
parendomi essere presso a terra, avendo aperto le mane per saltare, o pure
erano le mane istracche, non possendo resistere a quella fatica, io caddi, e in
questo cader mio percossi la memoria e stetti isvenuto più d'un'ora e mezzo,
per quanto io posso giudicare. Di poi, volendosi far chiaro il giorno, quel
poco del fresco che viene un'ora innanzi al sole, quello mi fece risentire; ma
sì bene stavo ancora fuor della memoria, perché mi pareva che mi fussi stato
tagliato il capo, e mi pareva d'essere innel purgatorio. Stando così, a poco a
poco mi ritornorno le virtù innell'esser loro, e m'avviddi che io ero fuora del
Castello, e subito mi ricordai di tutto quello che io avevo fatto. E perché la
percossa della memoria io la senti' prima che io m'avvedessi della rottura
della gamba, mettendomi le mane al capo ne le levai tutte sanguinose: di poi
cercatomi bene, cognobbi e giudicai di non aver male che d'importanza fussi;
però, volendomi rizzare di terra, mi trovai tronca la mia gamba ritta sopra il
tallone tre dita. Né anche questo mi sbigottì: cavai il mio pugnalotto insieme
con la guaina; che per avere questo un puntale con una pallottola assai grossa
in cima del puntale, questo era stato la causa dell'avermi rotto la gamba;
perché contrastando l'ossa con quella grossezza di quella pallottola, non
possendo l'ossa piegarsi, fu causa che in quel luogo si roppe: di modo che io
gittai via il fodero del pugnale, e con il pugnale tagliai un pezzo di quella
fascia che m'era avanzata, e il meglio che io possetti rimissi la gamba
insieme, di poi carpone con il detto pugnale in mano andavo inverso la porta.
Per la qual cosa giunto alla porta, io la trovai chiusa; e veduto una certa
pietra sotto la porta a punto, la quale, giudicando che la non fussi molto
forte, mi provai a scalzarla; di poi vi messi le mane, e sentendola dimenare,
quella facilmente mi ubbidì, e trassila fuora; e per quivi entrai.</p>
</div2>
<div2 type="capitolo">
<head>CX.</head>
<p>Era stato più di cinquecento passi andanti da il luogo dove io caddi alla
porta dove io entrai. Entrato che io fui drento in Roma, certi cani maschini mi
si gittorno addosso e malamente mi morsono; ai quali, rimettendosi più volte a
fragellarmi, io tirai con quel mio pugnale e ne punsi uno tanto gagliardamente,
che quello guaiva forte, di modo che gli altri cani, come è lor natura, corsono
a quel cane: e io sollecitai andandomene inverso la chiesa della Trespontina
così carpone. Quando io fui arrivato alla bocca della strada che volta in verso
Sant'Agnolo, di quivi presi il cammino per andarmene alla volta di San Piero,
per modo che faccendomisi dì chiaro addosso, considerai che io portavo
pericolo; e scontrato uno acqueruolo che aveva carico il suo asino e pieno le
sue coppelle d'acqua, chiamatolo a me, lo pregai che lui mi levassi di peso e
mi portassi in su il rialto delle scalee di San Piero, dicendogli: – Io
sono un povero giovane, che per casi d'amore sono voluto iscendere da una
finestra; così son caduto, e rottomi una gamba. E perché il luogo dove io sono
uscito è di grande importanza, e porterei pericolo di non essere tagliato a
pezzi, però ti priego che tu mi lievi presto, e io ti donerò uno scudo d'oro
– e messi mano alla mia borsa, dove io ve ne avevo una buona quantità.
Subito costui mi prese, e volentieri me si misse a dosso, e portommi in sul
ditto rialto delle scalee di San Piero; e quivi mi feci lasciare, e dissi che
correndo ritornassi al suo asino. Subito presi il cammino così carpone, e me
andavo in casa la Duchessa, moglie del duca Ottavio e figliuola dello
Imperadore, naturale, non legittima, istata moglie del duca Lessandro, duca di
Firenze; e perché io sapevo certissimo che appresso a questa gran principessa
c'era di molti mia amici, che con essa eran venuti di Firenze; ancora perché
lei ne aveva fatto favore mediante il Castellano; che volendomi aiutare disse
al Papa, quando la Duchessa fece l'entrata in Roma, che io fu' causa di salvare
per più di mille scudi di danno, che faceva loro una grossa pioggia: per la
qual cosa lui disse ch'era disperato, e che io gli messi cuore, e disse come io
avevo acconcio parecchi pezzi grossi di artiglieria inverso quella parte dove i
nugoli erano più istretti, e di già cominciati a piovere un'acqua grossissima;
per la qual cosa cominciato a sparare queste artiglierie si fermò la pioggia, e
alle quattro volte si mostrò il sole; e che io ero stato intera causa che
quella festa era passata benissimo; per la qual cosa, quando la Duchessa lo
intese, aveva ditto: – Quel Benvenuto è un di quei virtuosi che stavano
con la buona memoria del duca Lessandro mio marito, e sempre io ne terrò conto
di quei tali, venendo la occasione di far loro piacere – e ancora aveva
parlato di me al duca Ottavio suo marito. Per queste cause io me ne andavo
diritto a casa di Sua Eccellenzia, la quale istava in Borgo Vecchio in un
bellissimo palazzo che v'è; quivi io sarei stato sicurissimo che il Papa non
m'arebbe tocco; ma perché la cosa che io avevo fatta insin quivi era istata
troppo maravigliosa a un corpo umano, non volendo Idio che io entrassi in tanta
vanagloria, per il mio meglio mi volse dare ancora una maggior disciplina, che
non era istata la passata; e la causa si fu, che in mentre che io me ne andavo
così carpone su per quelle scalee, mi ricognobbe subito un servitore che stava
con il cardinal Cornaro; il qual cardinale era alloggiato in Palazzo. Questo
servitore corse alla camera del Cardinale, e isvegliatolo, disse: –
Monsignor reverendissimo, gli è giù il vostro Benvenuto, il quale s'è fuggito
di Castello, e vassene carponi tutto sanguinoso: per quanto e' mostra, gli ha
rotto una gamba, e non sappiamo dove lui si vada –. Il Cardinale disse
subito: – Correte, e portatemelo di peso qui in camera mia –.
Giunto a lui, mi disse che io non dubitassi di nulla; e subito mandò per i
primi medici di Roma; e da quelli io fui medicato: e questo fu un maestro
Iacomo da Perugia, molto eccellentissimo cerusico. Questo mirabilmente mi
ricongiunse l'osso, poi fasciommi, e di sua mano mi cavò sangue; che essendomi
gonfiato le vene molto più che l'ordinario, ancora perché lui volse fare la
ferita alquanto aperta, uscì sì grande il furor di sangue, che gli dette nel
viso, e di tanta abbundanzia lo coperse, che lui non si poteva prevalere a
medicarmi: e avendo preso questa cosa per molto male aùrio, con gran difficultà
mi medicava; e più volte mi volse lasciare, ricordandosi che ancora a lui ne
andava non poca pena a avermi medicato o pure finito di medicarmi. Il Cardinale
mi fece mettere in una camera segreta, e subito andatosene a Palazzo con
intenzione di chiedermi al Papa.</p>
</div2>
<div2 type="capitolo">
<head>CXI.</head>
<p>In questo mezzo s'era levato un romore grandissimo in Roma: che di già s'era
vedute le fascie attaccate al gran torrione del mastio di Castello, e tutta
Roma correva a vedere questa inistimabil cosa. Intanto il Castellano era venuto
inne' sua maggiori umori della pazzia, e voleva a forza di tutti e' sua
servitori volare ancora lui da quel mastio, dicendo che nessuno mi poteva
ripigliare se non lui, con il volarmi drieto. In questo messer Roberto Pucci,
padre di messer Pandolfo, avendo inteso questa gran cosa, andò in persona per
vederla; di poi se ne venne a Palazzo, dove si incontrò nel cardinal Cornaro,
il quale disse tutto il seguìto, e sì come io ero in una delle sue camere di
già medicato. Questi dua uomini da bene d'accordo si andorno a gittare
inginocchioni dinanzi al Papa, il quale, innanzi che e' lasciassi lor dir
nulla, lui disse: – Io so tutto quel che voi volete da me –. Messer
Roberto Pucci disse: – Beatissimo Padre, noi vi domandiamo per grazia
quel povero uomo, che per le virtù sue merita avergli qualche discrezione, e
appresso a quelle, gli ha mostro una tanta bravuria insieme con tanto ingegno,
che non è parsa cosa umana. Noi non sappiamo per qual peccati Vostra Santità
l'ha tenuto tanto in prigione; però, se quei peccati fussino troppo
disorbitanti, Vostra Santità è santa e savia, e facciane alto e basso la
voluntà sua; ma se le son cose da potersi concedere, la preghiamo che a noi ne
faccia grazia –. Il Papa a questo vergognandosi disse che m'aveva tenuto
in prigione a riquisizione di certi sua – per essere lui un poco troppo
ardito; ma che cognosciuto le virtù sue e volendocelo tenere appresso a di noi,
avevamo ordinato di dargli tanto bene, che lui non avessi aùto causa di
ritornare in Francia. Assai m'incresce del suo gran male; ditegli che attenda a
guarire; e de' sua affanni, guarito che e' sarà, noi lo ristoreremo –.
Venne questi dua omaccioni, e dettonmi questa buona nuova da parte del Papa. In
questo mezzo mi venne a visitare la nobiltà di Roma, e giovani e vecchi e
d'ogni sorte. Il Castellano, così fuor di sé, si fece portare al Papa; e quando
fu dinanzi a Sua Santità cominciò a gridare dicendo, che se lui non me gli
rendeva in prigione, che gli faceva un gran torto, dicendo: – E' m'è
fuggito sotto la fede che m'aveva data; oimè, che e' m'è volato via, e mi
promesse di non volar via! – Il Papa ridendo disse: – Andate,
andate, che io ve lo renderò a ogni modo –. Aggiunse il Castellano,
dicendo al Papa: – Mandate a lui il Governatore, il quale intenda chi
l'ha aiutato fuggire, perché se gli è de' mia uomini, io lo voglio impiccare
per la gola a quel merlo dove Benvenuto è fuggito –. Partito il
Castellano, il Papa chiamò il Governatore sorridendo, e disse: – Questo è
un bravo uomo, e questa è una maravigliosa cosa; con tutto che, quando io ero
giovane, ancora io iscesi di quel luogo proprio –. A questo il Papa
diceva il vero, perché gli era stato prigione in Castello per avere falsificato
un breve, essendo lui abbreviatore di Parco Maioris: papa Lessandro l'aveva
tenuto prigione assai; di poi, per esser la cosa troppo brutta, si era risoluto
tagliargli il capo; ma volendo passare le feste del Corpus Domini, sapendo il
tutto il Farnese, fece venire Pietro Chiavelluzzi con parecchi cavalli, e in
Castello corroppe con danari certe di quelle guardie; di modo che il giorno del
Corpus Domini, in mentre che il Papa era in processione, Farnese fu messo in un
corbello e con una corda fu collato insino a terra. Non era ancor fatto il
procinto delle mura al Castello, ma era solamente il torrione, di modo che lui
non ebbe quelle gran difficultà fuggirne, sì come ebbi io: ancora, lui era
preso a ragione e io a torto. Basta, ch'e' si volse vantare col Governatore
d'essere istato ancora lui nella sua giovanezza animoso e bravo, e non
s'avvedde che gli scopriva le sue gran ribalderie. Disse: – Andate e
ditegli liberamente vi dica chi gli ha aiutato: così sie stato chi e' vuole,
basta che allui è perdonato, e prometteteglielo liberamente voi.</p>
</div2>
<div2 type="capitolo">
<head>CXII.</head>
<p>Venne a me questo Governatore, il quale era stato fatto di dua giorni
innanzi vescovo de Iesi: giunto a me, mi disse: – Benvenuto mio, se bene
il mio uffizio è quello che spaventa gli uomini, io vengo a te per assicurarti;
e così ho autorità di prometterti per commessione espressa di Sua Santità, il
quale m'ha ditto che anche lui ne fuggì, ma che ebbe molti aiuti e molta
compagnia, ché altrimenti non l'arìa potuto fare. Io ti giuro per i Sacramenti
che io ho addosso – che son fatto Vescovo da dua dì in qua – che il
Papa t'ha libero e perdonato, e gli rincresce assai del tuo gran male; ma
attendi a guarire, e piglia ogni cosa per il meglio, ché questa prigione, che
certamente innocentissima tu hai aùto, la sarà istata la salute tua per sempre,
perché tu calpesterai la povertà, e non ti accadrà ritornare in Francia,
andando a tribulare la vita tua in questa parte e in quella. Sì che dimmi
liberamente il caso come gli è stato, e chi t'ha dato aiuto; di poi confòrtati
e ripòsati e guarisci –. Io mi feci da un capo e gli contai tutta la cosa
come l'era istata appunto, e gli detti grandissimi contrasegni, insino a
dell'acquerolo che m'aveva portato a dosso. Sentito ch'ebbe il Governatore il
tutto, disse: – Veramente queste son troppe gran cose da uno uomo solo:
le non son degne d'altro uomo che di te –. Così fattomi cavar fuora la
mana, disse: – Istà di buona voglia e confòrtati, che per questa mana che
io ti tocco tu se' libero e, vivendo, sarai felice –. Partitosi da me,
che aveva tenuto a disagio un monte di gran gentiluomini e signori, che mi
venivano a visitare, dicendo in fra loro: – Andiamo a vedere quello uomo
che fa miracoli – questi restorno meco; e chi di loro mi offeriva e chi
mi presentava. Intanto il Governatore giunto al Papa, cominciò a contar la cosa
che io gli avevo ditta; e appunto s'abbatté a esservi alla presenza il signor
Pierluigi suo figliuolo; e tutti facevano grandissima maraviglia. Il Papa
disse: – Certamente questa è troppo gran cosa –. Il signor
Pierluigi allora aggiunse dicendo: – Beatissimo Padre, se voi lo
liberate, egli ve ne farà delle maggiori, perché questo è uno animo d'uomo
troppo aldacissimo. Io ve ne voglio contare un'altra, che voi non sapete.
Avendo parole questo vostro Benvenuto, innanzi che lui fussi prigione, con un
gentiluomo del cardinal Santa Fiore; le qual parole vennono da una piccola cosa
che questo gentiluomo aveva detto a Benvenuto, di modo che lui bravissimamente
e con tanto ardire rispose, insino a voler far segno di far quistione; il detto
gentiluomo referito al cardinale Santa Fiore, il qual disse, che se vi metteva
le mani lui, che gli caverebbe il pazzo del capo; Benvenuto, inteso questo,
teneva un suo scoppietto in ordine, con il quale lui dà continuamente in un
quattrino: e un giorno, affacciandosi il Cardinale alla finestra, per essere la
bottega del ditto Benvenuto sotto il palazzo del Cardinale, preso il suo
scoppietto si era messo in ordine per tirare al Cardinale. E perché il
Cardinale ne fu avvertito, si levò subito. Benvenuto, perché e' non si paressi
tal cosa, tirò a un colombo terraiuolo che covava in una buca su alto del
palazzo, e dette al ditto colombo innel capo: cosa impossibile da poterlo
credere. Ora Vostra Santità faccia tutto quel che la vuole di lui; io non
voglio mancare di non ve lo aver detto. E' gli potrebbe anche venir voglia,
parendogli essere stato prigione a torto, di tirare una volta a Vostra Santità.
Questo è uno animo troppo afferato e troppo sicuro. Quando gli ammazzò Pompeo,
gli dette dua pugnalate innella gola in mezzo a dieci uomini che lo guardavano,
e poi si salvò, con biasimo non piccolo di coloro, li quali eran pure uomini da
bene e di conto.</p>
</div2>
<div2 type="capitolo">
<head>CXIII.</head>
<p>Alla presenza di queste parole si era quel gentiluomo di Santa Fiore con il
quale io avevo aùto parole, e affermò al Papa tutto quel che il suo figliuolo
aveva detto. Il Papa stava gonfiato e non parlava nulla. Io non voglio mancare
che io non dica le mie ragione giustamente e santamente. Questo gentiluomo di
Santa Fiore venne un giorno a me e mi porse un piccolo anellino d'oro, il quale
era tutto imbrattato d'ariento vivo, dicendo: – Isvivami questo anelluzzo
e fa presto –. Io che avevo innanzi molte opere d'oro con gioie
importantissime, e anche sentendomi così sicuramente comandare da uno a il
quale io non avevo mai né parlato né veduto, gli dissi che io non avevo per
allora isvivatoio, e che andassi a un altro. Costui, sanza un proposito al
mondo, mi disse che io ero uno asino. Alle qual parole io risposi, ch'e' non
diceva la Verità, e che io era uno uomo in ogni conto da più di lui; ma che se
lui mi stuzzicava, io gli darei ben calci più forte che uno asino. Costui
riferì al Cardinale e li dipinse uno inferno. Ivi a dua giorni io tirai drieto
al palazzo in una buca altissima a un colombo salvatico, che covava in quella
buca; e a quel medesimo colombo io avevo visto tirare più volte da uno orefice
che si domandava Giovan Francesco della Tacca, milanese, e mai l'aveva colto.
Questo giorno che io tirai, il colombo mostrava appunto il capo, stando in
sospetto per l'altre volte che gli era stato tirato; e perché questo Giovan
Francesco e io eravamo rivali alle caccie dello stioppo, essendo certi
gentiluomini e mia amici in su la mia bottega, mi mostrorno dicendo: –
Ecco lassù il colombo di Giovan Francesco della Tacca, a il quale gli ha tante
volte tirato: or vedi, quel povero animale sta in sospetto; a pena che e'
mostri il capo –. Alzando gli occhi, io dissi: – Quel poco del capo
solo basterebbe a me a ammazzarlo, se m'aspettassi solo che io mi ponessi a
viso il mio stioppo –. Quelli gentiluomini dissono, che e' non gli
darebbe quello che fu inventore dello stioppo. Al quale io dissi: –
Vadine un boccale di grego di quel buono di Palombo oste, e che se m'aspetta
che io mi metta a viso il mio mirabile Broccardo (che così chiamavo il mio
stioppo) io lo investirò in quel poco del capolino che mi mostra –.
Subito postumi a viso, a braccia, senza appoggiare o altro, feci quanto
promesso avevo, non pensando né al Cardinale né a persona altri; anzi mi tenevo
il Cardinale per molto mio patrone. Sì che vegga il mondo, quando la fortuna
vuol torre a 'ssassinare uno uomo, quante diverse vie la piglia. Il Papa
gonfiato e ingrognato, stava considerando quel che gli aveva detto il suo
figliuolo.</p>
</div2>
<div2 type="capitolo">
<head>CXIV.</head>
<p>Dua giorni apresso andò il cardinal Cornaro a dimandare un vescovado al Papa
per un suo gentiluomo, che si domandava messer Andrea Centano. Il Papa è vero
che gli aveva promesso un vescovado: essendo così vacato, ricordando il
Cardinale al Papa sì come tal cosa lui gli aveva promesso, il Papa affermò
esser la verità e che così gliene voleva dare; ma che voleva un piacere da Sua
Signoria reverendissima, e questo si era che voleva che gli rendessi nelle mane
Benvenuto. Allora il Cardinale disse: – Oh se Vostra Santità gli ha
perdonato e datomelo libero, che dirà il mondo e di Vostra Santità e di me?
– Il Papa replicò: – Io voglio Benvenuto, e ogniun dica quel che
vuole, volendo voi il vescovado –. Il buon Cardinale disse che Sua
Santità gli dessi il vescovado, e che del resto pensassi da sé e facessi da poi
tutto quel che Sua Santità e voleva e poteva. Disse il Papa, pure alquanto
vergognandosi della iscellerata già data fede sua: – Io manderò per
Benvenuto, e per un poco di mia sadisfazione lo metterò giù in quelle camere
del giardino segreto, dove lui potrà attendere a guarire, e non si gli vieterà
che tutti gli amici sua lo vadino a vedere, e anche li farò dar le spese, insin
che ci passi questo poco della fantasia –. Il Cardinale tornò a casa e
mandommi subito a dire per quello che aspettava il vescovado, come il Papa mi
rivoleva nelle mane; ma che mi terrebbe in una camera bassa innel giardin
segreto; dove io starei visitato da ugniuno siccome io era in casa sua. Allora
io pregai questo messer Andrea, che fussi contento di dire al Cardinale che non
mi dessi al Papa e che lasciassi fare a me; per che io mi farei rinvoltare in
un materasso e mi farei portare fuor di Roma in luogo sicuro; perché se lui mi
dava al Papa, certissimo mi dava alla morte. Il Cardinale, quando e' le intese,
si crede che lui l'arebbe volute fare, ma quel messer Andrea, a chi toccava il
vescovado, scoperse la cosa. Intanto il Papa mandò per me subito e fecemi
mettere, sì come e' disse, in una camera bassa innel suo giardin segreto. Il
Cardinale mi mandò a dire che io non mangiassi nulla di quelle vivande che mi
mandava il Papa, e che lui mi manderebbe da mangiare; e che quello che gli
aveva fatto non aveva potuto far di manco, e che io stessi di buona voglia, che
m'aiuterebbe tanto, che io sarei libero. Standomi così, ero ogni dì visitato e
offertomi da molti gran gentiluomini molte gran cose. Dal Papa veniva la
vivanda, la quale io non toccavo, anzi mi mangiavo quella che veniva dal
cardinal Cornaro, e così mi stavo. Io avevo in fra gli altri mia amici un
giovane greco di età di venticinque anni: questo era gagliardissimo oltramodo e
giucava di spada meglio che ogni altro uomo che fussi in Roma: era pusillo
d'animo, ma era fidelissimo uomo da bene e molto facile al credere. Aveva
sentito dire che il Papa aveva detto che mi voleva remunerare de' miei disagi.
Questo era il vero, che il Papa aveva detto tal cose da principio, ma
innell'ultimo da poi diceva altrimenti. Per la qual cosa io mi confidavo con
questo giovane greco e gli dicevo: – Fratello carissimo, costoro mi
vogliono assassinare, sì che ora è tempo aiutarmi: che pensano che io non me ne
avvegga, facendomi questi favori istrasordinari, gli quali son tutti fatti per
tradirmi –. Questo giovane da bene diceva: – Benvenuto mio, per
Roma si dice che il Papa t'ha dato uno uffizio di cinquecento scudi di entrata;
sì che io ti priego di grazia, che tu non faccia che questo tuo sospetto ti
tolga un tanto bene –. E io pure lo pregavo con le braccia in croce che
mi levassi di quivi, perché io sapevo bene che un Papa simile a quello mi
poteva fare di molto bene, ma che io sapevo certissimo che lui studiava in
farmi segretamente, per suo onore, di molto male; però facessi presto e
cercassi di camparmi la vita di costui: che se lui mi cavava di quivi, innel
modo che io gli arei detto, io sempre arei riconosciuta la vita mia dallui;
venendo il bisogno, la ispenderei. Questo povero giovane piangendo mi diceva:
– O caro mio fratello, tu ti vuoi pure rovinare, e io non ti posso
mancare a quanto tu mi comandi; sì che dimmi il modo e io farò tutto quello che
tu dirai, se bene e' fia contra mia voglia –. Così eramo risoluti e io
gli avevo dato tutto l'ordine, che facilissimo ci riusciva. Credendomi che lui
venissi per mettere in opera quanto io gli avevo ordinato, mi venne a dire che
per la salute mia mi voleva disubbidire, e che sapeva bene quello che gli aveva
inteso da uomini che stavano appresso a il Papa e che sapevano tutta la verità
de' casi mia. Io che non mi potevo aiutare in altro modo, ne restai malcontento
e disperato. Questo fu il dì del Corpus Domini nel mille cinquecento trenta
nove.</p>
</div2>
<div2 type="capitolo">
<head>CXV.</head>
<p>Passatomi tempo da poi questa disputa, tutto quel giorno sino alla notte,
dalla cucina del Papa venne una abbundante vivanda: ancora dalla cucina del
cardinale Cornaro venne bonissima provvisione: abbattendosi a questo parecchi
mia amici, gli feci restare a cena meco; onde io, tenendo la mia gamba
isteccata innel letto, feci lieta cera con esso loro; così soprastettono meco.
Passato un'ora di notte di poi si partirno; e dua mia servitori m'assettorno da
dormire, di poi si messono nell'anticamera. Io avevo un cane nero quant'una
mora, di questi pelosi, e mi serviva mirabilmente alla caccia dello stioppo, e
mai non istava lontan da me un passo. La notte, essendomi sotto il letto, ben
tre volte chiamai il mio servitore, che me lo levassi di sotto il letto, perché
e' mugliava paventosamente. Quando i servitori venivano, questo cane si gittava
loro adosso per mordergli. Gli erano ispaventati e avevan paura che il cane non
fussi arrabbiato, perché continuamente urlava. Così passammo insino alle
quattro ore di notte. Al tocco delle quattro ore di notte entrò il bargello con
molta famiglia drento nella mia camera: allora il cane uscì fuora e gittossi
adosso a questi con tanto furore, stracciando loro le cappe e le calze, e gli
aveva missi in tanta paura, che lor pensavano che fussi arrabbiato. Per la qual
cosa il bargello, come persona pratica, disse: – La natura de' buoni cani
è questa, che sempre s'indovinano e predicono il male che de' venire a' lor
padroni: pigliate dua bastoncelli e difendetevi dal cane, e gli altri leghino
Benvenuto in su questa sieda, e menatelo dove voi sapete –. Sì come io ho
detto era il giorno passato del Corpus Domini, ed era in circa a quattro ore di
notte. Questi mi portavano turato e coperto, e quattro di loro andavano
innanzi, faccendo iscansare quelli pochi uomini che ancora si ritrovavano per
la strada. Così mi portorno a Torre di Nona, luogo detto così, e messomi
innella prigione della vita, posatomi in sun un poco di materasso e datomi uno
di quelle guardie, il quale tutta la notte si condoleva della mia cattiva
fortuna, dicendomi: – Oimè! povero Benvenuto, che hai tu fatto a costoro?
– Onde io benissimo mi avvisai quel che mi aveva a 'ntervenire, sì per
essere il luogo cotal e anche perché colui me lo aveva avvisato. Istetti un
pezzo di quella notte col pensiero a tribularmi qual fussi la causa che a Dio
piaceva darmi cotal penitenzia; e perché io non la ritrovavo, forte mi
dibattevo. Quella guardia s'era messa poi il meglio che sapeva a confortarmi;
per la qual cosa io lo scongiurai per l'amor de Dio che non mi dicessi nulla e
non mi parlassi, avvenga che da me medesimo io farei più presto e meglio una
cotale resoluzione. Così mi promesse. Allora io volsi tutto il cuore a Dio; e
divotissimamente lo pregavo, che gli piacessi di accettarmi innel suo regno; e
che se bene io m'ero dolto, parendomi questa tal partita in questo modo molto
innocente, per quanto prommettevano gli ordini delle legge, e se bene io avevo
fatto degli omicidi, quel suo Vicario mi aveva dalla patria mia chiamato e
perdonato coll'autorità delle legge e sua; e quello che io avevo fatto, tutto
s'era fatto per difensione di questo corpo che Sua Maestà mi aveva prestato: di
modo che io non conoscevo, sicondo gli ordini con che si vive innel mondo, di
meritare quella morte; ma che a me mi pareva che m'intervenissi quello che
avviene a certe isfortunate persone, le quale, andando per la strada, casca
loro un sasso da qualche grande altezza in su la testa e gli ammazza: qual si
vede ispresso esser potenzia delle stelle: non già che quelle sieno congiurate
contro a di noi per farci bene o male, ma vien fatto innelle loro congionzione,
alle quale noi siamo sottoposti; se bene io cognosco d'avere il libero
albitrio: e se la mia fede fussi santamente esercitata, io sono certissimo che
gli angeli del Cielo mi porterieno fuor di quel carcere e mi salverieno
sicuramente d'ogni mio affanno; ma perché e' non mi pare d'esser fatto degno da
Dio d'una tal cosa, però è forza che questi influssi celesti adempieno sopra di
me la loro malignità. E con questo dibattutomi un pezzo, da poi mi risolsi e
subito appiccai sonno.</p>
</div2>
<div2 type="capitolo">
<head>CXVI.</head>
<p>Fattosi l'alba, la guardia mi destò e disse: – O sventurato uomo da
bene, ora non è più tempo a dormire, perché gli è venuto quello che t'ha a dare
una cattiva nuova –. Allora io dissi: – Quanto più presto io esca
di questo carcer mondano, più mi sarà grato, maggiormente essendo sicuro che
l'anima mia è salva, e che io muoio attorto. Cristo glorioso e divino mi fa
compagno alli sua discepoli e amici, i quali, e Lui e loro, furno fatti morire
attorto: così attorto son io fatto morire, e santamente ne ringrazio Idio.
Perché non viene innanzi colui che m'ha da sentenziare? – Disse la
guardia allora: – Troppo gl'incresce di te e piange –. Allora io lo
chiamai per nome, il quale aveva nome messer Benedetto da Cagli. Dissi: –
Venite innanzi, messer Benedetto mio, ora che io son benissimo disposto e
resoluto; molto più gloria mia è che io muoia attorto, che se io morissi a
ragione: venite innanzi, vi priego, e datemi un sacerdote, che io possa
ragionar con seco quattro parole; con tutto che non bisogni, perché la mia
santa confessione io l'ho fatta col mio Signore Idio; ma solo per osservare
quello che ci ha ordinato la santa madre Chiesa; che se bene e' la mi fa questo
iscellerato torto, io liberamente le perdono. Sì che venite, messer Benedetto
mio, e speditemi prima che 'l senso mi cominciassi a offendere –. Ditte
queste parole, questo uomo da bene disse alla guardia che serrassi la porta,
perché sanza lui non si poteva far quello uffizio. Andossene a casa della
moglie del signor Pierluigi, la quale era insieme con la Duchessa sopraditta; e
fattosi innanzi a loro, questo uomo disse: – Illustrissima mia patrona,
siate contenta, vi priego per l'amor de Dio, di mandare a dire al Papa, che
mandi un altro a dar quella sentenzia a Benvenuto e fare questo mio uffizio,
perché io lo rinunzio e mai più lo voglio fare – e con grandissimo
cordoglio sospirando si partì. La Duchessa, che era lì alla presenza, torcendo
il viso disse: – Questa è la bella iustizia che si tiene in Roma da il
Vicario de Dio! il Duca già mio marito voleva un gran bene a questo uomo per le
sue bontà e per le sue virtù, e non voleva che lui ritornassi a Roma, tenendolo
molto caro appresso a di sé – e andatasene in là borbottando con molte
parole dispiacevole. La moglie del signor Pierluigi, si chiamava la signora
Ieronima, se ne andò dal Papa, e gittandosi ginocchioni – era alla
presenza parecchi Cardinali – questa donna disse tante gran cose, che la
fece arrossire il Papa, il quale disse: – Per vostro amore noi lo
lascieremo istare, se bene noi non avemmo mai cattivo animo inverso di lui
–. Queste parole le disse il Papa per essere alla presenza di quei
Cardinali, i quali avevano sentito le parole che aveva detto quella
maravigliosa e ardita donna. Io mi stetti con grandissimo disagio, battendomi
il cuore continuamente. Ancora stette a disagio tutti quelli uomini che erano
destinati a tale cattivo uffizio, insino che era tardi all'ora del desinare;
alla quale ora ogni uomo andò ad altre sue faccende, per modo che a me fu
portato da desinare: onde che maravigliato, io dissi: – Qui ha potuto più
la verità che la malignità degli influssi celesti; così priego Idio, che se gli
è in suo piacere, mi scampi da questo furore –. Cominciai a mangiare, e
sì bene come io avevo fatto prima la resoluzione al mio gran male, ancora la
feci alla speranza del mio gran bene. Desinai di buona voglia. Così mi stetti
sanza vedere o sentire altri insino a una ora di notte. A quell'ora venne il
bargello con buona parte della sua famiglia, il quale mi rimesse in su quella
sieda, che la sera dinanzi lui m'aveva in quel luogo portato, e di quivi con
molte amorevol parole a me, che io non dubitassi, e a' sua birri comandò che
avessin cura di non mi percuotere quella gamba che io avevo rotta, quanto agli
occhi sua. Così facevano, e mi portorno in Castello, di donde io ero uscito; e
quando noi fummo su da alto innel mastio, dov'è un cortiletto, quivi mi
fermorno per alquanto.</p>
</div2>
<div2 type="capitolo">
<head>CXVII.</head>
<p>In questo mezzo il Castellano sopraditto si fece portare in quel luogo dove
io ero, e così ammalato e afflitto disse: – Ve' che ti ripresi? –
Sì – dissi io – ma ve' che io mi fuggi', come io ti dissi? e se io
non fussi stato venduto, sotto la fede papale, un vescovado da un veniziano
cardinale e un romano da Farnese, e' quali l'uno e l'altro ha graffiato il viso
alle sacre sante legge, tu mai non mi ripigliavi. Ma da poi che ora da loro s'è
messa questa male usanza, fa' ancora tu il peggio che tu puoi, ché di nulla mi
curo al mondo –. Questo povero uomo cominciò molto forte a gridare,
dicendo: – Oimè! oimè! costui non si cura né di vivere né di morire, ed è
più ardito che quando egli era sano: mettetelo là sotto il giardino, e non mi
parlate mai più di lui, che costui è causa della morte mia –. Io fui
portato sotto un giardino in una stanza oscurissima, dove era dell'acqua assai,
piena di tarantole e di molti vermi velenosi. Fummi gittato un materassuccio di
capecchio in terra, e per la sera non mi fu dato da cena, e fui serrato a
quattro porte: così istetti insino alle dicianove ore il giorno seguente.
Allora mi fu portato da mangiare: ai quali io domandai che mi dessino alcuni di
quei miei libri da leggere. Da nessuno di questi non mi fu parlato, ma
riferirno a quel povero uomo del Castellano, il quale aveva domandato quello
che io dicevo. L'altra mattina poi mi fu portato un mio libro di Bibbia
vulgare, e un certo altro libro dove eran le <emph>Cronache</emph> di Giovan
Villani. Chiedendo io certi altri mia libri, mi fu detto che io non arei altro
e che io avevo troppo di quelli. Così infelicemente mi vivevo in su quel
materasso tutto fradicio, ché in tre giorni era acqua ogni cosa; onde io stavo
continuamente senza potermi muovere, perché io avevo la gamba rotta; e volendo
andare pur fuor del letto per la necessità de' miei escrimenti, andavo carpone
con grandissimo affanno per non fare lordure in quel luogo dove io dormiva.
Avevo un'ora e mezzo del dì di un poco di riflesso di lume il quale m'entrava
in quella infelice caverna per una piccolissima buca; e solo di quel poco del
tempo leggevo, e 'l resto del giorno e della notte sempre stavo al buio
pazientemente, non mai fuor de' pensieri de Dio e di questa nostra fragilità
umana; e mi pareva esser certo in brevi giorni di aver a finir quivi e in quel
modo la mia sventurata vita. Pure, il meglio che io potevo da me istesso mi
confortavo, considerando quanto maggior dispiacere e' mi saria istato innel
passare della vita mia, sentire quella inistimabil passione del coltello, dove
istando a quel modo io la passavo con un sonnifero, il quale mi s'era fatto
molto più piacevole che quello di prima: e a poco a poco mi sentivo spegnere,
insino a tanto che la mia buona complessione si fu accomodata a quel
purgatorio. Di poi che io senti' essersi lei accomodata e assuefatta, presi
animo di comportarmi quello inistimabil dispiacere in sino a tanto quanto lei
stessa me lo comportava.</p>
</div2>
<div2 type="capitolo">
<head>CXVIII.</head>
<p>Cominciai da principio la Bibbia, e divotamente la leggevo e consideravo, ed
ero tanto invaghito in essa, che se io avessi potuto non arei mai fatto altro
che leggere: ma, come e' mi mancava el lume, subito mi saltava addosso tutti i
miei dispiaceri e davanmi tanto travaglio, che più volte io m'ero resoluto in
qualche modo di spegnermi da me medesimo; ma perché e' non mi tenevono
coltello, io avevo male il modo a poter far tal cosa. Però una volta infra
l'altre avevo acconcio un grosso legno che vi era e puntellato in modo d'una
stiaccia; e volevo farlo iscoccare sopra il mio capo; il quale me lo arebbe
istiacciato al primo: di modo che, acconcio che io ebbi tutto questo edifizio,
movendomi risoluto per iscoccarlo, quando io volsi dar drento colla mana, io
fui preso da cosa invisibile e gittato quattro braccia lontano da quel luogo, e
tanto ispaventato, che io restai tramortito: e così mi stetti da l'alba del
giorno insino alle dicianove ore che e' mi portorno il mio desinare. I quali vi
dovettono venire più volte, che io non gli avevo sentiti; perché quando io gli
senti' entrò drento il capitan Sandrino Monaldi, e senti' che disse: –
Oh! infelice uomo, ve' che fine ha aùto una così rara virtù! – Sentite
queste parole apersi gli occhi: per la qual cosa viddi preti colle toghe
indosso, i quali dissono: – O voi, dicesti che gli era morto! – Il
Bozza disse: – Morto lo trovai, e però lo dissi –. Subito mi
levorno di quivi donde io ero, e levato il materasso, il quale era tutto
fradicio diventato come maccheroni, lo gittorno fuori di quella stanza: e
riditte queste tal cose al Castellano, mi fece dare un altro materasso. E così
ricordatomi che cosa poteva essere stata quella che m'avessi stòlto da quella
cotale inpresa, pensai che fussi stato cosa divina e mia difensitrice.</p>
</div2>
<div2 type="capitolo">
<head>CXIX.</head>
<p>Di poi la notte mi apparve in sogno una maravigliosa criatura in forma d'un
bellissimo giovane, e a modo di sgridarmi diceva: – Sa' tu chi è quello
che t'ha prestato quel corpo, che tu volevi guastare innanzi al tempo suo?
– Mi pareva rispondergli che il tutto riconoscevo dallo Idio della
natura. – Addunche – mi disse – tu dispregi l'opere sue,
volendole guastare? Làsciati guidare a lui e non perdere la speranza della
virtù sua – con molte altre parole tanto mirabile, che io non mi ricordo
della millesima parte. Cominciai a considerare che questa forma d'angelo mi
aveva ditto li vero; e gittato gli occhi per la prigione, viddi un poco di
mattone fracido; così lo strofinai l'uno coll'altro e feci a modo che un poco
di savore: di poi così carpone mi accostai a un taglio di quella porta della
prigione e co' denti tanto feci, che io ne spiccai un poco di scheggiuzza; e
fatto che io ebbi questo, aspettai quella ora del lume che mi veniva alla
prigione, la quale era dalle venti ore e mezzo insino alle ventuna e mezzo.
Allora cominciai a scrivere il meglio che io poteva in su certe carte che
avanzavano innel libro della Bibbia; e riprendevo gli spiriti mia dello
intelletto, isdegnati di non voler più istare in vita; i quali rispondevano a
il corpo mio, iscusandosi della loro disgrazia: e il corpo dava loro isperanza
di bene: così in dialogo iscrissi:</p>
<lg type="verso sciolto">
<l>– Afflitti spirti miei,</l>
<l>oimè crudeli, che vi rincresce vita!</l>
<l>– Se contra il Ciel tu sei,</l>
<l>chi fia per noi? chi ne porgerà aita?</l>
<l>Lassa, lassaci andare a miglior vita.</l>
<l>– Deh non partite ancora,</l>
<l>che più felici e lieti</l>
<l>promette il Ciel, che voi fussi già mai.</l>
<l>– Noi resterèn qualche ora,</l>
<l>purché del magno Idio concesso sièti</l>
<l>grazia, che non si torni a maggior guai.</l>
</lg>
<p>Ripreso di nuovo il vigore, da poi che da per me medesimo io mi fui
confortato, seguitando di legger la mia Bibbia, e' mi ero di sorte assuefatto
gli occhi in quella oscurità, che dove prima io solevo leggere una ora e mezzo,
io ne leggevo tre intere. E tanto maravigliosamente consideravo la forza della
virtù de Dio in quei semplicissimi uomini, che con tanto fervore si credevano,
che Idio compiaceva loro tutto quello che quei s'inmaginavano: promettendomi
ancora io de l'aiuto de Dio, sì per la sua divinità e misericordia, e ancora
per la mia innocenzia; e continuamente, quando con orazione e quando con
ragionamenti volti a Dio, sempre istavo in questi alti pensieri in Dio; di modo
che e' mi cominciò a venire una dilettazione tanto grande di questi pensieri in
Dio, che io non mi ricordavo più di nessuno dispiacere che mai io per
l'addietro avessi aùto, anzi cantavo tutto il giorno salmi e molte altre mie
composizione tutte diritte a Dio. Solo mi dava grande affanno le ugna che mi
crescevano; perché io non potevo toccarmi che con esse io non mi ferissi: non
mi potevo vestire, perché o le mi si arrovesciavano in drento o in fuora,
dandomi assai dolore. Ancora mi si moriva e' denti in bocca; e di questo io
m'avvedevo, perché sospinti i denti morti da quei ch'erano vivi, a poco a poco
sofforavano le gengie, e le punte delle barbe venivano a trapassare il fondo
delle lor casse. Quando me ne avvedevo gli tiravo, come cavargli d'una guaina,
sanza altro dolore o sangue: così me n'era usciti assai bene. Pure accordatomi
anche con quest'altri nuovi dispiaceri, quando cantavo, quando oravo, e quando
scrivevo con quel matton pesto sopraditto; e cominciai un capitolo in lode
della prigione, e in esso dicevo tutti quelli accidenti che da quella io avevo
aùti; qual capitolo si scriverà poi al suo luogo.</p>
</div2>
<div2 type="capitolo">
<head>CXX.</head>
<p>Il buon Castellano mandava ispesso segretamente a sentire quello che io
facevo: e perché l'ultimo dì di luglio io mi rallegrai da me medesimo assai,
ricordandomi della gran festa che si usa di fare in Roma in quel primo dì
d'agosto, da me dicevo: – Tutti questi anni passati questa piacevol festa
io l'ho fatta con le fragilità del mondo; questo anno io la farò oramai con la
divinità de Dio – e da me dicevo: – Oh quanto più lieto sono io di
questa che di quelle! – Quelli che mi udirno dire queste parole, il tutto
riferirno al Castellano; il quale con maraviglioso dispiacere disse: – Oh
Dio! colui trionfa e vive, in tanto male; e io istento in tante comodità, e
muoio solo per causa sua! Andate presto e mettetelo in quella più sotterrania
caverna, dove fu fatto morire il predicatore Foiano di fame: forse che
vedendosi in tanta cattività, gli potria uscire il ruzzo del capo –.
Subito venne dalla mia prigione il capitano Sandrino Monaldi con circa venti di
quei servitori del Castellano; e mi trovorno che io ero ginocchioni, e non mi
volgevo alloro, anzi adoravo un Dio Padre addorno di Angeli e un Cristo
risuscitante vittorioso, che io mi avevo disegnati innel muro con un poco di
carbone, che io avevo trovato ricoperto dalla terra, di poi quattro mesi che io
ero stato rovescio innel letto con la mia gamba rotta; e tante volte sognai che
gli Angeli mi venivano a medicarmela, che di poi quattro mesi ero divenuto
gagliardo come se mai rotta la non fussi stata. Però vennono a me tanto armati,
quasi che paurosi che io non fussi un velenoso dragone. Il ditto capitano
disse: – Tu senti pure che noi siamo assai, e che con gran romore noi
vegniamo a te; e tu a noi non ti volgi –. A queste parole, immaginatomi
benissimo quel peggio che mi poteva intervenire, e fattomi pratico e costante
al male, dissi loro: – A questo Idio che mi porta a quello de' cieli ho
volto l'anima mia e le mie contemplazione e tutti i mia spiriti vitali; e a voi
ho volto appunto quello che vi si appartiene, perché quello che è di buono in
me voi non sete degni di guardarlo, né potete toccarlo: sì che fate, a quello
che è vostro, tutto quello che voi potete –. Questo ditto capitano,
pauroso, non sapendo quello che io mi volessi fare, disse a quattro di quelli
più gagliardi: – Levatevi l'arme tutte da canto –. Levate che se
l'ebbono, disse: – Presto presto saltategli a dosso e pigliatelo. Non
fussi costui il diavolo, che tanti noi doviamo aver paura di lui? Tenetelo or
forte che non vi scappi –. Io, sforzato e bistrattato da loro,
inmaginandomi molto peggio di quello che poi m'intervenne, alzando gli occhi a
Cristo dissi: – O giusto Idio, tu pagasti pure in su quello alto legno
tutti e' debiti nostri: perché addunche ha a pagare la mia innocenzia i debiti
di chi io non conosco? oh! pure sia fatta la tua voluntà –. Intanto
costoro mi portavano via con un torchiaccio acceso; pensavo io che mi volessino
gittare innel trabocchetto del Sammalò: così chiamato un luogo paventoso, il
quale n'ha inghiottiti assai così vivi, perché vengono a cascare inne'
fondamenti del Castello giù innun pozzo. Questo non m'intervenne: per la qual
cosa me ne parve avere un bonissimo mercato; perché loro mi posono in quella
bruttissima caverna sopra detta, dove era morto il Foiano di fame, e ivi mi
lasciorno istare, non mi faccendo altro male. Lasciato che e' m'ebbono,
cominciai a cantare un <foreign lang="lat">De profundis clamavit</foreign> un
<foreign lang="lat">Miserere</foreign>, e <foreign lang="lat">In te Domine
speravi</foreign>. Tutto quel giorno primo d'agosto festeggiai con Dio, e
sempre mi iubbilava il cuore di speranza e di fede. Il sicondo giorno mi
trassono di quella buca e mi riportorno dove era quei miei primi disegni di
quelle inmagini de Idio. Alle quali giunto che io fui, alla presenza di esse di
dolcezza e di letizia io assai piansi. Da poi il Castellano ogni dì voleva
sapere quello che io facevo e quello che io dicevo. Il Papa, che aveva inteso
tutto il seguìto, e di già li medici avevano isfidato a morte il ditto
Castellano, disse: – Innanzi che il mio Castellano muoia, io voglio che
e' faccia morire a suo modo quel Benvenuto, ch'è causa della morte sua, acciò
che lui non muoia invendicato –. Sentendo queste parole il Castellano per
bocca del duca Pierluigi, disse al ditto: – Addunche il Papa mi dona
Benvenuto, e vuole che io ne faccia le mie vendette? Non pensi addunque ad
altro e lasci fare a me –. Sì come il cuor del Papa fu cattivo inverso di
me, pessimo e doloroso fu innel primo aspetto quello del Castellano; e in
questo punto quello Invisibile, che mi aveva divertito dal volermi ammazzare,
venne a me pure invisibilmente ma con voce chiare; e mi scosse e levommi da
iacere e disse: – Oimè Benvenuto mio, presto presto ricorri a Dio con le
tue solite orazione, e grida forte forte –. Subito spaventato mi posi
inginocchioni, e dissi molte mie orazioni ad alta voce: di poi tutte, un
<foreign lang="lat">Qui habitat in ajutorium</foreign>; di poi questo, ragionai
con Idio un pezzo: e in uno istante la voce medesima aperta e chiara mi disse:
– Vatti a riposa, e non aver più paura –. E questo fu che il
Castellano, avendo dato commessione bruttissima per la mia morte, subito la
tolse e disse: – Non è egli Benvenuto quello che io ho tanto difeso, e
quello che io so certissimo che è innocente, e che tutto questo male se gli è
fatto attorto? O come Idio arà mai misericordia di me e dei mia peccati, se io
non perdono a quelli che m'hanno fatto grandissime offese? O perché ho io a
offendere un uomo da bene, innocente, che m'ha fatto servizio e onore? Vadia,
che in cambio di farlo morire, io gli do vita e libertà; e lascio per
testamento che nissuno gli domandi nulla del debito della grossa ispesa che qui
gli arebbe a pagare –. Questo intese il Papa e l'ebbe molto per male.</p>
</div2>
<div2 type="capitolo">
<head>CXXI.</head>
<p>Io istavo intanto colle mie solite orazione e scrivevo il mio Capitolo, e
cominciai a fare ogni notte i più lieti e i più piacevoli sogni che mai
immaginar si possa; e sempre mi pareva essere insieme visibilmente con quello
che invisibile avevo sentito e sentivo bene ispesso, a il quale io non
domandavo altra grazia se none lo pregavo, e strettamente, che mi menassi dove
io potessi vedere il sole, dicendogli che era quanto desiderio io avevo; e che
se io una sola volta lo potessi vedere, da poi io morrei contento. Di tutte le
cose io avevo in questa prigione dispiacevoli, tutte mi erano diventate amiche
e compagne, e nulla mi disturbava. Se bene quei divoti del Castellano, che
aspettavano che il Castellano m'impiccassi a quel merlo dove io ero sceso, sì
come lui aveva detto, veduto poi che il detto Castellano aveva fatta un'altra
resoluzione tutta contraria da quella; costoro, che non la potevano patire,
sempre mi facevano qualche diversa paura, per la quale io dovessi pigliare
spavento per la perdita della vita. Sì come io dico, a tutte queste cose io
m'ero tanto addimesticato, che di nulla io non avevo più paura e nulla più mi
moveva; solo questo desiderio, che il sognare di vedere la spera del sole. Di
modo che seguitando innanzi colle mie grandi orazioni, tutte volte collo
affetto a Cristo, sempre dicendo: – O vero figliuol de Dio, io ti priego
per la tua nascita, per la tua morte in croce e per la tua gloriosa
resurressione, che tu mi facci degno che io vegga il sole, se none altrimenti,
almanco in sogno; ma se tu mi facessi degno che io lo vedessi con questi mia
occhi mortali, io ti prometto di venirti a visitare al tuo santo Sepulcro
–. Questa resoluzione e queste mie maggior preci a Dio le feci a' dì dua
d'ottobre nel mille cinquecento trentanove. Venuto poi la mattina seguente, che
fu a' dì tre di ottobre detto, io m'ero risentito alla punta del giorno,
innanzi il levar del sole, quasi un'ora; e sollevatomi da quel mio infelice
covile, mi messi a dosso un poco di vestaccia che io aveo, perché e' s'era
cominciato a far fresco: e stando così sollevato, facevo orazione più divote
che mai io avessi fatte per il passato; ché in dette orazione dicevo con gran
prieghi a Cristo, che mi concedessi almanco tanto di grazia, che io sapessi per
ispirazion divina per qual mio peccato io facevo così gran penitenzia; e da poi
che Sua Maestà divina non mi aveva voluto far degno della vista del sole
almanco in sogno, lo pregavo per tutta la sua potenzia e virtù, che mi facessi
degno che io sapessi quale era la causa di quella penitenzia.</p>
</div2>
<div2 type="capitolo">
<head>CXXII.</head>
<p>Dette queste parole, da quello Invisibile, a modo che un vento io fui preso
e portato via, e fui menato in una stanza dove quel mio Invisibile allora
visibilmente mi si mostrava in forma umana, in modo d'un giovane di prima
barba; con faccia maravigliosissima, bella, ma austera, non lasciva; e mi
mostrava innella ditta stanza, dicendomi: – Quelli tanti uomini che tu
vedi, sono tutti quei che insino a qui son nati e poi son morti –. Il
perché io lo domandavo per che causa lui mi menava quivi: il qual mi disse:
– Vieni innanzi meco e presto lo vedrai –. Mi trovavo in mano un
pugnaletto e indosso un giaco di maglia; e così mi menava per quella grande
stanza, mostrandomi coloro che a infinite migliaia or per un verso or per un
altro camminavano. Menatomi innanzi, uscì innanzi a me per una piccola
porticella in un luogo come in una strada istretta; e quando egli mi tirò
drieto a sé innella detta istrada, all'uscire di quella stanza mi trovai
disarmato, ed ero in camicia bianca sanza nulla in testa, ed ero a man ritta
del ditto mio compagno. Vedutomi a quel modo, io mi maravigliavo, perché non
ricognoscevo quella istrada; e alzato gli occhi, viddi che il chiarore del sole
batteva in una pariete di muro, modo che una facciata di casa, sopra il mio
capo. Allora io dissi: – O amico mio, come ho io da fare, che io mi
potessi alzare tanto che io vedessi la propia spera del sole? – Lui mi
mostrò parecchi scaglioni che erano quivi alla mia man ritta, e mi disse:
– Va quivi da te –. Io spiccatomi un poco da lui, salivo con le
calcagna allo indietro su per quei parecchi scaglioni, e cominciavo a poco a
poco a scoprire la vicinità del sole. M'affrettavo di salire; e tanto andai in
su in quel modo ditto che io scopersi tutta la spera del sole. E perché la
forza de' suoi razzi, al solito loro, mi fece chiudere gli occhi, avvedutomi
dell'error mio, apersi gli occhi e guardando fiso il sole, dissi: – O
sole mio, che t'ho tanto desiderato, io voglio non mai più vedere altra cosa,
se bene i tuoi razzi mi acciecano –. Così mi stavo con gli occhi fermi in
lui; e stato che io fui un pochetto in quel modo, viddi in un tratto tutta
quella forza di quei gran razzi gittarsi in sulla banda manca del ditto sole; e
restato il sole netto, sanza i suoi razzi, con grandissimo piacere io lo
vedevo; e mi pareva cosa maravigliosa che quei razzi si fussino levati in quel
modo. Stavo a considerare che divina grazia era stata questa, che io avevo
quella mattina da Dio, e dicevo forte: – Oh mirabil tua potenzia! oh
gloriosa tua virtù! Quanto maggior grazia mi fai tu, di quello che io non
m'aspettavo! – Mi pareva questo sole sanza i razzi sua, né più né manco
un bagno di purissimo oro istrutto. In mentre che io consideravo questa gran
cosa, viddi in mezzo a detto sole cominciare a gonfiare; e crescere questa
forma di questo gonfio, e in un tratto si fece un Cristo in croce della
medesima cosa che era il sole; ed era di tanta bella grazia in benignissimo
aspetto, quale ingegno umano non potria inmaginare una millesima parte; e in
mentre che io consideravo tal cosa, dicevo forte: – Miracoli, miracoli! O
Idio, o clemenzia tua, o Virtù tua infinita, di che cosa mi fai tu degno questa
mattina! – E in mentre che io consideravo e che io dicevo queste parole,
questo Cristo si moveva inverso quella parte dove erano andati i suoi razzi, e
innel mezzo del sole di nuovo gonfiava, sì come aveva fatto prima; e cresciuto
il gonfio, subito si convertì innuna forma d'una bellissima Madonna, qual
mostrava di essere a sedere in modo molto alto con il ditto figliuolo in
braccio in atto piacevolissimo, quasi ridente; di qua e di là era messa in
mezzo da duoi Angeli bellissimi tanto quanto lo immaginare non arriva. Ancora
vedevo in esso sole, alla mana ritta, una figura vestita a modo di sacerdote:
questa mi volgeva le stiene e 'l viso teneva vòlto inverso quella Madonna e
quel Cristo. Tutte queste cose io vedevo vere, chiare e vive, e continuamente
ringraziavo la gloria di Dio con grandissima voce. Quando questa mirabil cosa
mi fu stata innanzi agli occhi poco più d'uno ottavo d'ora, da me si partì, e
io fui riportato in quel mio covile. Subito cominciai a gridare forte, ad alta
voce dicendo: – La virtù de Dio m'ha fatto degno di mostrarmi tutta la
gloria sua, quale non ha forse mai visto altro occhio mortale: onde per questo
io mi cognosco di essere libero e felice e in grazia a Dio; e voi ribaldi,
ribaldi resterete, infelici e nella disgrazia de Dio. Sappiate che io sono
certissimo che il dì di tutti e Santi, quale fu quello che io venni al mondo
nel mille cinquecento a punto, il primo dì di novembre, la notte seguente a
quattro ore, quel dì che verrà, voi sarete forzati a cavarmi di questo carcere
tenebroso; e non potrete far di manco, perché io l'ho visto con gli occhi mia e
in quel trono di Dio. Quel sacerdote, qual era vòlto inverso Idio e che a me
mostrava le stiene, quello era il santo Pietro, il quale avocava per me,
vergognandosi che innella casa sua si faccia ai cristiani così brutti torti. Sì
che ditelo a chi volete, che nissuno non ha potenzia di farmi più male; e dite
al quel Signor che mi tien qui, che se lui mi dà o cera o carta, e modo che io
gli possa sprimere questa gloria de Dio, che mi s'è mostra, certissimo io lo
farò chiaro di quel che forse lui sta in dubbio.</p>
</div2>
<div2 type="capitolo">
<head>CXXIII.</head>
<p>Il Castellano, con tutto che i medici non avessino punto di speranza della
sua salute, ancora era restato in lui spirito saldo e si era partito quelli
umori della pazzia, che gli solevano dar noia ogni anno: e datosi in tutto e
per tutto all'anima, la coscienza lo rimordeva, e gli pareva pure che io avessi
ricevuto e ricevessi un grandissimo torto; e faccendo intendere al Papa quelle
gran cose che io diceva, il Papa gli mandava a dire, come quello che non
credeva nulla, né in Dio né in altri, dicendo che io ero impazzato, e che
attendessi il più che lui poteva alla sua salute. Sentendo il Castellano queste
risposte, mi mandò a confortare e mi mandò da scrivere e della cera e certi
fuscelletti fatti per lavorar di cera, con molte cortese parole, che me le
disse un certo di quei sua servitori che mi voleva bene. Questo tale era tutto
contrario di quella setta di quegli altri ribaldi, che mi arebbon voluto veder
morto. Io presi quelle carte e quelle cere, e cominciai a lavorare: e 'n mentre
che io lavoravo scrissi questo sonetto indiritto al Castellano:</p>
<lg type="sonetto">
<lg type="quartina">
<l>S'i' potessi, Signor, mostrarvi il vero</l>
<l>del lume eterno, in questa bassa vita,</l>
<l>qual'ho da Dio, in voi vie più gradita</l>
<l>saria mia fede, che d'ogni alto impero.</l>
</lg>
<lg type="quartina">
<l>Ahi! se 'l credessi il gran Pastor del chiero,</l>
<l>che Dio s'è mostro in sua gloria infinita,</l>
<l>qual mai vide alma, prima che partita</l>
<l>da questo basso regno, aspro e sincero;</l>
</lg>
<lg type="terzina">
<l>le porte di Iustizia sacre e sante</l>
<l>sbarrar vedresti, e 'l tristo impio furore</l>
<l>cader legato, e al ciel mandar le voce.</l>
</lg>
<lg type="terzina">
<l>S'i' avessi luce, ahi lasso, almen le piante</l>
<l>sculpir del Ciel potessi il gran valore!</l>
<l>Non saria il mio gran mal sì greve croce.</l>
</lg>
</lg>
</div2>
<div2 type="capitolo">
<head>CXXIV.</head>
<p>Venuto l'altro giorno a portarmi il mio mangiare quel servitore del
Castellano, il quale mi voleva bene, io gli detti questo sonetto iscritto; il
quale, segretamente da quelli altri maligni servitori, che mi volevano male, lo
dette al Castellano: il quale volentieri m'arebbe lasciato andar via, perché
gli pareva che quel torto che m'era istato fatto, fussi gran causa della morte
sua. Prese il sonetto, e lettolo più d'una volta, disse: – Queste non
sono né parole né concetti da pazzo; ma sì bene d'uomo buono e da bene –
e subito comandò a un suo secretario che lo portassi al Papa, e che lo dessi in
propia mano, pregandolo che mi lasciassi andare. Mentre che il detto segretario
portò il sonetto al Papa, il Castellano mi mandò lume per il dì e per la notte,
con tutte le comodità che in quel luoco si poteva desiderare; per la qual cosa
io cominciai a migliorare della indisposizione della mia vita, quale era
divenuta grandissima. Il Papa lesse il sonetto più volte; di poi mandò a dire
al Castellano, che farebbe ben presto cosa che gli sarebbe grata. E certamente
che il Papa m'arebbe poi volentieri lasciato andare; ma il signor Pierluigi
ditto, suo figliuolo, quasi contra la voglia del Papa, per forza mi vi teneva.
Avvicinandosi la morte del Castellano, in mentre che io avevo disegnato e
sculpito quel maraviglioso miracolo, la mattina d'Ogni Santi mi mandò per Piero
Ugolini, suo nipote, a mostrare certe gioie; le quali quando io le viddi,
subito dissi: – Questo è il contrasegno della mia liberazione –.
Allora questo giovane, che era persona di pochissimo discorso, disse: – A
cotesto non pensar tu mai, Benvenuto –. Allora io dissi: – Porta
via le tue gioie, perché io son condotto di sorte, che io non veggo lume se
none in questa caverna buia, innella quale non si può discernere la qualità
delle gioie; ma quanto all'uscire di questo carcere, e' non finirà questo
giorno intero, che voi me ne verrete a cavare: e questo è forza che così sia, e
non potete far di manco. – Costui si parti e mi fece riserrare; e
andatosene, soprastette più di dua ore di oriuolo; di poi venne per me senza
armati, con dua ragazzi che mi aiutassino sostenere, e così mi menò in quelle
stanze larghe che io avevo prima (questo fu 'l 1538), dandomi tutte le comodità
che io domandavo.</p>
</div2>
<div2 type="capitolo">
<head>CXXV.</head>
<p>Ivi a pochi giorni il Castellano, che pensava che io fussi fuora e libero,
stretto dal suo gran male passò di questa presente vita, e in cambio suo restò
messer Antonio Ugolini suo fratello il quale aveva dato ad intendere al
Castellano passato, suo fratello, che mi aveva lasciato andare. Questo messer
Antonio, per quanto io intesi, ebbe commessione dal Papa di lasciarmi stare in
quella prigione larga, per insino a tanto che lui gli direbbe quel che s'avessi
a fare di me. Quel messer Durante bresciano già sopra ditto si convenne con
quel soldato, speziale pratese, di darmi a mangiare qualche licore in fra i
miei cibi, che fussi mortifero, ma non subito; facessi in termine di quattro o
di cinque mesi. Andorno inmaginando di mettere in fra il cibo del diamante
pesto; il quale non ha veleno in sé di sorte alcuna, ma per la sua inistimabil
durezza resta con i canti acutissimi, e non fa come l'altre pietre; ché quella
sottilissima acutezza a tutte le pietre, pestandole, non resta, anzi restano
come tonde; e il diamante solo resta con quella acutezza; di modo che entrando
innello stomaco insieme con gli altri cibi, in quel girare che e' fanno e' cibi
per fare la digestione, questo diamante s'appicca ai cartilaggini dello stomaco
e delle budella, e di mano in mano che 'l nuovo cibo viene pignendo sempre
innanzi, quel diamante appiccato a esse con non molto ispazio di tempo le fora;
e per tal causa si muore; dove che ogni altra sorte di pietre o vetri mescolata
col cibo non ha forza d'appiccarsi, e così ne va col cibo. Però questo messer
Durante sopraditto dette un diamante di qualche poco di valore a una di queste
guardie. Si disse che questa cura l'aveva aùta un certo Lione aretino orefice,
mio gran nimico. Questo Lione ebbe il diamante per pestarlo; e perché Lione era
poverissimo e 'l diamante poteva valere parecchi decine di scudi, costui dette
ad intendere a quella guardia, che quella polvere che lui gli dette fussi quel
diamante pesto che s'era ordinato per darmi; e quella mattina che io l'ebbi, me
lo messono in tutte le vivande; che fu un venerdì: io l'ebbi in insalata e in
intingoli e in minestra. Attesi di buona voglia a mangiare, perché la sera io
avevo digiunato. Questo giorno era di festa. È ben vero che io mi sentivo
scrosciare la vivanda sotto i denti, ma non pensavo mai a tal ribalderie.
Finito che io ebbi di desinare, essendo restato un poco d'insalata innel
piattello, mi venne diritto gli occhi a certe stiezze sottilissime, le quali
m'erano avanzate. Subito io le presi, e accostatomi al lume della finestra, che
era molto luminosa, parte che io le guardavo, mi venne ricordato di quello
iscrosciare che m'aveva fatto la mattina il cibo più che il solito: e
riconsideratole bene, per quanto gli occhi potevan giudicare, mi credetti
resolutamente che quello fussi diamante pesto. Subito mi feci morto
resolutissimamente, e così cordoglioso corsi divotamente alle sante orazioni; e
come resoluto, mi pareva esser certo di essere ispacciato e morto: e per una
ora intera feci grandissime orazione a Dio, ringraziandolo di quella così
piacevol morte. Da poi che le mie stelle mi avevano così destinato, mi pareva
averne aùto un buon mercato a uscirne per quella agevol via; e mi ero contento,
e avevo benedetto il mondo e quel tempo che sopra di lui ero stato. Ora me ne
tornavo a miglior regno con la grazia de Dio, che me la pareva avete
sicurissimamente acquistata: e in quello che io stavo con questi pensieri,
tenevo in mano certi sottilissimi granelluzzi di quello creduto diamante, quale
per certissimo giudicavo esser tale. Ora, perché la speranza mai non muore, mi
parve essere sobbillato da un poco di vana speranza; qual fu causa che io presi
un poco di coltellino, e presi di quelle ditte granelline, e le missi in su 'n
un ferro della prigione; dipoi appoggiatovi la punta del coltello per piano,
agravando forte, senti' disfare la ditta pietra; e guardato bene con gli occhi,
viddi che così era il vero. Subito mi vesti' di nuova isperanza e dissi:
– Questo non è il mio nimico messer Durante, ma è una pietraccia tenera
la quale non è per farmi un male al mondo –. E sì come io m'ero risoluto
di starmi cheto e di morirmi in pace a quel modo, feci nuovo proposito, ma in
prima ringraziando Idio e benedicendo la povertà, che sì come molte volte è la
causa della morte degli uomini, quella volta ell'era stata causa istessa della
vita mia; perché avendo dato quel messer Durante mio nimico, o chi fussi stato,
un diamante a Lione, che me lo pestassi, di valore di più di cento scudi,
costui per povertà lo prese per sé, e a me pestò un berillo cetrino di valore
di dua carlini, pensando forse, per essere ancora esso pietra, che egli facesse
el medesimo effetto del diamante.</p>
</div2>
<div2 type="capitolo">
<head>CXXVI.</head>
<p>In questo tempo il vescovo di Pavia, fratel del conte di San Sicondo,
domandato monsignor de' Rossi di Parma, questo vescovo era prigione in Castello
per certe brighe già fatte a Pavia; e per esser molto mio amico, io mi feci
fuora, alla buca della mia prigione, e lo chiamai ad alta voce, dicendogli che
per uccidermi quei ladroni m'avevan dato un diamante pesto: e gli feci mostrare
da un suo servitore alcune di quelle polveruzze avanzatemi; ma io non gli dissi
che io avevo conosciuto che quello non era diamante; ma gli dicevo che loro
certissimo mi avevano avelenato da poi la morte di quell'uomo da bene del
Castellano; e quel poco che io vivessi, lo pregavo che mi dessi de' sua pani
uno il dì, perché io non volevo mai più mangiare cosa nissuna che venissi da
loro. Così mi promise mandarmi della sua vivanda. Quel messer Antonio, che
certo di tal cosa non era consapevole, fece molto gran romore e volse vedere
quella pietra pesta, ancora lui pensando che diamante egli fussi; e pensando
che tale impresa venissi dal Papa, se la passò così di leggieri, considerato
che gli ebbe il caso. Io m'attendevo a mangiare della vivanda che mi mandava il
Vescovo, e scrivevo continuamente quel mio Capitolo della prigione, mettendovi
giornalmente tutti quelli accidenti che di nuovo mi venivano, di punto in
punto. Ancora il ditto messer Antonio mi mandava da mangiare per un certo sopra
ditto Giovanni speziale, di quel di Prato, e quivi soldato. Questo, che m'era
nimicissimo e che era istato lui quello che m'aveva portato quel diamante
pesto, io gli dissi che nulla io volevo mangiare di quello che egli mi portava,
se prima egli non me ne faceva la credenza: per la qual cosa lui mi disse che
a' Papi si fanno le credenze. Al quale io risposi, che sì come i gentili uomini
sono ubrigati a far la credenza al Papa; così lui, soldato, spezial, villan da
Prato, era ubrigato a far la credenza a un Fiorentino par mio. Questo disse di
gran parole, e io allui. Quel messer Antonio, vergognandosi alquanto, e ancora
disegnato di farmi pagare quelle spese che il povero Castellano morto mi aveva
donate, trovò un altro di quei sua servitori, il quale era mio amico; e mi
mandava la mia vivanda, alla quale piacevolmente il sopra ditto mi faceva la
credenza sanza altra disputa. Questo servitore mi diceva come il Papa era ogni
dì molestato da quel monsignor di Morluc, il quale da parte del Re
continuamente mi chiedeva; e che il Papa ci aveva poca fantasia a rendermi; e
che il cardinale Farnese, già tanto mio patrone e amico, aveva aùto a dire che
io non disegnassi uscire di quella prigione di quel pezzo: al quale io dicevo,
che io n'uscirei a dispetto di tutti. Questo giovane dabbene mi pregava che io
stessi cheto, e che tal cosa io non fussi sentito dire, perché molto mi
nocerebbe; e che quella fidanza, che io avevo in Dio, dovessi aspettare la
grazia sua, standomi cheto. A lui dicevo che le virtù de Dio non hanno aver
paura delle malignità della ingiustizia.</p>
</div2>
<div2 type="capitolo">
<head>CXXVII.</head>
<p>Così passando pochi giorni innanzi, comparse a Roma il cardinale di Ferrara;
il quale, andando a fare reverenzia al Papa, il Papa lo trattenne tanto, che
venne l'ora della cena. E perché il Papa era valentissimo uomo, volse avere
assai agio a ragionare col Cardinale di quelle francioserie. E perché innel
pasteggiare vien detto di quelle cose, che fuora di tale atto tal volta non si
dirieno; per modo che, essendo quel gran re Francesco in ogni cosa sua
liberalissimo, e il Cardinale, che sapeva bene il gusto del Re, ancora lui a
pieno compiacque al Papa molto più di quello che il Papa non si immaginava; di
modo che il Papa era venuto in tanta letizia, sì per questo e ancora perché gli
usava una volta la settimana di fare una crapula assai gagliarda, perché dappoi
la gomitava. Quando il Cardinale vidde la disposizione del Papa, atta a
compiacer grazie, mi chiese da parte del Re con grande istanzia, mostrando che
il Re aveva gran desiderio di tal cosa. Allora il Papa, sentendosi appressare
all'ora del suo vomito, e perché la troppa abbundanzia del vino ancora faceva
l'uffizio suo, disse al Cardinale con gran risa: – Ora ora voglio che ve
lo meniate a casa – e date le ispresse commessione, si levò da tavola; e
il Cardinale subito mandò per me, prima che il signior Pierluigi lo sapessi,
perché non m'arebbe lasciato in modo alcuno uscire di prigione. Venne il
mandato del Papa insieme con dua gran gentiluomini del ditto cardinale di
Ferrara, e alle quattro ore di notte passate mi cavorno del ditto carcere e mi
menorno dinanzi al Cardinale; il quale mi fece innistimabile accoglienze; e
quivi bene alloggiato mi restai a godere. Messer Antonio, fratello del
Castellano e in luogo suo, volse che io gli pagassi tutte le spese, con tutti
que' vantaggi che usano volere e' bargelli e gente simile, né volse osservare
nulla di quello che il Castellano passato aveva lasciato che per me si facessi.
Questa cosa mi costò di molte decine di scudi, e perché il Cardinale mi disse
di poi, che io stessi a buona guardia s'i' volevo bene alla vita mia, e che se
la sera lui non mi cavava di quel carcere, io non ero mai per uscire; che di
già avevo inteso dire che il Papa si condoleva molto di avermi lasciato.</p>
</div2>
<div2 type="capitolo">
<head>CXXVIII.</head>
<p>M'è di necessità tornare un passo indietro, perché innel mio capitolo
s'interviene tutte queste cose che io dico. Quando io stetti quei parecchi
giorni in camera del Cardinale e di poi innel giardin segreto del Papa, infra
gli altri mia cari amici mi venne a trovare un cassiere di messer Bindo
Altoviti, il quale per nome era chiamato Bernardo Galluzzi; a il quale io aveva
fidato il valore di parecchi centinaia di scudi; e questo giovane innel giardin
segreto del Papa mi venne a trovare e mi volse rendere ogni cosa; onde io gli
dissi che non sapevo dare la roba mia né a 'mico più caro né in luogo dove io
avessi pensato che ella fussi più sicura; il quale amico mio pareva che si
scontorcessi di non la volere, e io quasi che per forza gnele feci serbare.
Essendo l'ultima volta uscito del Castello, trovai che quel povero giovane di
questo Bernardo Galluzzi detto si era rovinato; per la qual cosa io persi la
roba mia. Ancora: nel tempo che io ero in carcere, un terribil sogno mi fu
fatto, modo che con un calamo iscrittomi innella fronte parole di grandissima
importanza; e quello che me le fece mi replicò ben tre volte, che io tacessi e
non le riferissi ad altri. Quando io mi svegliai, mi senti' la fronte
contaminata. Però innel mio Capitolo della prigione s'interviene moltissime di
queste cotal cose. Ancora: mi venne detto, non sapendo quello che io mi dicevo,
tutto quello che di poi intervenne al signor Pier Luigi, tanto chiare e tanto
appunto, che da me medesimo ho considerato che propio uno Angel del Cielo me le
dittassi. Ancora: non voglio lasciare indrieto una cosa, la maggiore che sia
intervenuto a un altro uomo; qual è per iustificazione della divinità de Dio e
dei segreti sua, quale si degnò farmene degno: che d'allora in qua, che io tal
cosa vidi, mi restò uno isplendore, cosa maravigliosa!, sopra il capo mio; il
quale si è evidente a ogni sorta di uomo a chi io l'ho voluto mostrare, qual
sono stati pochissimi. Questo si vede sopra l'ombra mia la mattina innel levar
del sole insino a dua ore di sole, e molto meglio si vede quando l'erbetta ha
addosso quella molle rugiada; ancora si vede la sera al tramontar del sole. Io
me ne avveddi in Francia in Parigi, perché l'aria in quella parte di là è tanto
più netta dalle nebbie, che là si vedeva espressa molto meglio che in Italia,
perché le nebbie ci sono molto più frequente; ma non resta che a ogni modo io
non la vegga; e la posso mostrare ad altri, ma non sì bene come in quella parte
ditta. Voglio descrivere il mio Capitolo fatto in prigione e in lode di detta
prigione; di poi seguiterò i beni e' mali accadutimi di tempo in tempo, e
quelli ancora che mi accadranno innella vita mia.</p>
<p><emph>Questo capitolo scrivo a Luca Martini chiamandolo in esso come qui si
sente</emph>.</p>
<lg type="terzina">
<l>Chi vuol saper quant'è il valor de Dio,</l>
<l>e quant'un uomo a quel Ben si assomiglia,</l>
<l>convien che stie 'n prigione, al parer mio;</l>
</lg>
<lg type="terzina">
<l>sie carco di pensieri e di famiglia,</l>
<l>e qualche doglia per la sua persona,</l>
<l>e lunge esser venuto mille miglia.</l>
</lg>
<lg type="terzina">
<l>Or se tu vuoi poter far cosa buona,</l>
<l>sie preso a torto, e poi istarvi assai,</l>
<l>e non avere aiuto da persona;</l>
</lg>
<lg type="terzina">
<l>ancor ti rubin quel po' che tu hai:</l>
<l>pericol della vita; ebbistrattato,</l>
<l>senza speranza di salute mai.</l>
</lg>
<lg type="terzina">
<l>E sforzinti gittare al disperato,</l>
<l>rompere il carcer, saltare il Castello:</l>
<l>poi sie rimesso in più cattivo lato.</l>
</lg>
<lg type="terzina">
<l>Ascolta, Luca, or che ne viene il bello:</l>
<l>aver rotto una gamba, esser giuntato,</l>
<l>la prigion molle e non aver mantello.</l>
</lg>
<lg type="terzina">
<l>Né mai da nissuno ti sie parlato,</l>
<l>e ti porti il mangiar con trista nuova</l>
<l>un soldato, spezial, villan da Prato.</l>
</lg>
<lg type="terzina">
<l>Or senti ben dove la gloria pruova:</l>
<l>non v'esser da seder, se non sul cesso;</l>
<l>pur sempre desto a far qualcosa nuova.</l>
</lg>
<lg type="terzina">
<l>Al servitor comandamento spresso</l>
<l>che non ti oda parlar, né dièti nulla;</l>
<l>e la porta apra un picciol picciol fesso.</l>
</lg>
<lg type="terzina">
<l>Or quest'è dove un bel cervel trastulla:</l>
<l>né carta, penna, inchiostro, ferro o fuoco,</l>
<l>e pien di bei pensier fin dalla culla.</l>
</lg>
<lg type="terzina">
<l>La gran pietà, che se n'è detto poco,</l>
<l>ma per ogniuna immàginane cento,</l>
<l>ché a tutte ho riservato parte e loco.</l>
</lg>
<lg type="terzina">
<l>Or, per tornar al nostro primo entento,</l>
<l>e dir lode che merta la prigione:</l>
<l>non basteria del Ciel chiunche v'è drento.</l>
</lg>
<lg type="terzina">
<l>Qua non si mette mai buone persone,</l>
<l>se non vien da ministri, o mal governo,</l>
<l>invidie, isdegno o per qualche quistione.</l>
</lg>
<lg type="terzina">
<l>Per dir il ver di quel ch'io ne discerno,</l>
<l>qua si cognosce e sempre Idio si chiama,</l>
<l>sentendo ognor le pene dello Inferno.</l>
</lg>
<lg type="terzina">
<l>Sie tristo un, quant'e' può al mondo, in fama,</l>
<l>e stie 'n prigione in circa a dua mal'anni,</l>
<l>e' n'esce santo e savio, ed ogniun l'ama.</l>
</lg>
<lg type="terzina">
<l>Qua s'affinisce l'alma, e 'l corpo, e' panni;</l>
<l>ed ogni omaccio grosso si assottiglia,</l>
<l>e vedesi del Ciel fino agli scanni.</l>
</lg>
<lg type="terzina">
<l>Ti vo' contar una gran maraviglia:</l>
<l>venendomi di scrivere un capriccio,</l>
<l>che cose in un bisogno un uomo piglia.</l>
</lg>
<lg type="terzina">
<l>Vo per la stanza, e' cigli e 'l capo arriccio,</l>
<l>poi mi drizzo a un taglio della porta,</l>
<l>e co' denti un pezzuol di legno spiccio;</l>
</lg>
<lg type="terzina">
<l>e presi un pezzo di matton per sorta,</l>
<l>e rotto in polver ne ridussi un poco;</l>
<l>poi ne feci un savor coll'acqua morta.</l>
</lg>
<lg type="terzina">
<l>Allora allor della poesia il fuoco</l>
<l>m'entrò nel corpo, e credo per la via</l>
<l>ond'esce il pan; ché non v'era altro loco.</l>
</lg>
<lg type="terzina">
<l>Per tornare a mia prima fantasia,</l>
<l>convien, chi vuol saper che cosa è 'l bene,</l>
<l>prima che sappia il mal, che Dio gli dia.</l>
</lg>
<lg type="terzina">
<l>D'ogn'arte la prigion sa fare e tiene:</l>
<l>se tu volessi ben dello speziale,</l>
<l>ti fa sudare il sangue per le vene.</l>
</lg>
<lg type="terzina">
<l>Poi l'ha in sé un certo naturale,</l>
<l>ti fa loquente, animoso e audace,</l>
<l>carco di bei pensieri in bene e in male.</l>
</lg>
<lg type="terzina">
<l>Buon per colui che lungo tempo iace</l>
<l>'n una scura prigion, e po' alfin n'esca:</l>
<l>sa ragionar di guerra, triegua e pace.</l>
</lg>
<lg type="terzina">
<l>Gli è forza che ogni cosa gli riesca;</l>
<l>ché quella fa l'uom sì di virtù pieno,</l>
<l>che 'l cervel non gli fa poi la moresca.</l>
</lg>
<lg type="terzina">
<l>Tu mi potresti dir: – Quelli anni hai meno –:</l>
<l>E' non è 'l ver, ché la t'insegna un modo</l>
<l>ch'empier te ne puo' poi 'l petto e 'l seno.</l>
</lg>
<lg type="terzina">
<l>In quanto a me, per quanto io so, la lodo;</l>
<l>ma vorrei ben ch'e' s'usassi una legge:</l>
<l>chi più la merta non andassi in frodo.</l>
</lg>
<lg type="terzina">
<l>Ogni uom, ch'è dato in cura al pover gregge,</l>
<l>addottorar vorries'in la prigione,</l>
<l>perché sapria ben poi come si regge.</l>
</lg>
<lg type="terzina">
<l>Faria le cose come le persone,</l>
<l>e non s'uscirai mai del seminato,</l>
<l>né si vedria sì gran confusione.</l>
</lg>
<lg type="terzina">
<l>In questo tempo ch'io ci sono stato,</l>
<l>io ci ho veduti frati, preti e gente,</l>
<l>e starci men chi più l'ha meritato.</l>
</lg>
<lg type="terzina">
<l>Se tu sapessi il gran duol che si sente,</l>
<l>se 'nanzi a te se ne va un di loro!</l>
<l>Quasi che d'esser nato l'uom si pente.</l>
</lg>
<lg type="terzina">
<l>Non vo' dir più: son diventato d'oro,</l>
<l>qual non si spende così facilmente,</l>
<l>né se ne faria troppo buon lavoro.</l>
</lg>
<lg type="terzina">
<l>E' m'è venuto un'altra cosa a mente,</l>
<l>ch'io non t'ho detto, Luca: ov'io lo scrissi</l>
<l>fu in su 'n un libro d'un nostro parente,</l>
</lg>
<lg type="terzina">
<l>che in sulle margin per lo lungo missi</l>
<l>questo gran duol che m'ha le membra istorte,</l>
<l>e che il savor non correva, ti dissi;</l>
</lg>
<lg type="terzina">
<l>che a far un O bisognava tre volte</l>
<l>'ntigner lo stecco; che altro duol non stimo</l>
<l>sia nello Inferno fra l'anime avolte.</l>
</lg>
<lg type="terzina">
<l>Or poi che attorto qui no sono 'l primo,</l>
<l>di questo taccio; e torno alla prigione,</l>
<l>dove il cervel e 'l cuor pel duol mi limo.</l>
</lg>
<lg type="terzina">
<l>Io più la lodo che l'altre persone;</l>
<l>e volendo far dotto un che non sa,</l>
<l>sanza essa non si può far cose buone.</l>
</lg>
<lg type="terzina">
<l>Oh fusse, come io lessi poco fa,</l>
<l>un che dicessi come alla Piscina:</l>
<l>– Piglia i tua panni, Benvenuto, e va!</l>
</lg>
<lg type="terzina">
<l>canteria 'l Credo e la Salveregina,</l>
<l>il Paternostro, e poi daria la mancia</l>
<l>a ciechi, pover, zoppi ogni mattina.</l>
</lg>
<lg type="terzina">
<l>Oh quante volte m'han fatto la guancia</l>
<l>pallida e smorta questi gigli, a tale</l>
<l>ch'io non vo' più né Firenze né Francia!</l>
</lg>
<lg type="terzina">
<l>E se m'avien ch'io vada allo spedale,</l>
<l>e dipinto vi sia la Nunziata,</l>
<l>fuggirò, ch'io parrò uno animale.</l>
</lg>
<lg type="terzina">
<l>Non dico già per Lei, degna e sagrata,</l>
<l>né de' suoi gigli gloriosi e santi,</l>
<l>che hanno il cielo e la terra inluminata;</l>
</lg>
<lg type="terzina">
<l>ma, perché ognior ne veggo su pe' canti</l>
<l>di quei che hanno le lor foglie a uncini,</l>
<l>arò paur che non sien di quei tanti.</l>
</lg>
<lg type="terzina">
<l>Oh quanti come me vanno tapini,</l>
<l>qual nati, qual serviti a questa impresa,</l>
<l>spirti chiari, leggiadri, alti e divini!</l>
</lg>
<lg type="terzina">
<l>Vidi cader la mortifer'impresa,</l>
<l>dal ciel veloce, fra la gente vana,</l>
<l>poi nella pietra nuova lampa accesa;</l>
</lg>
<lg type="terzina">
<l>del Castel prima romper la campana,</l>
<l>che io n'uscissi; e me l'aveva detto</l>
<l>Colui che in Cielo e in terra il vero spiana;</l>
</lg>
<lg type="terzina">
<l>di bruno, appresso a questo, un cataletto</l>
<l>di gigli rotti ornato; pianti e croce,</l>
<l>e molti afflitti per dolor nel letto.</l>
</lg>
<lg type="terzina">
<l>Viddi colei che l'alme affligge e cuoce,</l>
<l>che spaventava or questo, or quel; poi disse:</l>
<l>– Portar ne vo' nel sen chiunche a te nuoce –.</l>
</lg>
<lg type="terzina">
<l>Quel Degno poi nella mia fronte scrisse</l>
<l>col calamo di Pietro a me parole,</l>
<l>e ch'io tacessi ben tre volte disse.</l>
</lg>
<lg type="terzina">
<l>Vidi Colui che caccia e affrena il sole,</l>
<l>vestito d'esso in mezzo alla sua Corte,</l>
<l>qual occhio mortal mai veder non suole.</l>
</lg>
<lg type="terzina">
<l>Cantava un passer solitario forte</l>
<l>sopra la ròcca; ond'io – Per certo – dissi,</l>
<l>– Quel mi predice vita, e a voi morte –.</l>
</lg>
<lg type="terzina">
<l>E le mie gran ragion cantai e scrissi,</l>
<l>chiedendo solo a Dio perdon, soccorso,</l>
<l>ché sentia spegner gli occhi a morte fissi.</l>
</lg>
<lg type="terzina">
<l>Non fu mai lupo, leon, tigre, e orso</l>
<l>più setoso di quel, del sangue umano,</l>
<l>né vipra mai più venenoso morso;</l>
</lg>
<lg type="terzina">
<l>quest'era un crudel ladro capitano,</l>
<l>'l maggior ribaldo, con certi altri tristi;</l>
<l>ma perché ogniun nol sappia il dirò piano.</l>
</lg>
<lg type="terzina">
<l>Se avete birri affamati mai visti,</l>
<l>ch'entrino appegnorar un poveretto,</l>
<l>gittar per terra Nostredonne e Cristi,</l>
</lg>
<lg type="terzina">
<l>il dì d'agosto vennon per dispetto</l>
<l>a tramutarmi una più trista tomba:</l>
<l>– Novembre: ciascun sperso e maladetto –.</l>
</lg>
<lg type="terzina">
<l>Ave' agli orecchi una tal vera tromba,</l>
<l>che 'l tutto mi diceva, ed io a loro,</l>
<l>sanza pensar, perché 'l dolor si sgombra.</l>
</lg>
<lg type="terzina">
<l>E quando privi di speranza foro,</l>
<l>mi detton, per uccidermi, un diamante</l>
<l>pesto a mangiare, e non legato in oro.</l>
</lg>
<lg type="terzina">
<l>Chiesi credenza a quel villan furfante,</l>
<l>che 'l cibo mi portava; e da me dissi:</l>
<l>– Non fu quel già 'l nimico mio durante –.</l>
</lg>
<lg type="terzina">
<l>Ma prima i mie' pensieri a Dio remissi,</l>
<l>pregandol perdonassi 'l mio peccato;</l>
<l>e <foreign lang="lat">Miserere</foreign> lacrimando dissi.</l>
</lg>
<lg type="terzina">
<l>Del gran dolore alquanto un po' quietato,</l>
<l>rendendo volentieri a Dio quest'alma,</l>
<l>contento a miglior regno e d'altro stato,</l>
</lg>
<lg type="terzina">
<l>scender dal Ciel con gloriosa palma</l>
<l>un Angel vidi; e poi con lieto volto</l>
<l>promisse al viver mio più lunga salma,</l>
</lg>
<lg type="terzina">
<l>dicendo a me: – Per Dio, prima fie tolto</l>
<l>ogni avversario tuo con aspra guerra,</l>
<l>restando tu filice, lieto e sciolto,</l>
</lg>
<lg type="verso sciolto">
<l>in grazia a Quel ch'è Padre in cielo e 'n terra.</l>
</lg>
</div2>
</div1>
<div1 type="parte">
<head>Libro secondo</head>
<div2 type="capitolo">
<head>I.</head>
<p>Standomi innel palazzo del sopraditto cardinal di Ferrara, molto ben veduto
universalmente da ogniuno, e molto maggiormente visitato che prima non ero
fatto, maravigliandosi ogni uomo più dello essere uscito e vivuto infra tanti
ismisurati affanni; in mentre che io ripigliavo il fiato, ingegnandomi di
ricordarmi dell'arte mia, presi grandissimo piacere di riscrivere questo
soprascritto capitolo. Di poi, per meglio ripigliar le forze, presi per partito
di andarmi a spasso all'aria qualche giorno, e con licenzia e cavagli del mio
buon Cardinale, insieme con dua giovani romani, che uno era lavorante dell'arte
mia; l'altro suo compagno non era de l'arte, ma venne per tenermi compagnia.
Uscito di Roma, me ne andai alla volta di Tagliacozze, pensando trovarvi
Ascanio, allevato mio sopraditto; e giunto in Tagliacozze, trovai Ascanio ditto
insieme con suo padre e frategli e sorelle e matrigna. Dalloro per dua giorni
fu' carezzato, che impossibile saria il dirlo: partimmi per alla volta di Roma,
e meco ne menai Ascanio. Per la strada cominciammo a ragionare dell'arte, di
modo che io mi struggevo di ritornare a Roma, per ricominciare le opere mie.
Giunti che noi fummo a Roma, subito mi accomodai da lavorare; e ritrovato un
bacino d'argento, il quale avevo cominciato per il Cardinale innanzi che io
fussi carcerato: insieme col ditto bacino si era cominciato un bellissimo
boccaletto: questo mi fu rubato con molta quantità di altre cose di molto
valore. Innel detto bacino facevo lavorare Pagolo sopraditto. Ancora
ricominciai il boccale, il quale era composto di figurine tonde e di basso
rilievo; e similmente era composto di figure tonde e di pesci di basso rilievo
il detto bacino, tanto ricco e tanto bene accomodato, che ogniuno che lo vedeva
restava maravigliato, sì per la forza del disegno e per la invenzione e per la
pulizia che usavono quei giovani in su dette opere. Veniva il Cardinale ogni
giorno almanco dua volte a starsi meco, insieme con messer Luigi Alamanni e con
messer Gabbriel Cesano, e quivi per qualche ora si passava lietamente tempo.
Non istante che io avessi assai da fare, ancora mi abbundava di nuove opere; e
mi dette a fare il suo suggello pontificale, il quale fu di grandezza quanto
una mana d'un fanciullo di dodici anni; e in esso suggello intagliai dua
istoriette in cavo; che l'una fu quando san Giovanni predicava nel diserto,
l'altra quando sant'Ambruogio scacciava quelli Ariani, figurato in su 'n un
cavallo con una sferza in mano, con tanto ardire e buon disegno, e tanto
pulitamente lavorato, che ogniuno diceva che io avevo passato quel gran
Lautizio il quale faceva solo questa professione; e il Cardinale lo paragonava
per propria boria con gli altri suggelli dei cardinali di Roma, quali erano
quasi tutti di mano del sopraditto Lautizio.</p>
</div2>
<div2 type="capitolo">
<head>II.</head>
<p>Ancora m'aggiunse il Cardinale, insieme con quei dua sopra ditti, che io gli
dovessi fare un modello d'una saliera; ma che arebbe voluto uscir
dell'ordinario di quei che avean fatte saliere. Messer Luigi, sopra questo,
approposito di questo sale, disse molte mirabil cose; messer Gabbriello Cesano
ancora lui in questo proposito disse cose bellissime. Il Cardinale, molto
benigno ascoltatore e saddisfatto oltramodo delli disegni, che con parole
aveano fatto questi dua gran virtuosi, voltosi a me disse: – Benvenuto
mio, il disegno di messer Luigi e quello di messer Gabbriello mi piacciono
tanto, che io non saprei qual mi tôrre l'un de' dua; però a te rimetto, che
l'hai a mettere in opera –. Allora io dissi: – Vedete, Signori, di
quanta importanza sono i figliuoli de' re e degli imperatori, e quel
maraviglioso splendore e divinità che in loro apparisce. Niente di manco se voi
dimandate un povero umile pastorello, a chi gli ha più amore e più affezione, o
a quei detti figliuoli o ai sua, per cosa certa dirà d'avere più amore ai sua
figliuoli. Però ancora io ho grande amore ai miei figliuoli, che di questa mia
professione partorisco: sì che 'l primo che io vi mostrerrò, Monsignor
reverendissimo mio patrone, sarà mia opera e mia invenzione; perché molte cose
son belle da dire, che faccendole poi non s'accompagnano bene in opera –.
E voltomi a que' dua gran virtuosi, dissi: – Voi avete detto e io farò
–. Messer Luigi Alamanni allora ridendo, con grandissima piacevolezza, in
mio favore aggiunse molte virtuose parole: e allui s'avvenivano, perché gli era
bello d'aspetto e di proporzion di corpo, e con suave voce. Messer Gabbriello
Cesano era tutto il rovescio, tanto brutto e tanto dispiacevole; e così sicondo
la sua forma parlò. Aveva messer Luigi con le parole disegnato che io facessi
una Venere con un Cupido, insieme con molte galanterie, tutte a proposito;
messer Gabbriello aveva disegnato che io facessi una Amfitrite moglie di
Nettunno, insieme con di quei Tritoni di Nettunno e molte altre cose assai
belle da dire, ma non da fare. Io feci una forma ovata di grandezza di più d'un
mezzo braccio assai bene, quasi dua terzi, e sopra detta forma, sicondo che
mostra il Mare abbracciarsi con la Terra, feci dua figure grande più d'un palmo
assai bene, le quale stavano a sedere entrando colle gambe l'una nell'altra, sì
come si vede certi rami di mare lunghi che entran nella terra; e in mano al
mastio Mare messi una nave ricchissimamente lavorata: innessa nave
accomodatamente e bene stava di molto sale; sotto al detto avevo accomodato
quei quattro cavalli marittimi: innella destra del ditto Mare avevo messo il
suo tridente. La Terra avevo fatta una femmina tanto di bella forma quanto io
avevo potuto e saputo, bella e graziata; e in mano alla ditta avevo posto un
tempio ricco e adorno, posato in terra; e lei in sun esso s'appoggiava con la
ditta mano; questo avevo fatto per tenere il pepe. Nell'altra mano posto un
corno di dovizia, addorno con tutte le bellezze che io sapevo al mondo. Sotto
questa Iddea, e in quella parte che si mostrava esser terra, avevo accomodato
tutti quei più bei animali che produce la terra. Sotto la parte del Mare avevo
figurato tutta la bella sorte di pesci e chiocciolette, che comportar poteva
quel poco ispazio: quel resto de l'ovato, nella grossezza sua, feci molti
ricchissimi ornamenti. Poi aspettato il Cardinale, qual venne con quelli dua
virtuosi, trassi fuora questa mia opera di cera: alla quale con molto romore fu
il primo messer Gabbriel Cesano, e disse: – Questa è un'opera da non si
finire innella vita di dieci uomini; e voi, Monsignore reverendissimo, che la
vorresti, a vita vostra non l'aresti mai; però Benvenuto v'ha voluto mostrare
de' sua figliuoli, ma non dare, come facevàno noi, i quali dicevamo di quelle
cose che si potevano fare; e lui v'ha mostro di quelle che non si posson fare
–. A questo, messer Luigi Alamanni prese la parte mia. [Il Cardinale
disse] che non voleva entrare in sì grande inpresa. Allora io mi volsi a loro,
e dissi: – Monsignore reverendissimo, e a voi pien di virtù, dico, che
questa opera io spero di farla a chi l'arà avere, e ciascun di voi la vedrete
finita più ricca l'un cento che 'l modello; e spero che ci avanzi ancora assai
tempo da farne di quelle molto maggiori di questa –. Il Cardinale disse
isdegnato: – Non la faccendo al Re, dove io ti meno, non credo che ad
altri la possa fare – e mostratomi le lettere, dove il Re in un capitolo
iscriveva che presto tornassi menando seco Benvenuto, io alzai le mane al cielo
dicendo: – Oh quando verrà questo presto? – Il Cardinale disse che
io dessi ordine e spedissi le faccende mie, che io avevo in Roma, in fra dieci
giorni.</p>
</div2>
<div2 type="capitolo">
<head>III.</head>
<p>Venuto il tempo della partita, mi donò un cavallo bello e buono; e lo
domandava Tornon, perché il cardinal Tornon l'aveva donato a lui. Ancora Pagolo
e Ascanio, mia allevati, furno provisti di cavalcature. Il Cardinale divise la
sua Corte, la quale era grandissima: una parte più nobile ne menò seco: con
essa fece la via della Romagna, per andare a visitare la Madonna del Loreto, e
di quivi poi a Ferrara, casa sua; l'altra parte dirizzò per la volta di
Firenze. Questa era la maggior parte; ed era una gran quantità, con la bellezza
della sua cavalleria. A me disse che se io volevo andar sicuro, che io andassi
seco: quando che no, che io portavo pericolo della vita. Io detti intenzione a
Sua Signoria reverendissima di andarmene seco; e così come quel ch'è ordinato
dai Cieli convien che sia, piacque a Dio che mi tornò in memoria la mia povera
sorella carnale, la quale aveva aùto tanti gran dispiaceri de' miei gran mali.
Ancora mi tornò in memoria le mie sorelle cugine, le quali erano a Viterbo
monache, una badessa e l'altra camarlinga, tanto che l'eran governatrice di
quel ricco monisterio; e avendo aùto per me tanti grevi affanni e per me fatto
tante orazione, che io mi tenevo certissimo per le orazioni di quelle povere
verginelle d'avere impetrato la grazia da Dio della mia salute. Però venutemi
tutte queste cose in memoria, mi volsi per la volta di Firenze; e dove io sarei
andato franco di spese o col Cardinale o coll'altro suo traino, io me ne volsi
andare da per me; e m'accompagnai con un maestro di oriuoli eccellentissimo,
che si domandava maestro Cherubino, molto mio amico. Trovandoci a caso,
facevamo quel viaggio molto piacevole insieme. Essendomi partito el lunedì
santo di Roma, ce ne venimmo soli noi tre, e a Monteruosi trovai la ditta
compagnia; e perché io avevo dato intenzione di andarmene col Cardinale, non
pensavo che nissuno di quei miei nimici m'avessino aùto a vigilare altrimenti.
Certo che io capitavo male a Monteruosi, perché innanzi a noi era istato
mandato una frotta di uomini bene armati, per farmi dispiacere; e volse Idio
che in mentre che noi desinavamo, loro, che avevano aùto indizio che io me ne
venivo sanza il traino del Cardinale, erano messisi innordine per farmi male.
In questo appunto sopraggiunse il detto traino del Cardinale, e con esso
lietamente salvo me ne andai insino a Viterbo; ché da quivi in là io non vi
conoscevo poi pericolo, e maggiormente andavo innanzi sempre parecchi miglia; e
quegli uomini migliori che erano in quel traino, tenevano molto conto di me.
Arrivai lo Iddio grazia sano e salvo a Viterbo, e quivi mi fu fatto grandissime
carezze da quelle mie sorelle e da tutto il monisterio.</p>
</div2>
<div2 type="capitolo">
<head>IV.</head>
<p>Partitomi di Viterbo con i sopraddetti, venimmo via cavalcando, quando
innanzi e quando indietro al ditto traino del Cardinale, di modo che il giovedì
santo a ventidua ore ci trovammo presso Siena a una posta; e veduto io che
v'era alcune cavalle di ritorno, e che quei delle poste aspettavano di darle a
qualche passeggiere, per qualche poco guadagno, che alla posta di Siena le
rimenassi; veduto questo, io dismontai del mio cavallo Tornon, e messi in su
quella cavalla il mio cucino e le staffe, e detti un giulio a un di quei
garzoni delle poste. Lasciato il mio cavallo a' mie' giovani che me lo
conducessino, subito innanzi m'avviai per giugnere in Siena una mezz'ora prima,
sì per vicitare alcuno mio amico, e per fare qualche altra mia faccenda: però,
se bene io venni presto, io non corsi la detta cavalla. Giunto che io fui in
Siena, presi le camere all'osteria, buone che ci faceva di bisogno per cinque
persone, e per il garzon de l'oste rimandai la detta cavalla alla posta, che
stava fuori della porta a Camollìa; e in su detta cavalla m'avevo isdementicato
le mie staffe e il mio cucino. Passammo la sera del giovedì santo molto
lietamente: la mattina poi, che fu il venerdì santo, io mi ricordai delle mie
staffe e del mio cucino. Mandato per esso, quel maestro delle poste disse che
non me lo voleva rendere, perché io avevo corso la sua cavalla. Più volte si
mandò innanzi e indietro e il detto sempre diceva di non me le voler rendere,
con molte ingiuriose e insopportabil parole; e l'oste, dove io ero alloggiato,
mi disse: – Voi n'andate bene se egli non vi fa altro che non vi rendere
il cucino e le staffe – e aggiunse dicendo: – Sappiate che quello è
il più bestial uomo che avessi mai questa città; e ha quivi duoi figliuoli
uomini, soldati bravissimi, più bestiali di lui; sì che ricomperate quel che vi
bisogna, e passate via sanza dirgli niente –. Ricomperai un paio di
staffe, pur pensando con amorevol parole di riavere il mio buon cucino: e
perché io ero molto bene a cavallo, e bene armato di giaco e maniche, e con un
mirabile archibuso all'arcione, non mi faceva spavento quelle gran bestialità
che colui diceva che aveva quella pazza bestia. Ancora avevo avezzo quei mia
giovani a portare giaco e maniche, e molto mi fidavo di quel giovane romano che
mi pareva che non se lo cavassi mai, mentre che noi stavamo in Roma. Ancora
Ascanio, ch'era pur giovanetto, ancora lui lo portava: e per essere il venerdì
santo, mi pensavo che la pazzia de' pazzi dovesse pure avere qualche poco di
feria. Giugnemmo alla ditta porta a Camollìa; per la qual cosa io viddi e
cognobbi, per i contrasegni che m'eran dati, per esser cieco de l'occhio manco,
questo maestro delle poste. Fattomigli incontro, e lasciato da banda quei mia
giovani e quei compagni, piacevolmente dissi: – Maestro delle poste, se
io vi fo sicuro che io non ho corso la vostra cavalla, perché non sarete voi
contento di rendermi il mio cucino e le mie staffe? – A questo lui
rispose veramente in quel modo pazzo, bestiale che m'era stato detto. Per la
qual cosa io gli dissi: – Come non siate voi cristiano? O volete voi 'n
un venerdì santo scandalizzare e voi e me? – Disse che non gli dava noia
o venerdì santo o venerdì diavolo, e che, se io non mi gli levavo d'inanzi, con
uno spuntone che gli aveva preso, mi traboccherebbe in terra insieme con
quell'archibuso che io avevo in mano. A queste rigorose parole s'accostò un
gentiluomo vecchio, sanese, vestito alla civile, il qual tornava da far di
quelle divozione che si usano in un cotal giorno; e avendo sentito di lontano
benissimo tutte le mie ragione, arditamente s'accostò a riprendere il detto
maestro delle poste, pigliando la parte mia, e garriva li sua dua figliuoli
perché e' non facevano il dovere ai forestieri che passavano, e che a quel modo
e' facevano contro a Dio, e davano biasimo alla città di Siena. Quei dua
giovani suoi figliuoli, scrollato il capo sanza dir nulla, se ne andorno in là,
nel drento della lor casa. Lo arrabbiato padre invelenito dalle parole di
quello onorato gentiluomo, subito con vituperose bestemmie abbassò lo spuntone,
giurando che con esso mi voleva ammazzare a ogni modo. Veduto questa bestial
resoluzione, per tenerlo alquanto indietro, feci segno di mostrargli la bocca
del mio archibuso. Costui più furioso gittandomisi addosso, l'archibuso che io
avevo in mano, se bene in ordine per la mia difesa, non l'avevo abbassato
ancora tanto, che fussi arrincontro di lui, anzi era colla bocca alta; e da per
sé dette fuoco. La palla percosse nell'arco della porta, e sbattuta indietro,
colse nella canna della gola del detto, il quale cadde in terra morto. Corsono
i dua figliuoli velocemente, e preso l'arme da un rastrello uno, l'altro prese
lo spuntone del padre; e gittatisi addosso a quei mia giovani, quel figliuolo
che aveva lo spuntone investì il primo Pagolo romano sopra la poppa manca;
l'altro corse addosso a un milanese, che era in nostra compagnia, il quale
aveva viso di pazzo: e non valse raccomandarsi dicendo che non aveva che far
meco, e difendendosi dalla punta d'una partigiana con un bastoncello che gli
aveva in mano: con il quale non possette tanto ischermire, che fu investito un
poco nella bocca. Quel messer Cherubino era vestito da prete, e se bene egli
era maestro di oriuoli eccellentissimo, come io dissi, aveva aùto benefizii dal
Papa con buone entrate. Ascanio, se bene egli era armato benissimo, non fece
segno di fuggire, come aveva fatto quel milanese; di modo che questi dua non
furno tocchi. Io, che avevo dato di piè al cavallo e in mentre che lui
galoppava, prestamente avevo rimesso in ordine e carico il mio archibuso e
tornavo arrovellato indietro, parendomi aver fatto da motteggio, per voler fare
daddovero, e pensavo che quei mia giovani fussino stati ammazzati, resoluto
andavo per morire anch'io. Non molti passi corse il cavallo indietro, che io
riscontrai che inverso me venivano, ai quali io domandai se gli avevano male.
Rispose Ascanio, che Pagolo era ferito d'uno spuntone a morte. Allora io dissi:
– O Pagolo figliuol mio! Addunche lo spuntone ha sfondato il giaco?
– No – disse – ché il giaco avevo messo nella bisaccia questa
mattina –. Addunche e' giachi si portano per Roma per mostrarsi bello
alle dame? e inne' luoghi pericolosi, dove fa mestiero avergli, si tengono alla
bisaccia? Tutti e' mali che tu hai, ti stanno molto bene e se' causa che io
voglio andare a morire quivi anch'io or ora – e in mentre che io dicevo
queste parole, sempre tornavo indietro gagliardamente. Ascanio e lui mi
pregavono che io fussi contento per l'amor de Dio salvarmi e salvargli, perché
sicuro s'andava alla morte. In questo scontrai quel messer Cherubino, insieme
con quel milanese ferito: subito mi sgridò, dicendo che nissuno non aveva male,
e che il colpo di Pagolo era ito tanto ritto, che non era isfondato; e che quel
vecchio delle poste era restato in terra morto, e che i figliuoli, con altre
persone assai, s'erano messi in ordine, e che al sicuro ci arebbon tagliati
tutti a pezzi: – Sicché, Benvenuto, poiché la fortuna ci ha salvati da
quella prima furia, non la tentar più, ché la non ci salverebbe –. Allora
io dissi: – Da poi che voi sete contenti così, ancora io son contento
– e voltomi a Pagolo e Ascanio, dissi loro: – Date di piè a' vostri
cavalli, e galoppiamo insino a Staggia sanza mai fermarci, e quivi saremo
sicuri –. Quel milanese ferito disse: – Che venga il canchero ai
peccati! ché questo male che io ho, fu solo per il peccato d'un po' di minestra
di carne che io mangiai ieri, non avendo altro che desinare –. Con tutte
queste gran tribulazioni che noi avevamo, fummo forzati a fare un poco di segno
di ridere di quella bestia e di quelle sciocche parole che lui aveva detto.
Demmo di piedi a' cavagli, e lasciammo messer Cherubino e 'l milanese, che a
loro agio se ne venissino.</p>
</div2>
<div2 type="capitolo">
<head>V.</head>
<p>Intanto e' figliuoli del morto corsono al Duca di Melfi, che dessi loro
parecchi cavagli leggieri, per raggiugnerci e pigliarci. Il detto Duca, saputo
che noi eramo degli uomini del cardinale di Ferrara, non volse dare né cavagli
né licenzia. Intanto noi giugnemmo a Staggia, dove ivi noi fummo sicuri. Giunti
in Istaggia, cercammo d'un medico, il meglio che in quel luogo si poteva avere:
e fatto vedere il detto Pagolo, la ferita andava pelle pelle, e cognobbi che
non arebbe male. Facemmo mettere in ordine da desinare. Intanto comparse messer
Cherubino e quel pazzo di quel milanese, che continuamente mandava il canchero
alle quistione, e diceva d'essere iscomunicato, perché non aveva potuto dire in
quella santa mattina un sol Paternostro. Per essere costui brutto di viso, e la
bocca aveva grande per natura; da poi per la ferita che in essa aveva auta gli
era cresciuta la bocca più di tre dita; e con quel suo giulìo parlar milanese,
e con essa lingua isciocca, quelle parole che lui diceva ci davano tanta
occasione di ridere, che in cambio di condolerci della fortuna, non possevamo
fare di non ridere a ogni parola che costui diceva. Volendogli il medico cucire
quella ferita della bocca, avendo fitto di già tre punti, disse al medico che
sostenessi alquanto, ché non arebbe voluto che per qualche nimicizia e' gliene
avessi cucita tutta: e messe mano a un cucchiaio, e diceva che voleva che lui
gnene lasciassi tanto aperta, che quel cucchiaio v'entrassi, acciò che potessi
tornar vivo alle sue brigate. Queste parole che costui diceva con certi
scrollamenti di testa, davano sì grande occasione di ridere, che in cambio di
condolerci della nostra mala fortuna, noi non restammo mai di ridere; e così
sempre ridendo ci conducemmo a Firenze. Andammo a scavalcare a casa della mia
povera sorella, dove noi fummo dal mio cognato e dallei molto maravigliosamente
carezzati. Quel messer Cherubino e 'l milanese andorno ai fatti loro. Noi
restammo in Firenze per quattro giorni, inne' quali si guarì Pagolo; ma era ben
gran cosa, che continuamente che e' si parlava di quella bestia del milanese,
ci moveva a tante risa, quanto ci moveva a pianto l'altre disgrazie avvenute;
di modo che continuamente in un tempo medesimo si rideva e piagneva. Facilmente
guarì Pagolo: di poi ce ne andammo alla volta di Ferrara, e il nostro Cardinale
trovammo che ancora non era arrivato a Ferrara, e aveva inteso tutti e' nostri
accidenti; e condolendosi disse: – Io priego Idio che mi dia tanta grazia
che io ti conduca vivo a quel Re che io t'ho promesso –. Il ditto
Cardinale mi consegnò in Ferrara un suo palazzo, luogo bellissimo, dimandato
Belfiore: confina con le mura della città: quivi mi fece acconciare da
lavorare. Di poi dette ordine di partirsi sanza me alla volta di Francia; e
veduto che io restavo molto mal contento, mi disse: – Benvenuto, tutto
quello che io fo si è per la salute tua; perché innanzi che io ti levi della
Italia, io voglio che tu sappia benissimo in prima quel che tu vieni a fare in
Francia: in questo mezzo sollecita il più che tu puoi questo mio bacino e
boccaletto; e tutto quel che tu hai di bisogno lascerò ordine a un mio fattore
che te lo dia –. E partitosi, io rimasi molto mal contento, e più volte
ebbi voglia di andarmi con Dio: ma sol mi teneva quell'avermi libero da papa
Pagolo, perché del resto io stavo mal contento e con mio gran danno. Pure,
vestitomi di quella gratitudine che meritava il benifizio ricevuto, mi disposi
aver pazienzia e vedere che fine aveva da 'vere questa faccenda; e messomi a
lavorare con quei dua mia giovani, tirai molto maravigliosamente innanzi quel
boccale e quel bacino. Dove noi eramo alloggiati era l'aria cattiva, e per
venire verso la state, tutti ci ammalammo un poco. In queste nostre
indisposizione andavamo guardando il luogo dove noi eramo, il quale era
grandissimo, e lasciato salvatico quasi un miglio di terreno scoperto, innel
quale era tanti pagoni nostrali, che come uccei salvatici ivi covavano.
Avvedutomi di questo, acconciai il mio scoppietto con certa polvere senza far
romore; di poi appostavo di quei pagoni giovani, e ogni dua giorni io ne
ammazzavo uno, il quale larghissimamente ci nutriva, ma di tanta virtù che
tutte le malattie da noi si partirno: e attendemmo quei parecchi mesi
lietissimamente a lavorare, e tirammo innanzi quel boccale e quel bacino, quale
era opera che portava molto gran tempo.</p>
</div2>
<div2 type="capitolo">
<head>VI.</head>
<p>In questo tempo il Duca di Ferrara s'accordò con papa Pagolo romano certe
lor differenze antiche, che gli avevano di Modana e di certe altre città; le
quali, per averci ragione la Chiesa, il Duca fece questa pace col ditto Papa
con forza di danari: la qual quantità fu grande: credo che la passassi più di
trecento mila ducati di Camera. Aveva il Duca in questo tempo un suo tesauriere
vecchio, allievo del duca Alfonso suo padre, il quale si domandava messer
Girolamo Giliolo. Non poteva questo vecchio sopportare questa ingiuria di
questi tanti danari che andavano al Papa, e andava gridando per le strade,
dicendo: – Il Duca Alfonso suo padre con questi danari gli arebbe più
presto con essi tolto Roma, che mostratigliele – e non v'era ordine che
gli volessi pagare. All'ultimo poi sforzato il Duca a fargnene pagare, venne a
questo vecchio un flusso sì grande di corpo, che lo condusse vicino alla morte.
In questo mezzo che lui stava ammalato, mi chiamò il ditto Duca e volse che io
lo ritraessi, la qual cosa io feci innun tondo di pietra nera, grande quanto un
taglieretto da tavola. Piaceva al Duca quelle mie fatiche insieme con molti
piacevoli ragionamenti; le qual dua cose ispesso causavano che quattro e cinque
ore il manco istava attento a lasciarsi ritrarre, e alcune volte mi faceva
cenare alla sua tavola. In ispazio d'otto giorni io gli fini' questo ritratto
della sua testa: di poi mi comandò che io facessi il rovescio; il quale si era
figurata per la Pace una femmina con una faccellina in mano, che ardeva un
trufeo d'arme: la quale io feci, questa ditta femmina, in istatura lieta, con
panni sottilissimi, di bellissima grazia; e sotto i piedi di lei figurai
afflitto e mesto, e legato con molte catene, il disperato Furore. Questa opera
io la feci con molto istudio, e la detta mi fece grandissimo onore. Il Duca non
si poteva saziare di chiamarsi sattisfatto, e mi dette le lettere per la testa
di Sua Eccellenzia e per il rovescio. Quelle del rovescio dicevano "<foreign lang="lat">Pretiosa in conspectu Domini</foreign>". Mostrava che quella pace
s'era venduta per prezzo di danari.</p>
</div2>
<div2 type="capitolo">
<head>VII.</head>
<p>In questo tempo, che io messi a fare questo ditto rovescio, il Cardinale
m'aveva scritto dicendomi che io mi mettessi in ordine, perché il Re m'aveva
domandato: e che alle prime lettere sue s'arebbe l'ordine di tutto quello che
lui m'aveva promesso. Io feci incassare il mio bacino e 'l mio boccale bene
acconcio; e l'avevo di già mostro al Duca. Faceva le faccende del Cardinale un
gentiluomo ferrarese, il qual si chiamava per nome messer Alberto Bendedio.
Questo uomo era stato in casa dodici anni sanza uscirne mai, causa d'una sua
infirmità. Un giorno con grandissima prestezza mandò per me, dicendomi che io
dovessi montare in poste subito per andare a trovare il Re, il quale con
grand'istanzia m'aveva domandato, pensando che io fussi in Francia. Il
Cardinale per iscusa sua aveva detto che io ero restato a una sua badia in
Lione, un poco ammalato, ma che farebbe che io sarei presto da Sua Maestà; però
faceva questa diligenza che io corressi in poste. Questo messer Alberto era
grande uomo da bene, ma era superbo, e per la malattia superbo insopportabile;
e sì come io dico, mi disse che io mi mettessi in ordine presto, per correre in
poste. Al quale io dissi che l'arte mia non si faceva in poste, e che se io vi
avevo da 'ndare, volevo andarvi a piacevol giornate e menar meco Ascanio e
Pagolo, mia lavoranti, i quali avevo levati di Roma; e di più volevo un
servitore con esso noi a cavallo, per mio servizio, e tanti danari che
bastassino a condurmivi. Questo vecchio infermo con superbissime parole mi
rispose, che in quel modo che io dicevo, e non altrimenti, andavano i figliuoli
del Duca. Allui subito risposi che i figliuoli de l'arte mia andavano in quel
modo che io avevo detto; e per non essere stato mai figliuol di duca, quelli
non sapevo come s'andassino; e che se gli usava meco quelle istratte parole ai
mia orecchi, che io non v'andrei in modo nessuno, sì per avermi mancato il
Cardinale della fede sua e, arrotomi poi queste villane parole, io mi
risolverei sicuramente di non mi voler impacciare con ferraresi; e voltogli le
stiene, io brontolando e lui bravando, mi parti'. Andai a trovare il sopraditto
Duca con la sua medaglia finita; il quale mi fece le più onorate carezze che
mai si facessino a uomo del mondo: e aveva commesso a quel suo messer Girolamo
Giliolo, che per quelle mie fatiche trovassi uno anello d'un diamante di valore
di ducento scudi, e che lo dessi al Fiaschino suo cameriere, il quale me lo
dessi. Così fu fatto. Il ditto Fiaschino, la sera che il giorno gli avevo dato
la medaglia, a un'ora di notte mi porse uno anello drentovi un diamante, il
quale aveva gran mostra; e disse queste parole da parte del suo Duca: che
quella unica virtuosa mano, che tanto bene aveva operato, per memoria di Sua
Eccellenzia con quel diamante si adornassi la ditta mano. Venuto il giorno, io
guardai il ditto anello, il quale era un diamantaccio sottile, il valore d'un
dieci scudi in circa. E perché quelle tante meravigliose parole, che quel Duca
m'aveva fatto usare, io, che non volsi che le fussino vestite di un così poco
premio, pensando il Duca d'avermi ben sattisfatto; e io che m'immaginai che la
venissi da quel suo furfante tesauriere, detti l'anello a un mio amico, che lo
rendessi al cameriere Fiaschino, in ogni modo che egli poteva. Questo fu
Bernardo Saliti, che fece questo uffizio mirabilmente. Il detto Fiaschino
subito mi venne a trovare con grandissime sclamazioni, dicendomi che se il Duca
sapeva che io gli rimandassi un presente in quel modo, che lui così
benignamente m'aveva donato, che egli l'arebbe molto per male, e forse me ne
potrei pentire. Al ditto risposi, che l'anello che Sua Eccellenzia m'avea
donato, era di valore d'un dieci scudi in circa, e che l'opera che io avevo
fatta a Sua Eccellenzia valeva più di ducento; ma per mostrare a Sua
Eccellenzia che io stimavo l'atto della sua gentilezza, che solo mi mandassi
uno anello del granchio, di quelli che vengon d'Inghilterra che vagliono un
carlino in circa; quello io lo terrei per memoria di Sua Eccellenzia in sin che
io vivessi, insieme con quelle onorate parole che Sua Eccellenzia m'aveva fatto
porgere; perché io facevo conto che lo splendore di Sua Eccellenzia avessi
largamente pagato le mie fatiche, dove quella bassa gioia me le vituperava.
Queste parole furno di tanto dispiacere al Duca, che egli chiamò quel suo detto
tesauriere, e gli disse villania, la maggiore che mai pel passato lui gli
avessi detto; e a me fe' comandare, sotto pena della disgrazia sua, che io non
partissi di Ferrara se lui non me lo faceva intendere; e al suo tesauriere
comandò che mi dessi un diamante che arrivassi a trecento scudi. L'avaro
tesauriere ne trovò uno che passava di poco sessanta scudi, e dette ad
intendere che il ditto diamante valeva molto più di dugento.</p>
</div2>
<div2 type="capitolo">
<head>VIII.</head>
<p>Intanto il sopra ditto messer Alberto aveva ripreso la buona via, e m'aveva
provisto di tutto quello che io avevo domandato. Eromi quel dì disposto di
partirmi di Ferrara a ogni modo; ma quel diligente cameriere del Duca aveva
ordinato col ditto messer Alberto, che per quel dì io non avessi cavalli. Avevo
carico un mulo di molte mia bagaglie, e con esse avevo incassato quel bacino e
quel boccale che fatto avevo per il Cardinale. In questo sopraggiunse un
gentiluomo ferrarese, il quale si domandava per nome messer Alfonso de' Trotti.
Questo gentiluomo era molto vecchio e era persona affettatissima e si dilettava
delle virtù grandemente; ma era una di quelle persone che sono difficilissime a
contentare; e se per aventura elle s'abbattono mai a vedere qualche cosa che
piaccia loro, se la dipingono tanto eccellente nel cervello, che mai più
pensono di rivedere altra cosa che piaccia loro. Giunse questo messer Alfonso;
per la qual cosa messer Alberto gli disse: – A me sa male che voi sete
venuto tardi: perché di già s'è incassato e fermo quel boccale e quel bacino
che noi mandiamo al Cardinale di Francia –. Questo messer Alfonso disse
che non se ne curava; e accennato a un suo servitore, lo mandò a casa sua: il
quale portò un boccale di terra bianca, di quelle terre di Faenza, molto
dilicatamente lavorato. In mentre che il servitore andò e tornò, questo messer
Alfonso diceva al ditto messer Alberto: – Io vi voglio dire per quel che
io non mi curo di vedere mai più vasi: questo si è che una volta io ne vidi uno
d'argento, antico, tanto bello e tanto maraviglioso, che la immaginazione umana
non arriverebbe a pensare a tanta eccellenzia; e però io non mi curo di vedere
altra cosa tale, acciò che la non mi guasti quella maravigliosa inmaginazione
di quello. Questo si fu un gran gentiluomo virtuoso, che andò a Roma per alcune
sue faccende e segretamente gli fu mostro questo vaso antico; il quale per
vigore d'una gran quantità di scudi corroppe quello che l'aveva, e seco ne lo
portò in queste nostre parti; ma lo tien ben segreto, che 'l Duca non lo
sappia; perché arebbe paura di perderlo a ogni modo –. Questo messer
Alfonso, in mentre che diceva queste sue lunghe novellate, egli non si guardava
da me, che ero alla presenza, perché non mi conosceva. Intanto, comparso questo
benedetto modello di terra, iscoperto con una tanta boriosità, ciurma e
sicumera, che veduto che io l'ebbi, voltomi a messer Alberto, dissi: –
Pur beato che io l'ho veduto! – Messer Alfonso adirato, con qualche
parola ingiuriosa, disse: – O chi se' tu, che non sai quel che tu di'?
– A questo io dissi: – Ora ascoltatemi, e poi vedrete chi di noi
saprà meglio quello che e' si dice –. Voltomi a messer Alberto, persona
molto grave e ingegnosa, dissi: – Questo è un boccaletto d'argento di
tanto peso, il quale io lo feci innel tal tempo a quel ciurmadore di maestro
Iacopo cerusico da Carpi, il quale venne a Roma e vi stette sei mesi; e con una
sua unzione imbrattò di molte decine di signori e poveri gentiluomini, da i
quali lui trasse di molte migliara di ducati. In quel tempo io gli feci questo
vaso e un altro diverso da questo; e lui me lo pagò, l'uno e l'altro, molto
male, e ora sono in Roma tutti quelli sventurati che gli unse, storpiati e
malcondotti. A me è gloria grandissima che l'opere mie sieno di tanto nome
appresso a voi altri Signori ricchi; ma io vi dico bene, che da quei tanti anni
in qua io ho atteso quanto io ho potuto a 'mparare; di modo che io mi penso,
che quel vaso ch'io porto in Francia, sia altrimenti degno del Cardinale e del
Re, che non fu quello di quel vostro mediconzolo –. Ditte che io ebbi
queste mie parole, quel messer Alfonso pareva proprio che si struggessi di
desiderio di vedere quel bacino e boccale, il quale io continuamente gli
negavo. Quando un pezzo fummo stati in questo, disse che se andrebbe al Duca e
per mezzo di Sua Eccellenzia lo vedrebbe. Allora messer Alberto Bendidio
ch'era, come ho detto, superbissimo, disse: – Innanzi che voi partiate di
qui, messer Alfonso, voi lo vedrete, sanza adoperare i favori del Duca –.
A queste parole io mi parti' e lasciai Ascanio e Pagolo che lo mostrassi loro;
qual disse poi che egli avean ditto cose grandissime in mia lode. Volse poi
messer Alfonso che io mi addomesticassi seco, onde a me parve mill'anni di
uscir di Ferrara e levarmi lor dinanzi. Quanto io v'avevo aùto di buono si era
stata la pratica del cardinal Salviati e quella del cardinal di Ravenna, e di
qualcuno altro di quelli virtuosi musici, e non d'altri; perché i Ferraresi son
gente avarissime e piace loro la roba d'altrui in tutti e' modi che la possino
avere; così son tutti. Comparse alle ventidua ore il sopra ditto Fiaschino, e
mi porse il ditto diamante di valore di sessanta scudi in circa; dicendomi con
faccia malinconica e con breve parole che io portassi quello per amore di Sua
Eccellenzia. Al quale io risposi: – E io così farò –. Mettendo i
piedi innella staffa in sua presenza, presi il viaggio per andarmi con Dio.
Notò l'atto e le parole; e riferito al Duca, in còllora ebbe voglia grandissima
di farmi tornare indietro.</p>
</div2>
<div2 type="capitolo">
<head>IX.</head>
<p>Andai la sera innanzi più di dieci miglia, sempre trottando; e quando
l'altro giorno io fu' fuora dal ferrarese, n'ebbi grandissimo piacere, perché
da quei pagoncelli, che io vi mangiai, causa della mia sanità, in fuora, altro
non vi cognobbi di buono. Facemmo il viaggio per il Monsanese, non toccando la
città di Milano per il sospetto sopraditto; in modo che sani e salvi arrivammo
a Lione. Insieme con Pagolo e Ascanio e un servitore, eramo in quattro con
quattro cavalcature assai buone. Giunti a Lione ci fermammo parecchi giorni per
aspettare il mulattiere, il quale aveva quel bacino e boccale d'argento insieme
con le altre nostre bagaglie: fummo alloggiati in una badia, che era del
Cardinale. Giunto che fu il mulattiere, mettemmo tutte le nostre cose in una
carretta e l'avviammo alla volta di Parigi: così noi andammo in verso Parigi, e
avemmo per la strada qualche disturbo, ma non fu molto notabile. Trovammo la
corte del Re a Fontana Beleò: facemmoci vedere al Cardinale, il quale subito ci
fece consegnare alloggiamenti, e per quella sera stemmo bene. L'altra giornata
comparse la carretta; e preso le nostre cose, intesolo il Cardinale, lo disse
al Re, il quale subito mi volse vedere. Andai da Sua Maestà con il ditto bacino
e boccale, e giunto alla presenza sua, gli baciai il ginocchio e lui
gratissimamente mi raccolse. Intanto che io ringraziavo Sua Maestà dell'avermi
libero del carcere, dicendo che gli era ubrigato, ogni principe buono e unico
al mondo, come era Sua Maestà, a liberare uomini buoni a qualcosa, e
maggiormente innocenti come ero io; che quei benifizii eran prima iscritti in
su' libri de Dio, che ogni altro che far si potessi al mondo; questo buon Re mi
stette a 'scoltare finché io dissi, con tanta gratitudine e con qualche parola,
sola degna di lui. Finito che io ebbi, prese il vaso e il bacino, e poi disse:
– Veramente che tanto bel modo d'opera non credo mai che degli antichi se
ne vedessi: perché ben mi sovviene di aver veduto tutte le miglior opere e dai
miglior maestri fatte, di tutta la Italia; ma io non viddi mai cosa che mi
movessi più grandemente che questa –. Queste parole il ditto Re le
parlava in franzese al cardinale di Ferrara, con molte altre maggior che
queste. Di poi voltosi a me mi parlò in taliano, e disse: – Benvenuto,
passatevi tempo lietamente qualche giorno, e confortatevi il cuore e attendete
a far buona cera; e intanto noi penseremo di darvi buone comodità al poterci
far qualche bell'opera.</p>
</div2>
<div2 type="capitolo">
<head>X.</head>
<p>Il cardinal di Ferrara sopra ditto veduto che il Re aveva preso grandissimo
piacere del mio arrivo; ancora lui veduto che con quel poco dell'opere il Re
s'era promesso di potersi cavar la voglia di fare certe grandissime opere, che
lui aveva in animo; però in questo tempo, che noi andavamo drieto alla Corte,
puossi dire tribulando (il perché si è che il traino del Re si strascica
continuamente drieto dodici mila cavalli; e questo è il manco: perché quando la
Corte in e' tempi di pace è intera, e' sono diciotto mila, di modo che sempre
vengono da essere più di dodici mila; per la qual cosa noi andavamo seguitando
la ditta Corte in tai luoghi, alcuna volta, dove non era dua case a pena; e sì
come fanno i zingani, si faceva delle trabacche di tele, e molte volte si
pativa assai): io pure sollecitavo il Cardinale che incitassi il Re a mandarmi
a lavorare; il Cardinale mi diceva che il meglio di questo caso si era
d'aspettare che il Re da sé se ne ricordassi; e che io mi lasciassi alcuna
volta vedere a Sua Maestà, in mentre ch'egli mangiava. Così faccendo, una
mattina al suo desinare mi chiamò il Re: cominciò a parlar meco in taliano, e
disse che aveva animo di fare molte opere grande, e che presto mi darebbe
ordine dove io avessi a lavorare, con provvedermi di tutto quello che mi faceva
bisogno; con molti altri ragionamenti di piacevoli e diverse cose. Il cardinal
di Ferrara era alla presenza, perché quasi di continuo mangiava la mattina al
tavolino del Re; e sentito tutti questi ragionamenti, levatosi il Re dalla
mensa, il cardinal di Ferrara in mio favore disse, per quanto mi fu riferito:
– Sacra Maestà, questo Benvenuto ha molto gran voglia di lavorare; quasi
che si potria dire l'esser peccato a far perder tempo a un simile virtuoso
–. Il Re aggiunse che gli aveva ben detto, e che meco istabilissi tutto
quello che io volevo per la mia provvisione. Il qual Cardinale la sera seguente
che la mattina aveva aùto la commessione, dipoi la cena fattomi domandare, mi
disse da parte di Sua Maestà come Sua Maestà s'era risoluta che io mettessi
mano a lavorare; ma prima voleva che io sapessi qual dovessi essere la mia
provvisione. A questo disse il Cardinale: – A me pare, che se Sua Maestà
vi dà di provvisione trecento scudi l'anno, che voi benissimo vi possiate
salvare, appresso vi dico che voi lasciate la cura a me, perché ogni giorno,
viene occasione di poter far bene in questo gran regno e io sempre vi aiuterò
mirabilmente –. Allora io dissi: – Sanza che io ricercassi Vostra
Signoria reverendissima, quando quella mi lasciò in Ferrara, mi promise di non
mi cavar mai di Italia, se prima io non sapevo tutto il modo che con Sua Maestà
io dovevo stare; Vostra Signoria reverendissima, in cambio di mandarmi a dire
il modo che io dovevo stare, mandò espressa commessione che io dovessi venire
in poste, come se tale arte in poste si facessi: che se voi mi avessi mandato a
dire di trecento scudi, come voi mi dite ora, io non mi sarei mosso per sei. Ma
di tutto ringrazio Idio e Vostra Signoria reverendissima ancora, perché Idio
l'ha adoperata per istrumento a un sì gran bene, quale è stato la mia
liberazione del carcere. Per tanto dico a Vostra Signoria, che tutti e' gran
mali che ora io avessi da quella, non possono aggiungere alla millesima parte
del gran bene che da lei ho ricevuto, e con tutto il cuore ne la ringrazio, e
mi piglio buona licenzia, e dove io sarò, sempre infin che io viva, pregherò
Idio per lei –. Il Cardinale adirato disse in còllora: – Va' dove
tu vuoi, perché a forza non si può far bene a persona –. Certi di quei
sua cortigiani scannapagnotte dicevano: – A costui gli par essere qualche
gran cosa, perché e' rifiuta trecento ducati di entrata –. Altri, di quei
virtuosi, dicevano: – Il Re non troverrà mai un par di costui; e questo
nostro Cardinale lo vuole mercatare, come se ei fusse una soma di legne
–. Questo fu messer Luigi Alamanni, che così mi fu ridetto che lui disse.
Questo fu innel Delfinato, a un castello che non mi sovviene il nome: e fu
l'ultimo dì d'ottobre.</p>
</div2>
<div2 type="capitolo">
<head>XI.</head>
<p>Partitomi dal Cardinale, me ne andai al mio alloggiamento tre miglia lontano
di quivi, insieme con un segretario del Cardinale che al medesimo alloggiamento
ancora lui veniva. Tutto quel viaggio quel segretario mai restò di domandarmi
quel che io volevo far di me, e quel che saria stato la mia fantasia di volere
di provvisione. Io non gli risposi mai se none una parola, dicendo: –
Tutto mi sapevo –. Di poi giunto allo alloggiamento, trovai Pagolo e
Ascanio che quivi vi stavano; e vedendomi turbatissimo, mi sforzorno a dir loro
quello che io aveva; e veduto isbigottiti i poveri giovani, dissi loro: –
Domattina io vi darò tanti danari che largamente voi potrete tornare alle case
vostre; e io andrò a una mia faccenda inportantissima, sanza di voi; che gran
pezzo è che io ho aùto in animo di fare –. Era la camera nostra a muro a
muro accanto a quella del ditto segretario, e talvolta è possibile che lui lo
scrivessi al Cardinale tutto quello che io avevo in animo di fare; se bene io
non ne seppi mai nulla. Passossi la notte sanza mai dormire: a me pareva
mill'anni che si facessi giorno, per seguitare la resoluzione che di me fatto
avevo. Venuto l'alba del giorno, dato ordine ai cavagli e io prestamente
messomi in ordine, donai a quei dua giovani tutto quello che io avevo portato
meco, e di più cinquanta ducati d'oro: e altre tanta ne salvai per me, di più
quel diamante che mi aveva donato il Duca; solo due camicie ne portavo e certi
non troppi boni panni da cavalcare, che io avevo addosso. Non potevo ispiccarmi
dalli dua giovani, che se ne volevano venire con esso meco a ogni modo; per la
qual cosa io molto gli svili' dicendo loro: – Uno è di prima barba e
l'altro a mano a mano comincia a 'verla, e avete da me imparato tanto di questa
povera virtù che io v'ho potuto insegnare, che voi siete oggi i primi giovani
di Italia; e non vi vergognate che non vi basti l'animo a uscire del carruccio
del babbo, qual sempre vi porti? Questa è pure una vil cosa! O se vi lasciassi
andare sanza danari, che diresti voi? Ora levatevimi d'inanzi, che Dio vi
benedica mille volte: a Dio –. Volsi il cavallo, e lascia'li piangendo.
Presi la strada bellissima per un bosco, per discostarmi quella giornata
quaranta miglia il manco, in luogo più incognito che pensar potevo. E di già
m'ero discostato incirca a dua miglia; e in quel poco viaggio io m'ero risoluto
di non mai più praticare in parte dove io fussi conosciuto, né mai più volevo
lavorare altra opera, che un Cristo grande di tre braccia, appressandomi più
che potevo a quella infinita bellezza che dallui stesso m'era stata mostra.
Essendomi già resoluto affatto, me n'andavo alla volta del Sepulcro. Pensando
essermi tanto iscostato che nessuno più trovar non mi potessi, in questo io mi
senti' correr dietro cavagli; e mi feciono alquanto sospetto, perché in quelle
parte v'è una certa razza di brigate, li quali si domandan venturieri, che
volentieri assassinano alla strada; e se bene ogni 'n dì assai se ne impicca,
quasi pare che non se ne curino. Appressatimisi più costoro, cognobbi che gli
erano un mandato del Re, insieme con quel mio giovane Ascanio; e giunto a me
disse: – Da parte del Re vi dico che prestamente voi vegniate a lui
–. Al quale uomo io dissi: – Tu vieni da parte del Cardinale; per
la qual cosa io non voglio venire –. L'uomo disse che da poi che io non
volevo andare amorevolmente, aveva autorità di comandare a' populi, i quali mi
merrebbono legato come prigione. Ancora Ascanio, quant'egli poteva, mi pregava,
ricordandomi che quando il Re metteva un prigione, stava dappoi cinque anni per
lo manco a risolversi di cavarlo. Questa parola della prigione, sovvenendomi di
quella di Roma, mi porse tanto ispavento, che prestamente volsi il cavallo dove
il mandato del Re mi disse. Il quale, sempre borbottando in franzese, non restò
mai in tutto quel viaggio, insinché m'ebbe condutto alla Corte: or mi bravava,
or mi diceva una cosa, ora un'altra, da farmi rinnegare il mondo.</p>
</div2>
<div2 type="capitolo">
<head>XII.</head>
<p>Quando noi fummo giunti agli alloggiamenti del Re, noi passammo dinanzi a
quelli del cardinale di Ferrara. Essendo il Cardinale in su la porta, mi chiamò
a sé e disse: – Il nostro Re Cristianissimo da per sé stesso v'ha fatto
la medesima provvisione, che sua Maestà dava a Lionardo da Vinci pittore: qual
sono settecento scudi l'anno; e di più vi paga tutte l'opere che voi gli
farete; ancora per la vostra venuta vi dona cinquecento scudi d'oro, i quali
vuol che vi sien pagati prima che voi vi partiate di qui –. Finito che
ebbe di dire il Cardinale, io risposi che quelle erono offerte da quel Re che
gli era. Quel mandato del Re, non sapendo chi io mi fussi, vedutomi fare quelle
grande offerte da parte del Re, mi chiese molte volte perdono. Pagolo e Ascanio
dissono: – Idio ci ha aiutati ritornare in così onorato carruccio
–. Di poi l'altro giorno io andai a ringraziare il Re, il quale m'impose
che io gli facessi i modelli di dodici statue d'argento, le quali voleva che
servissino per dodici candelieri intorno alla sua tavola: e voleva che fussi
figurato sei Iddei e sei Iddee, della grandezza appunto di Sua Maestà, quale
era poco cosa manco di quattro braccia alto. Dato che egli m'ebbe questa
commessione, si volse al tesauriere de' risparmi e lo domandò se lui mi aveva
pagato li cinquecento scudi. Disse che non gli era stato detto nulla. El Re
l'ebbe molto per male, ché aveva commesso al Cardinale che gnene dicessi.
Ancora mi disse che io andassi a Parigi, e cercassi che stanza fussi a
proposito per far tale opere, perché me la farebbe dare. Io presi li
cinquecento scudi d'oro e me ne andai a Parigi in una stanza del cardinale di
Ferrara; e quivi cominciai innel nome di Dio a lavorare, e feci quattro modelli
piccoli di dua terzi di braccio l'uno, di cera: Giove, Iunone, Appollo,
Vulgano. In questo mezzo il Re venne a Parigi; per la qual cosa io subito lo
andai a trovare, e portai i detti modelli con esso meco, insieme con quei mia
dua giovani, cioè Ascanio e Pagolo. Veduto che io ebbi che il Re era sadisfatto
delli detti modelli, e' m'impose per il primo che io gli facessi il Giove
d'argento della ditta altezza. Mostrai a Sua Maestà che quelli dua giovani
ditti io gli avevo menati di Italia per servizio di Sua Maestà; e perché io me
gli avevo allevati, molto meglio per questi principii avrei tratto aiuto da
loro, che da quelli della città di Parigi. A questo il Re disse, che io facessi
alli ditti dua giovani un salario qual mi paressi a me, che fussi recipiente a
potersi trattenere. Dissi che cento scudi d'oro per ciascuno stava bene, e che
io farei benissimo guadagnar loro tal salario. Così restammo d'accordo. Ancora
dissi, che io aveva trovato un luogo il quale mi pareva molto a proposito da
fare in esso tali opere; el ditto luogo si era di Sua Maestà particulare,
domandato il Piccol Nello, e che allora lo teneva il provosto di Parigi, a chi
Sua Maestà l'aveva dato; ma perché questo provosto non se ne serviva, Sua
Maestà poteva darlo a me, che l'adoperrei per suo servizio. Il Re subito disse:
– Cotesto luogo è casa mia; e io so bene che quello a chi io lo detti non
lo abita, e non se ne serve; però ve ne servirete voi per le faccende nostre
– e subito comandò al suo luogotenente, che mi mettessi in detto Nello.
Il quale fece alquanto di resistenza, dicendo al Re che non lo poteva fare. A
questo il Re rispose in còllora che voleva dar le cose sue a chi piaceva allui
e a uomo che lo servissi, perché di cotestui non si serviva niente: però non
gli parlassi più di tal cosa. Ancora aggiunse il luogotenente, che saria di
necessità di usare un poco di forza. Al quale il Re disse: – Andate
adesso, e se la piccola forza non è assai, mettetevi della grande –.
Subito mi menò al luogo ed ebbe a usar forza a mettermi in possessione: di poi
mi disse che io m'avessi benissimo cura di non v'essere ammazzato. Entrai
drento, e subito presi de' servitori, e comperai parecchi gran pezzi d'arme in
aste, e parecchi giorni mi stetti con grandissimo dispiacere; perché questo era
gran gentiluomo parigiano, e gli altri gentiluomini m'erano tutti nimici, di
modo che mi facevano tanti insulti, che io non potevo resistere. Non voglio
lasciare indietro, che in questo tempo che io m'acconciai con Sua Maestà
correva appunto il millesimo del 1540, che appunto era l'età mia de' quaranta
anni.</p>
</div2>
<div2 type="capitolo">
<head>XIII.</head>
<p>Per questi grandi insulti io ritornai al Re, pregando Sua Maestà che mi
accomodassi altrove: alle qual parole mi disse il Re: – Chi siate voi, e
come avete voi nome? – Io restai molto ismarrito e non sapevo quello che
il Re si volessi dire; e standomi così cheto, il Re replicò un'altra volta le
medesime parole quasi adirato. Allora io risposi che aveva nome Benvenuto.
Disse il Re: – Addunche se voi siete quel Benvenuto che io ho inteso,
fate sicondo il costume vostro, che io ve ne do piena licenza –. Dissi a
Sua Maestà che mi bastava solo mantenermi nella grazia sua, del resto io non
conoscevo cosa nessuna che mi potessi nuocere. Il Re, ghignato un pochetto,
disse: – Andate addunche, e la grazia mia non vi mancherà mai –.
Subito mi ordinò un suo primo segretario, il quale si domandava monsignor di
Villurois, che dessi ordine a farmi provvedere e acconciare per tutti i miei
bisogni. Questo Villurois era molto grande amico di quel gentiluomo chiamato il
provosto, di chi era il ditto luogo di Nello. Questo luogo era in forma
triangulare, ed era appiccato con le mura della città ed era castello antico,
ma non si teneva guardie: era di buona grandezza. Questo detto Monsignor di
Villurois mi consigliava che io cercassi di qualche altra cosa, e che io lo
lasciassi a ogni modo; perché quello di che gli era, era uomo di grandissima
possanza, e che certissimo lui mi arebbe fatto ammazzare. Al quale io risposi,
che ero andato di Italia in Francia solo per servire quel maraviglioso Re, e
quanto al morire, io sapevo certo che a morire avevo; che un poco prima o un
poco dappoi non mi dava una noia al mondo. Questo Villurois era uomo di
grandissimo ispirito, e mirabile in ogni cosa sua, grandissimamente ricco: non
è al mondo cosa che lui non avessi fatto per farmi dispiacere, ma non lo
dimostrava niente; era persona grave, di bello aspetto, parlava adagio.
Commesse a un altro, gentiluomo, che si domandava Monsignor di Marmagnia, quale
era tesauriere di Lingua d'oca. Questo uomo, la prima cosa che e' fece, cercato
le migliore stanze di quel luogo, le faceva acconciare per sé: al quale io
dissi che quel luogo me lo aveva dato il Re perché io lo servissi, e che quivi
non volevo che abitassi altri che me e li mia servitori. Questo uomo era
superbo, aldace, animoso; e mi disse che voleva fare quanto gli piaceva, e che
io davo della testa nel muro a voler contrastare contro a di lui; e che tutto
quel che lui faceva, ne aveva aùto commessione da Villurois di poter farlo.
Allora io dissi che io avevo aùto commessione dal Re, che né lui né Villurois
tal cosa non potrebbe fare. Quando io dissi questa parola, questo superbo uomo
mi disse in sua lingua franzese molte brutte parole, alle quali io risposi in
lingua mia, che lui mentiva. Mosso dall'ira, fece segni di metter mano a una
sua daghetta; per la qual cosa io messi la mano in sun una mia daga grande, che
continuamente io portavo accanto per mia difesa, e li dissi: – Se tu sei
tanto ardito di sfoderar quell'arme, io subito ti ammazzerò –. Gli aveva
seco dua servitori, e io avevo li mia dua giovani: e in mentre che il ditto
Marmagnia stava così sopra di sé, non sapendo che farsi, più presto vòlto al
male, e' diceva borbottando: – Già mai non comporterò tal cosa –.
Io vedevo la cosa andar per la mala via; subito mi risolsi e dissi a Pagolo e
Ascanio: – Come voi vedete che io sfodero la mia daga, gittatevi addosso
ai dua servitori e ammazzategli, se voi potete: perché costui io lo ammazzerò
al primo; poi ci andren con Dio d'accordo subito –. Sentito Marmagnia
questa resoluzione, gli parve fare assai a uscir di quel luogo vivo. Tutte
queste cose, alquanto un poco più modeste, io le scrissi al cardinale di
Ferrara, il quale subito le disse al Re. Il Re crucciato mi dette in custode a
un altro di quei suoi ribaldi, il quale si domandava monsignor lo iscontro
d'Orbech. Questo uomo con tanta piacevolezza, quanto inmaginar si possa, mi
provvedde di tutti li mia bisogni.</p>
</div2>
<div2 type="capitolo">
<head>XIV.</head>
<p>Fatto ch'io ebbi tutti gli acconci della casa e della bottega,
accomodatissimi a poter servire, e onoratissimamente, per li mia servizii della
casa, subito messi mano a far tre modelli, della grandezza appunto che gli
avevano da essere d'argento: questi furno Giove e Vulgano e Marte. Gli feci di
terra, benissimo armati di ferro, di poi me ne andai dal Re, il quale mi fece
dare, se ben mi ricordo, trecento libbre d'argento, acciò che io cominciassi a
lavorare. In mentre che io davo ordine a queste cose, si finiva il vasetto e il
bacino ovato, i quali ne portorno parecchi mesi. Finiti che io gli ebbi, gli
feci benissimo dorare. Questa parve la più bell'opera che mai si fosse veduta
in Francia. Subito lo portai al cardinal di Ferrara, il quale mi ringraziò
assai; di poi sanza me lo portò al Re e gnene fece un presente. Il Re l'ebbe
molto caro, e mi lodò più smisuratamente che mai si lodassi uomo par mio; e per
questo presente donò al cardinal di Ferrara una badia di sette mila scudi
d'entrata; e a me volse far presente. Per la qual cosa il Cardinale lo inpedì,
dicendo a Sua Maestà che quella faceva troppo presto, non gli avendo ancora
dato opera nessuna. E il Re, che era liberalissimo, disse: – Però gli vo'
io dar coraggio che me ne possa dare –. Il Cardinale, a questo
vergognatosi, disse: – Sire, io vi priego che voi lasciate fare a me;
perché io gli farò una pensione di trecento scudi il manco, subito che io abbia
preso il possesso della badia –. Io non gli ebbi mai, e troppo lungo
sarebbe a voler dire la diavoleria di questo Cardinale; ma mi voglio riserbare
a cose di maggiore importanza.</p>
</div2>
<div2 type="capitolo">
<head>XV.</head>
<p>Mi tornai a Parigi. Con tanto favore fattomi dal Re io era ammirato da
ugniuno. Ebbi l'argento, e cominciai la ditta statua di Giove. Presi di molti
lavoranti, e con grandissima sollecitudine giorno e notte non restavo mai di
lavorare; di modo che, avendo finito di terra Giove, Vulcano e Marte, di già
cominciato d'argento a tirare innanzi assai bene il Giove, si mostrava la
bottega di già molto ricca. In questo conparse el Re a Parigi: io l'andai a
visitare; e subito che Sua Maestà mi vedde, lietamente mi chiamò e mi domandava
se alla mia magione era qualcosa da mostrargli di bello, perché verrebbe insin
quivi. Al quale io contai tutto quel che io avevo fatto. Subito gli venne
voluntà grandissima di venire; e di poi il suo desinare, dette ordine con
madama de Tampes, col cardinal di Loreno, e certi altri di quei signori, qual
fu il re di Navarra, cognato del re Francesco, e la Regina, sorella del ditto
re Francesco; venne il Dalfino e la Dalfina; tanto si è, che quel dì venne
tutta la nobiltà della Corte. Io m'ero avviato a casa, e m'ero misso a
lavorare. Quando il Re comparse alla porta del mio castello, sentendo picchiare
a parecchi martella, comandò a ugniuno che stessi cheto: in casa mia ogniuno
era innopera; di modo che io mi trovai sopraggiunto dal Re, che io non lo
aspettavo. Entrò nel mio salone: e 'l primo che vedde, vedde me con una gran
piastra d'argento in mano, qual serviva per il corpo del Giove: un altro faceva
la testa, un altro le gambe, in modo che il romore era grandissimo. In mentre
che io lavoravo, avendo un mio ragazzetto franzese intorno, il quale m'aveva
fatto non so che poco di dispiacere, per la qual cosa io gli avevo menato un
calcio, e per mia buona sorte, entrato col piè nella inforcatura delle gambe,
l'avevo spinto innanzi più di quattro braccia, di modo che all'entrare del Re
questo putto s'attenne addosso al Re: il perché il Re grandemente se ne rise, e
io restai molto smarrito. Cominciò il Re a dimandarmi quello che io facevo, e
volse che io lavorassi; di poi mi disse che io gli farei molto più piacere a
non mi affaticare mai, sì bene tôrre quanti uomini io volessi, e quelli far
lavorare: perché voleva che io mi conservassi sano per poterlo servir più
lungamente. Risposi a Sua Maestà, che subito io mi ammalerei se io non
lavorassi, né manco l'opere non sarebbono di quella sorte – che io
desidero fare per Sua Maestà –. Pensando il Re che quello che io dicevo
fussi detto per millantarsi, e non perché così fussi la verità, me lo fece
ridire dal cardinal de Loreno, al quali io mostrai tanto larghe le mie ragione
e aperte, che lui ne restò capacissimo: però confortò il Re che mi lasciassi
lavorare poco e assai, secondo la mia voluntà.</p>
</div2>
<div2 type="capitolo">
<head>XVI.</head>
<p>Restato sadisfatto il Re delle opere mie, se ne tornò al suo palazzo, e mi
lasciò pieno di tanti favori, che saria lungo a dirgli. L'altro giorno
appresso, al suo desinare, mi mandò a chiamare. V'era alla presenza il cardinal
di Ferrara, che desinava seco. Quando io giunsi, ancora il Re era alla siconda
vivanda: accostatomi a Sua Maestà, subito cominciò a ragionar meco, dicendo che
da poi che gli aveva così bel bacino e così bel boccale di mia mano, che per
compagnia di quelle tal cose richiedeva una bella saliera, e che voleva che io
gnene facessi un disegno; ma ben l'arebbe voluto veder presto. Allora io
aggiunsi dicendo: – Vostra Maestà vedrà molto più presto un tal disegno,
che la mi domanda; perché in mentre che io facevo il bacino pensavo che per sua
compagnia si gli dovessi far la saliera – e che tal cosa era di già
fatta; e che se gli piaceva, io gliene mostrerrei subito. El Re si risentì con
molta baldanza, e voltosi a quei Signori, qual era il re di Navarra, el
cardinal di Loreno e 'l cardinal di Ferrara, e' disse: – Questo veramente
è un uomo da farsi amare e desiderare da ogni uomo che non lo cognosca –;
di poi disse a me, che volentieri vedrebbe quel disegno che io avevo fatto
sopra tal cosa. Messimi in via, e prestamente andai e tornai, perché avevo solo
a passare la fiumara, cioè la Sena: portai meco un modello di cera, il quale io
avevo fatto già a richiesta del cardinal di Ferrara in Roma. Giunto che io fui
dal Re, scopertogli il modello, il Re maravigliatosi disse: – Questa è
cosa molto più divina l'un cento, che io non arei mai pensato. Questa è gran
cosa di quest'uomo! Egli non debbe mai posarsi –. Di poi si volse a me
con faccia molto lieta, e mi disse che quella era un'opera che gli piaceva
molto, e che desiderava che io gliene facessi d'oro. Il cardinal di Ferrara,
che era alla presenza mi guardò in viso e mi accennò, come quello che la
ricognobbe che quello era il modello che io avevo fatto per lui in Roma. A
questo io dissi che quell'opera già avevo detto che io la farei a chi l'aveva
avere. Il Cardinale, ricordatosi di quelle medesime parole, quasi che
isdegnato, parutogli che io mi fussi voluto vendicare, disse al Re: –
Sire, questa è una grandissima opera, e però io non sospetterei d'altro, se
none che io non crederrei mai vederla finita; perché questi valenti uomini, che
hanno quei gran concetti di quest'arte, volentieri danno lor principio, non
considerando bene quando ell'hanno aver la fine. Per tanto, faccendo fare di
queste cotale grande opere, io vorrei sapere quando io l'avessi avere –.
A questo rispose il Re dicendo che chi cercassi così sottilmente la fine
dell'opere, non ne comincerebbe mai nessuna; e lo disse in un certo modo,
mostrando che quelle cotali opere non fussino materia da uomini di poco animo.
Allora io dissi: – Tutti e' principi che danno animo ai servitori loro,
in quel modo che fa e che dice Sua Maestà, tutte le grande imprese si vengono a
facificare; e poi che Dio m'ha dato un così maraviglioso padrone, io spero di
dargli finite di molte grande e meravigliose opere. – E io lo credo
– disse il Re; e levossi da tavola. Chiamommi nella sua camera e mi
domandò quanto oro bisognava per quella saliera: – Mille scudi, –
dissi io. Subito il Re chiamò un suo tesauriere, che si domandava Monsignor lo
risconte di Orbeche, e gli domandò che allora allora mi provvedessi mille scudi
vecchi di buon peso, d'oro. Partitici da Sua Maestà, mandai a chiamare quelli
dua notari che m'avevan fatto dare l'argento per il Giove e molte altre cose, e
passato la Sena, presi una piccolissima sportellina che m'aveva donato una mia
sorella cugina, monaca, innel passare per Firenze, e per mia buona aùria tolsi
quella sportellina, e none un sacchetto: e pensando di spedire tal faccenda di
giorno, perché ancora era buon'otta, e non volendo isviare i lavoranti; e manco
non mi curai di menare servitore meco. Giunsi a casa il tesauriere, il quale di
già aveva innanzi li danari, e gli sceglieva sì come gli aveva detto il Re. Per
quanto a me parve vedere, quel ladrone tesauriere fece con arte il tardare
insino a tre ore di notte a contarmi li detti dinari. Io, che non mancai di
diligenza, mandai a chiamare parecchi di quei mia lavoranti, che venissino a
farmi compagnia, perché era cosa di molta importanza. Veduto che li detti non
venivano, io domandai a quel mandato, se gli aveva fatto l'anbasciata mia. Un
certo ladroncello servitore disse che l'aveva fatta, e che loro avevan detto
non poter venire; ma che lui di buona voglia mi porterebbe quelli dinari: al
quale io dissi, che li dinari volevo portar da me. Intanto era spedito il
contratto, contato li dinari e tutto. Messomili nella sportellina ditta, di poi
messi il braccio nelle dua manichi; e perché entrava molto per forza, erano ben
chiusi, e con più mia comodità gli portavo che se fussi stato un sacchetto. Ero
bene armato di giaco e maniche, e con la mia spadetta e 'l pugnale accanto
prestamente mi messi la via fra gambe.</p>
</div2>
<div2 type="capitolo">
<head>XVII.</head>
<p>In quello stante viddi certi servitori, che, bisbigliando, presto ancora
loro si partirno di casa, mostrando andare per altra via che quella dove io
andavo. Io che sollecitamente camminavo, passato il ponte al Cambio, venivo su
per un muricciuolo della fiumara, il quale mi conduceva a casa mia a Nello.
Quando io fui appunto dagli Austini, luogo pericolosissimo se ben vicino a casa
mia cinquecento passi; per essere l'abitazione del castello a drento quasi che
altretanto, non si sarebbe sentito la voce, se io mi fussi messo a chiamare, ma
resolutomi in un tratto che io mi veddi scoperto a dosso quattro con quattro
spade, prestamente copersi quella sportellina con la cappa, e messo mano in su
la mia spada, veduto che costoro con sollecitudine mi serravano, dissi: –
Dai soldati non si può guadagnare altro che la cappa e la spada; e questa,
prima che io ve la dia, spero l'arete con poco vostro guadagno –. E
pugnando contro a di loro animosamente, più volte m'apersi, acciò che, se e'
fussino stati di quelli indettati da quei servitori, che m'avevan visto
pigliare i danari, con qualche ragione iudicassino che io non avevo tal somma
di danari addosso. La pugna durò poco, perché a poco a poco si ritiravono; e da
lor dicevano in lingua loro: – Questo è un bravo italiano, e certo non è
quello che noi cercavamo; o sì veramente, se gli è lui, e' non ha nulla addosso
–. Io parlavo italiano, e continuamente a colpi di stoccate e imbroccate
talvolta molto a presso gl'investi' alla vita; e perché io ho benissimo
maneggiato l'arme, più giudicavono che io fussi soldato che altro; e
ristrettisi insieme, a poco a poco si scostavano da me, sempre borbottando
sotto voce in lor lingua; e ancora io sempre dicevo, modestamente pure, che chi
voleva la mia arme e la mia cappa, non l'arebbe senza fatica. Cominciai a
sollecitare il passo, e lor sempre venivano a lento passo drietomi; per la qual
cosa a me crebbe la paura, pensando di non dare in qualche imboscata di
parecchi altri simili, che m'avessino messo in mezzo; di modo che, quando io
fui presso a cento passi, mi messi a tutta corsa e ad alta voce gridavo:
– Arme arme, fuora fuora, ché io sono assassinato –. Subito corse
quattro giovani con quattro pezzi d'arme in aste: e volendo seguitar drieto a
coloro, che ancor gli vedevano, gli fermai, dicendo pur forte: – Quei
quattro poltroni non hanno saputo fare, contro a uno uomo solo, un bottino di
mille scudi d'oro in oro, i quali m'hanno rotto un braccio, sì che andiangli
prima a riporre, e di poi io vi farò compagnia col mio spadone a dua mane dove
voi vorrete –. Andammo a riporre li dinari; e quelli mia giovani,
condolendosi molto del gran pericolo che io avevo portato, modo che isgridarmi,
dicevano: – Voi vi fidate troppo di voi stesso, e una volta ci avete a
far piagner tutti –. Io dissi di molte cose; e lor mi risposono anche;
fuggirno gli aversari mia; e noi tutti allegri e lieti cenammo, ridendoci di
quei gran pressi che fa la fortuna, tanto in bene quanto in male; e non
cogliendo, è come se nulla non fussi stato. Gli è ben vero che si dice: "Tu
imparerai per un'altra volta". Questo non vale, perché la vien sempre con modi
diversi e non mai immaginati.</p>
</div2>
<div2 type="capitolo">
<head>XVIII.</head>
<p>La mattina seguente subito detti principio alla gran saliera, e con
sollecitudine quella con l'altre opere facevo tirare innanzi. Di già avevo
preso di molti lavoranti, sì per l'arte della scultura, come per l'arte della
oreficeria. Erano, questi lavoranti, italiani, franzesi, todeschi, e talvolta
n'avevo buona quantità, sicondo che io trovavo de' buoni; perché di giorno in
giorno mutavo, pigliando di quelli che sapevano più, e quelli io gli
sollecitavo di sorte che per il continuo affaticarsi (vedendo fare a me, che mi
serviva un poco meglio la complessione che a loro, non possendo resistere alle
gran fatiche, pensando ristorarsi col bere e col mangiare assai), alcuni di
quei todeschi, che meglio sapevano che gli altri, volendo seguitarmi, non
sopportò da loro la natura tale ingiurie, che quegli ammazzò. In mentre che io
tiravo innanzi il Giove d'argento, vedutomi avanzare assai bene dell'argento,
messi mano sanza saputa del Re a fare un vaso grande con dua manichi,
dell'altezza d'un braccio e mezzo in circa. Ancora mi venne voglia di gittare
di bronzo quel modello grande che io avevo fatto per il Giove d'argento; messo
mano a tal nuova impresa, quale io non avevo mai più fatta, e conferitomi con
certi vecchioni di quei maestri di Parigi, dissi loro tutti e' modi che noi
nella Italia usavono fare tal impresa. Questi a me dissono che per quella via
non erano mai camminati, ma se io lasciavo fare sicondo i lor modi, me lo
darebbon fatto e gittato tanto netto e bello, quant'era quello di terra. Io
volsi fare mercato, dando quest'opera sopra di loro: e sopra la domanda che
quei m'avevan fatta, promessi loro parecchi scudi di più. Messon mano a tale
impresa; e veduto io che loro non pigliavono la buona via, prestamente
cominciai una testa di Iulio Cesare, col suo petto, armata, grande molto più
del naturale, qual ritraevo da un modello piccolo che io m'avevo portato di
Roma, ritratto da una testa maravigliosissima antica. Ancora messi mano in
un'altra testa della medesima grandezza, quale io ritraevo da una bellissima
fanciulla, che per mio diletto carnale a presso a me tenevo. A questa posi nome
Fontana Beliò, che era quel sito che aveva eletto il Re per sua propria
dilettazione. Fatto la fornacetta bellissima per fondere il bronzo, e messo in
ordine e cotto le nostre forme, quegli el Giove e io le mia dua teste, dissi a
loro: – Io non credo che il vostro Giove venga, perché voi non gli avete
dati tanti spiriti da basso, che el vento possa girare; però voi perdete il
tempo –. Questi dissono a me, che quando la loro opera non fussi venuta,
mi renderebbono tutti li dinari che io avevo dati loro a buon conto, e mi
rifarebbono tutta la perduta ispesa; ma che io guardassi bene, che quelle mie
belle teste, che io volevo gittare al mio modo della Italia, mai non mi
verrebbono. A questa disputa fu presente quei tesaurieri e altri gentiluomini,
che per commession del Re mi venivano a vedere; e tutto quello che si diceva e
faceva, ogni cosa riferivano al Re. Feciono questi dua vecchioni, che volevan
gittare il Giove, soprastare alquanto il dare ordine del getto; perché dicevano
che arebbon voluto acconciare quelle dua forme delle mie teste; perché quel
modo che io facevo, non era possibile che le venissimo, ed era gran peccato a
perder così bell'opere. Fattolo intendere al Re, rispose Sua Maestà che gli
attendessino a 'mparare e non cercassino di volere insegnare al maestro. Questi
con gran risa messono in fossa l'opera loro; e io saldo, sanza nissuna
dimostrazione né di risa né di stizza – che l'avevo – messi con le
mie dua forme in mezzo il Giove: e quando il nostro metallo fu benissimo
fonduto, con grandissimo piacere demmo la via al ditto metallo, e benissimo
s'empié la forma del Giove; innel medesimo tempo s'empié la forma delle mie due
teste: di modo che loro erano lieti e io contento; perché avevo caro d'aver
detto le bugie della loro opera, e loro mostravano d'aver molto caro d'aver
detto le bugie della mia. Domandorno pure alla franciosa con gran letizia da
bere: io molto volentieri feci far loro una ricca colezione. Da poi mi chiesono
li dinari che gli avevano da avere, e quegli di più che io avevo promessi loro.
A questo io dissi: – Voi vi siate risi di quello, che io ho ben paura che
voi non abbiate a piangere; perché io ho considerato che in quella vostra forma
è entrato molto più roba che 'l suo dovere; però io non vi voglio dare più
dinari, di quelli che voi avete aùti, insino a domattina –. Cominciorno a
considerare questi poveri uomini quello che io avevo detto loro, e sanza dir
niente se ne andorno a casa. Venuti la mattina, cheti cheti cominciorno a
cavare di fossa; e perché loro non potevano iscoprire la loro gran forma, se
prima egli non cavavano quelle mie due teste, le quali cavorno e stavono
benissimo, e le avevano messe in piede, che benissimo si vedevano. Cominciato
da poi a scoprire il Giove, non furno dua braccia in giù, che loro con quattro
lor lavoranti messono sì grande il grido, che io li sentii. Pensando che fussi
grido di letizia, mi cacciai a correre, che ero nella mia camera lontano più di
cinquecento passi. Giunsi a loro e li trovai in quel modo che si figura quelli
che guardavano il sepulcro di Cristo, afflitti e spaventati. Percossi gli occhi
nelle mie due teste, e veduto che stavan bene, accomoda'mi il piacere col
dispiacere: e loro si scusavano, dicendo: – La nostra mala fortuna!
– Alle qual parole io dissi: – La vostra fortuna è stata bonissima,
ma gli è bene stato cattivo il vostro poco sapere. Se io avessi veduto mettervi
innella forma l'anima, con una sola parola io v'arei insegnato che la figura
sarebbe venuta benissimo; per la qual cosa a me ne risultava molto grande onore
e a voi molto utile: ma io del mio onore mi scuserò, ma voi né de l'onore né de
l'utile non avete iscampo: però un'altra volta imparate a lavorare e non
imparate a uccellare –. Pur mi si raccomandavono, dicendomi che io avevo
ragione, e che se io non gli aiutavo, che avendo a pagare quella grossa spesa e
quel danno, loro andrebbono accattando insieme con le lor famiglie. A questo io
dissi, che quando gli tesaurieri del Re volessin lor far pagare quello a che
loro s'erano ubrigati, io prommettevo loro di pagargli del mio, perché io avevo
veduto veramente che loro avevan fatto di buon cuore tutto quello che loro
sapevano. Queste cose m'accrebbono tanta benivolenzia con quei tesaurieri e con
quei ministri del Re, che fu inistimabile. Tutto si scrisse al Re, il quale
unico liberalissimo, comandò che si facessi tutto quello che io dicevo.</p>
</div2>
<div2 type="capitolo">
<head>XIX.</head>
<p>Era in questo giunto il maravigliosissimo bravo Piero Strozzi; e ricordato
al Re le sue lettere di naturalità, il Re subito comandò che fussino fatte.
– E insieme con esse – disse – fate ancora quelle di
Benvenuto, <foreign lang="fre">mon ami</foreign>, e le portate subito da parte
mia a sua magione, e dategnene senza nessuna spesa –. Quelle del gran
Piero Strozzi gli costorno molte centinaia di ducati; le mie me le portò un di
quei primi sua segretari, il quale si domandava messer Antonio Massone. Questo
gentiluomo mi porse le lettere con maravigliosa dimostrazione, da parte di Sua
Maestà, dicendo: Di queste vi fa presente il Re, acciò che con maggior coraggio
voi lo possiate servire. Queste son lettere di naturalità – e contonmi
come molto tempo e con molti favori l'aveva date a richiesta di Piero Istrozzi
a esso, e che queste da per sé istesso me le mandava a presentare: che un tal
favore non s'era mai più fatto in quel regno. A queste parole io con gran
dimostrazione ringraziai il Re; di poi pregai il ditto segretario, che di
grazia mi dicessi quel che voleva dire quelle "lettere di naturalità". Questo
segretario era molto virtuoso e gentile, e parlava benissimo italiano: mossosi
prima a gran risa, di poi ripreso la gravità, mi disse innella lingua mia, cioè
in italiano, quello che voleva dire "lettere di naturalità" quale era una delle
maggior degnità che si dessi a un forestiero; e disse: – Questa è altra
maggiore cosa che esser fatto gentiluomo veniziano –. Partitosi da me,
tornato al Re, tutto riferì a Sua Maestà, il quale rise un pezzo, di poi disse:
– Or voglio che sappia per quel che io gli ho mandato lettere di
naturalità. Andate, e fatelo signore del castello del Piccolo Nello che lui
abita, il quale è mio di patrimonio. Questo saprà egli che cosa egli è, molto
più facilmente che lui non ha saputo che cosa fussino le lettere di naturalità
–. Venne a me un mandato con il detto presente, per la qual cosa io volsi
usargli cortesia: non volse accettar nulla, dicendo che così era commessione di
Sua Maestà. Le ditte lettere di naturalità, insieme con quelle del dono del
castello, quando io venni in Italia le portai meco; e dovunque io vada, e dove
io finisca la vita mia, quivi m'ingegnerò d'averle.</p>
</div2>
<div2 type="capitolo">
<head>XX.</head>
<p>Or séguito innanzi il cominciato discorso della vita mia. Avendo infra le
mane le sopra ditte opere, cioè il Giove d'argento, già cominciato, la ditta
saliera d'oro, il gran vaso ditto d'argento, le due teste di bronzo,
sollecitamente innesse opere si lavorava. Ancora detti ordine a gittare la basa
del ditto Giove, qual feci di bronzo ricchissimamente, piena di ornamenti,
infra i quali ornamenti iscolpi' in basso rilievo il ratto di Ganimede; da
l'altra banda poi Leda e 'l cigno: questa gittai di bronzo, e venne benissimo.
Ancora ne feci un'altra simile per porvi sopra la statua di Iunone, aspettando
di cominciare questa ancora, se il Re mi dava l'argento da poter fare tal cosa.
Lavorando sollecitamente, avevo messo di già insieme il Giove d'argento; ancora
avevo misso insieme la saliera d'oro; il vaso era molto innanzi; le due teste
di bronzo erano di già finite. Ancora avevo fatto parecchi operette al
cardinale di Ferrara; di più un vasetto d'argento, riccamente lavorato, avevo
fatto per donarlo a madama de Tampes; a molti Signori italiani, cioè il signor
Piero Strozzi, il conte dell'Anguillara, il conte di Pitigliano, il conte della
Mirandola e a molti altri avevo fatto di molte opere. Tornando al mio gran Re,
sì come io ho detto, avendo tirato innanzi benissimo queste sue opere, in
questo tempo lui ritornò a Parigi, e il terzo giorno venne a casa mia con molta
quantità della maggior nobiltà della sua Corte, e molto si maravigliò delle
tante opere che io avevo innanzi e a così buon porto tirate; e perché e' v'era
seco la sua madama di Tampes, cominciorno a ragionare di Fontana Beliò. Madama
di Tampes disse a Sua Maestà che egli doverrebbe farmi fare qualcosa di bello
per ornamento della sua Fontana Beliò. Subito il Re disse: – Gli è ben
fatto quel che voi dite, e adesso adesso mi voglio risolvere che là si faccia
qualcosa di bello – e voltosi a me, mi cominciò a domandare quello che mi
pareva da fare per quella bella fonte. A questo io proposi alcune mie fantasie:
ancora Sua Maestà disse il parer suo; dipoi mi disse che voleva andare a spasso
per quindici o venti giornate a San Germano dell'Aia, quale era dodici leghe
discosto di Parigi; e che in questo tanto io facessi un modello per questa sua
bella fonte con più ricche invenzione che io sapevo, perché quel luogo era la
maggior recreazione che lui avessi nel suo regno; però mi comandava e pregava,
che mi sforzassi di fare qualcosa di bello: e io tanto gli promessi. Veduto il
Re tante opere innanzi, disse a madama de Tampes: – Io non ho mai aùto
uomo di questa professione che più mi piaccia, né che meriti più d'esser
premiato di questo; però bisogna pensare di fermarlo. Perché gli spende assai,
ed è buon compagnone e lavora assai, è di necessità che da per noi ci
ricordiamo di lui: il perché si è, considerate, Madama, tante volte quante gli
è venuto da me, e quanto io son venuto qui, non ha mai domandato niente: il
cuor suo si vede essere tutto intento all'opere; e' bisogna fargli qualche bene
presto, acciò che noi non lo perdiamo –. Madama de Tampes disse: –
Io ve lo ricorderò –. Partirnosi: io messi con gran sollecitudine intorno
all'opere mie cominciate, e di più messi mano al modello della fonte e con
sollecitudine lo tiravo innanzi.</p>
</div2>
<div2 type="capitolo">
<head>XXI.</head>
<p>In termine d'un mese e mezzo il Re ritornò a Parigi; e io, che avevo
lavorato giorno e notte, l'andai a trovare, e portai meco il mio modello, di
tanta bella bozza che chiaramente s'intendeva. Di già era cominciato a
rinnovare le diavolerie della guerra in fra lo Imperadore e lui, di modo che io
lo trovai molto confuso; pure parlai col cardinale di Ferrara, dicendogli che
io avevo meco certi modelli, i quali m'aveva commesso Sua Maestà: così lo
pregai che se e' vedeva tempo da commettere qualche parola per causa che questi
modegli si potessin mostrare, – io credo che il Re ne piglierebbe molto
piacere –. Tanto fece il Cardinale; propose al Re detti modelli; subito
il Re venne dove io avevo i modelli. Imprima avevo fatto la porta del palazzo
di Fontana Beliò: per non alterare il manco che io potevo, l'ordine della porta
che era fatta a ditto palazzo, qual era grande e nana, di quella lor mala
maniera franciosa; la quale era l'apritura poco più d'un quadro, e sopra esso
quadro un mezzo tondo istiacciato a uso d'un manico di canestro: in questo
mezzo tondo il Re desiderava d'averci una figura, che figurassi Fontana Beliò.
Io detti bellissima proporzione al vano ditto; di poi posi sopra il ditto vano
un mezzo tondo giusto; e dalle bande feci certi piacevoli risalti, sotto i
quali nella parte da basso, che veniva a conrispondenza di quella di sopra,
posi un zocco; e altanto di sopra; e in cambio di due colonne, che mostrava che
si richiedessi sicondo le modanature fatte di sotto e di sopra, avevo fatto un
satiro in ciascuno de' siti delle colonne. Questo era più che di mezzo rilievo,
e con un de' bracci mostrava di reggere quella parte che tocca alle colonne:
innell'altro braccio aveva un grosso bastone, con la sua testa ardito e fiero,
qual mostrava spavento a' riguardanti. L'altra figura era simile di positura,
ma era diversa e varia di testa e d'alcune altre tali cose: aveva in mano una
sferza con tre palle accomodate con certe catene. Se bene io dico satiri,
questi non avevano altro di satiro che certe piccole cornetta e la testa
caprina; tutto il resto era umana forma. Innel mezzo tondo avevo fatto una
femmina in bella attitudine a diacere: questa teneva il braccio manco sopra al
collo d'un cervio, quale era una de l'imprese del Re: da una banda avevo fatto
di mezzo rilievo caprioletti, e certi porci cignali e altre salvaticine di più
basso rilievo; da l'altra banda cani bracchi e livrieri di più sorte, perché
così produce quel bellissimo bosco, dove nasce la fontana. Avevo di poi tutta
quest'opera ristretta innun quadro oblungo, e innegli anguli del quadro di
sopra, in ciascuno, avevo fatto una Vittoria in basso rilievo, con quelle
faccelline in mano, come hanno usato gli antichi. Di sopra al ditto quadro
avevo fatto la salamandra, propia impresa del Re, con molti gratissimi altri
ornamenti a proposito della ditta opera, qual dimostrava di essere di ordine
ionico.</p>
</div2>
<div2 type="capitolo">
<head>XXII.</head>
<p>Veduto il Re questo modello, subito lo fece rallegrare, e lo divertì da quei
ragionamenti fastidiosi in che gli era stato più di dua ore. Vedutolo io lieto
a mio modo, gli scopersi l'altro modello, quale lui punto non aspettava,
parendogli d'aver veduto assai opera in quello. Questo modello era grande più
di due braccia, nel quale avevo fatto una fontana in forma d'un quadro
perfetto, con bellissime iscalee intorno, quale s'intrasegavano l'una
nell'altra: cosa che mai più s'era vista in quelle parti, e rarissima in
queste. In mezzo a detta fontana avevo fatto un sodo, il quale si dimostrava un
poco più alto che 'l ditto vaso della fontana: sopra questo sodo avevo fatto, a
conrispondenza, una figura ignuda di molta bella grazia. Questa teneva una
lancia rotta nella man destra elevata innalto, e la sinistra teneva in sul
manico d'una sua storta fatta di bellissima forma: posava in sul piè manco e il
ritto teneva in su un cimiere tanto riccamente lavorato, quanto immaginar si
possa; e in su e' quattro canti della fontana avevo fatto, in su ciascuno, una
figura assedere elevata, con molte sue vaghe imprese per ciascuna. Comincionmi
a dimandare il Re che io gli dicessi che bella fantasia era quella che io avevo
fatta, dicendomi che tutto quello che io avevo fatto alla porta, sanza
dimandarmi di nulla lui l'aveva inteso, ma che questo della fonte, sebbene gli
pareva bellissimo, nulla non n'intendeva; e ben sapeva che io non avevo fatto
come gli altri sciocchi, che se bene e' facevano cose con qualche poco di
grazia, le facevano senza significato nissuno. A questo io mi messi in ordine,
ché essendo piaciuto col fare, volevo bene che altretanto piacessi il mio dire.
– Sappiate, sacra Maestà, che tutta quest'opera piccola è benissimo
misurata a piedi piccoli, qual mettendola poi in opera, verrà di questa
medesima grazia che voi vedete. Quella figura di mezzo si è cinquantaquattro
piedi – (questa parola il Re fe' grandissimo segno di maravigliarsi);
– appresso, è fatta figurando lo Idio Marte. Quest'altre quattro figure
son fatte per le Virtù, di che si diletta e favorisce tanto Vostra Maestà:
questa a man destra è figurata per la scienza di tutte le Lettere: vedete che
l'ha i sua contra segni, qual dimostra la Filosofia con tutte le sue virtù
compagne. Quest'altra dimostra essere tutta l'Arte del disegno, cioè Scultura,
Pittura e Architettura. Quest'altra è figurata per la Musica, qual si conviene
per compagnia a tutte queste iscienzie. Quest'altra, che si dimostra tanto
grata e benigna, è figurata per la Liberalità; che sanza lei non si può
dimostrare nessuna di queste mirabil Virtù che Idio ci mostra. Questa istatua
di mezzo, grande, è figurata per Vostra Maestà istessa, quale è un dio Marte,
che voi siete sol bravo al mondo; e questa bravuria voi l'adoperate iustamente
e santamente in difensione della gloria vostra –. Appena che gli ebbe
tanta pazienza che mi lasciassi finir di dire, che levato gran voce, disse:
– Veramente io ho trovato uno uomo sicondo il cuor mio – e chiamò
li tesaurieri ordinatimi, e disse che mi provvedessino tutto quel che mi faceva
di bisogno, e fussi grande ispesa quanto si volessi: poi a me dette in su la
spalla con la mana, dicendomi: – <foreign lang="fre">Mon ami</foreign>
(che vuol dire "amico mio"), io non so qual s'e maggior piacere, o quello d'un
principe l'aver trovato un uomo sicondo il suo cuore, o quello di quel virtuoso
l'aver trovato un principe che gli dia tanta comodità, che lui possa esprimere
i sua gran virtuosi concetti –. Io risposi, che se io ero quello che
diceva Sua Maestà, gli era stato molto maggior ventura la mia. Rispose ridendo:
– Diciamo che la sia eguale –. Partimmi con grande allegrezza, e
tornai alle mie opere.</p>
</div2>
<div2 type="capitolo">
<head>XXIII.</head>
<p>Volse la mia mala fortuna che io non fui avvertito di fare altretanta
commedia con madama de Tampes, che saputo la sera tutte queste cose, che erano
corse, dalla propia bocca del Re, gli generò tanta rabbia velenosa innel petto
che con isdegno la disse: – Se Benvenuto m'avessi mostro le belle opere
sue, m'arebbe dato causa di ricordarmi di lui al tempo –. Il Re mi volse
iscusare, e nulla s'appiccò. Io che tal cosa intesi, ivi a quindici giorni
– ché, girato per la Normandia a Roano e a Diepa, dipoi eran ritornati a
San Germano de l'Aia sopra ditto – presi quel bel vasetto che io avevo
fatto a riquisizione della ditta madama di Tampes, pensando che, donandoglielo,
dovere riguadagnare la sua grazia. Così lo portai meco; e fattogli intendere
per una sua nutrice, e mòstrogli alla ditta il bel vaso che io avevo fatto per
la sua Signora, e come io gliene volevo donare, la ditta nutrice mi fece
carezze ismisurate, e mi disse che direbbe una parola a Madama, qual non era
ancor vestita, e che subito dittogliene, mi metterebbe drento. La nutrice disse
il tutto a Madama, la qual rispose isdegnosamente: – Ditegli che aspetti
–. Io inteso questo, mi vesti' di pazienzia, la qual cosa mi è
difficilissima; pure ebbi pazienzia insin doppo il suo desinare: e veduto poi
l'ora tarda, la fame mi causò tanta ira, che non potendo più resistere,
mandatole divotamente il canchero nel cuore, di quivi mi parti' e me n'andai a
trovare il cardinale di Loreno, e li feci presente del ditto vaso,
raccomandatomi solo che mi tenessi in buona grazia del Re. Disse che non
bisognava, e quando fussi bisogno, che lo farebbe volentieri: di poi chiamato
un suo tesauriere, gli parlò nello orecchio. Il ditto tesauriere aspettò che io
mi partissi dalla presenza del Cardinale; di poi mi disse: – Benvenuto,
venite meco, che io vi darò da bere un bicchier di buon vino – al quale
io dissi, non sapendo quel che lui si volessi dire: – Di grazia,
Monsignore tesauriere, fatemi donare un sol bicchier di vino e un boccon di
pane, perché veramente io mi vengo manco, perché sono stato da questa mattina a
buon'otta insino a quest'ora, che voi vedete, digiuno, alla porta di madama di
Tampes, per donargli quel bel vasetto d'argento dorato, e tutto gli ho fatto
intendere, e lei, per istraziarmi sempre, m'ha fatto dire che io aspettassi.
Ora m'era sopraggiunto la fame, e mi sentivo mancare; e, sì come Idio ha
voluto, ho donato la roba e le fatiche mie a chi molto meglio le meritava, e
non vi chieggo altro che un poco da bere, che per essere alquanto troppo
colleroso, mi offende il digiuno di sorte che mi faria cader in terra isvenuto
–. Tanto quanto io penai a dire queste parole, era comparso di mirabil
vino e altre piacevolezze di far colezione, tanto che io mi recreai molto bene:
e riaùto gli spiriti vitali, m'era uscita la stizza. Il buon tesauriere mi
porse cento scudi d'oro; ai quali io feci resistenza, di non gli volere in modo
nissuno. Andollo a riferire al Cardinale; il quale, dettogli una gran villania,
gli comandò che me gli facessi pigliar per forza, e che non gli andassi più
inanzi altrimenti. Il tesauriere venne a me crucciato, dicendo che mai più era
stato gridato per l'addietro dal Cardinale; e volendomegli dare, io che feci un
poco di resistenza, molto crucciato mi disse che me gli farebbe pigliar per
forza. Io presi li dinari. Volendo andare a ringraziare il Cardinale, mi fece
intendere per un suo segretario, che sempre che lui mi poteva far piacere, che
me ne farebbe di buon cuore: io me ne tornai a Parigi la medesima sera. Il Re
seppe ogni cosa. Dettono la baia a madama de Tampes, qual fu causa di farla
maggiormente invelenire a far contro a di me, dove io portai gran pericolo
della vita mia, qual si dirà al suo luogo.</p>
</div2>
<div2 type="capitolo">
<head>XXIV.</head>
<p>Se bene molto prima io mi dovevo ricordare della guadagnata amicizia del più
virtuoso, del più amorevole e del più domestico uomo dabbene che mai io
conoscessi al mondo: questo si fu messer Guido Guidi, eccellente medico e
dottore e nobil cittadin fiorentino; per gli infiniti travagli postimi innanzi
dalla perversa fortuna, l'avevo alquanto lasciato un poco indietro. Benché
questo non importi molto, io mi pensavo, per averlo di continuo innel cuore,
che bastassi; ma avvedutomi poi che la mia Vita non istà bene senza lui, l'ho
commesso infra questi mia maggior travagli, acciò che sì come là e' m'era
conforto e aiuto, qui mi faccia memoria di quel bene. Capitò il ditto messer
Guido in Parigi; e avendolo cominciato a cognoscere, lo menai al mio castello,
e quivi gli detti una stanza libera da per sé; così ci godemmo insieme parecchi
anni. Ancora capitò il vescovo di Pavia, cioè monsignor de' Rossi, fratello del
conte di San Sicondo. Questo Signore io levai d'in su l'osteria e lo missi
innel mio castello, dando ancora a lui una istanza libera, dove benissimo
istette accomodato con sua servitori e cavalcature per di molti mesi. Ancora
altra volta accomodai messer Luigi Alamanni con i figliuoli per qualche mese;
pure mi dette grazia Idio che io potetti far qualche piacere, ancora io, agli
uomini e grandi e virtuosi. Con il sopraditto messer Guido godemmo l'amicizia
tanti anni, quanto io là soprastetti, gloriandoci spesso insieme che noi
imparavamo qualche virtù alle spese di quello così grande e maraviglioso
principe, ogniun di noi innella sua professione. Io posso dire veramente che
quello che io sia, e quanto di buono e bello io m'abbia operato, tutto è stato
per causa di quel maraviglioso Re: però rappicco il filo a ragionare di lui e
delle mie grande opere fattegli.</p>
</div2>
<div2 type="capitolo">
<head>XXV.</head>
<p>Avevo in questo mio castello un giuoco di palla da giucare alla corda, del
quale io traevo assai utile mentre che io lo facevo esercitare. Era in detto
luogo alcune piccole stanzette dove abitava diversa sorte di uomini, in fra i
quali era uno stampatore molto valente di libri: questo teneva quasi tutta la
sua bottega drento innel mio castello, e fu quello che stampò quel primo bel
libro di medicina a messer Guido. Volendomi io servire di quelle stanze, lo
mandai via, pur con qualche difficultà non piccola. Vi stava ancora un maestro
di salnitri; e perché io volevo servirmi di queste piccole istanzette per certi
mia buoni lavoranti todeschi, questo ditto maestro di salnitri non voleva
diloggiare; e io piacevolmente più volte gli avevo detto che lui m'accomodassi
delle mie stanze, perché me ne volevo servire per abituro de' mia lavoranti per
il servizio del Re. Quanto più umile parlavo, questa bestia tanto più superbo
mi rispondeva: all'utimo poi io gli detti per termine tre giorni. Il quale se
ne rise, e mi disse che in capo di tre anni comincierebbe a pensarvi. Io non
sapevo che costui era domestico servitore di madama di Tampes: e se e' non
fussi stato che quella causa di madama di Tampes mi faceva un po' più pensare
alle cose, che prima io non facevo, lo arei subito mandato via; ma volsi aver
pazienzia quei tre giorni; i quali passati che e' furno, sanza dire altro,
presi todeschi, italiani e franciosi, con l'arme in mano, e molti manovali che
io avevo; e in breve tempo sfasciai tutta la casa, e le sue robe gittai fuor
del mio castello. E questo atto alquanto rigoroso feci, perché lui aveva
dettomi, che non conosceva possanza di italiano tanto ardita che gli avessi
mosso una maglia del suo luogo. Però, di poi il fatto, questo arrivò; al quale
io dissi: – Io sono il minimo italiano della Italia, e non t'ho fatto
nulla appetto a quello che mi basterebbe l'animo di farti, e che io ti farò, se
tu parli un motto solo – con altre parole ingiuriose che io gli dissi.
Quest'uomo, attonito e spaventato, dette ordine alle sue robe il meglio che
potette; di poi corse a madama de Tampes, e dipinse uno inferno; e quella mia
gran nimica, tanto maggiore, quanto lei era più eloquente e più d'assai, lo
dipinse al Re; il quale due volte, mi fu detto, si volse crucciar meco e dare
male commessione contro a di me; ma perché Arrigo Dalfino suo figliuolo, oggi
re di Francia, aveva ricevuto alcuni dispiaceri da quella troppo ardita donna,
insieme con la regina di Navarra, sorella del re Francesco, con tanta virtù mi
favorirno, che il Re convertì in riso ogni cosa: per la qual cosa, con il vero
aiuto de Dio, io passai una gran fortuna.</p>
</div2>
<div2 type="capitolo">
<head>XXVI.</head>
<p>Ancora ebbi a fare il medesimo a un altro simile a questo, ma non rovinai la
casa; ben gli gittai tutte le sue robe fuori. Per la quale cosa madama de
Tampes ebbe ardire tanto, che la disse al Re: – Io credo che questo
diavolo una volta vi saccheggerà Parigi –. A queste parole il Re adirato
rispose a madama de Tampes dicendole che io facevo troppo bene a difendermi da
quella canaglia, che mi volevano inpedire il suo servizio. Cresceva ogniora
maggior rabbia a questa crudel donna: chiamò a sé un pittore, il quale istava
per istanza a Fontana Beliò, dove il re stava quasi di continuo. Questo pittore
era italiano e bolognese, e per il Bologna era conosciuto: per il nome suo
proprio si chiamava Francesco Primaticcio. Madama di Tampes gli disse, che lui
doverrebbe domandare a il Re quell'opera della Fonte, che Sua Maestà aveva
resoluta a me, e che lei con tutta la sua possanza ne lo aiuterebbe: così
rimasono d'accordo. Ebbe questo Bologna la maggiore allegrezza che gli avessi
mai, e tal cosa si promesse sicura, con tutto che la non fussi sua professione;
ma perché gli aveva assai buon disegno, e' s'era messo in ordine con certi
lavoranti, i quali erano fattisi sotto la disciplina de il Rosso, pittore
nostro fiorentino, veramente maravigliosissimo valentuomo: e ciò che costui
faceva di buono, l'aveva preso dalla mirabil maniera del ditto Rosso, il quale
era di già morto. Potettono tanto quelle argute ragione, con il grande aiuto di
madama di Tampes e con il continuo martellare giorno e notte, or Madama, ora il
Bologna, agli orecchi di quel gran Re. E quello che fu potente causa a farlo
cedere, che lei e il Bologna d'accordo dissono: – Come è 'gli possibile,
sacra Maestà, che, volendo quella che Benvenuto gli faccia dodici statue
d'argento, per la qual cosa non n'ha ancora finito una? O se voi lo impiegate
in una tanta grande impresa, è di necessità che di queste altre, che tanto voi
desiderate, per certo voi ve ne priviate; perché cento valentissimi uomini non
potrebbono finire tante grande opere, quante questo valente uomo ha ordite. Si
vede espresso che lui ha gran voluntà di fare; la qual cosa sarà causa che a un
tratto Vostra Maestà perda e lui e l'opere –. Queste con molt'altre
simile parole, trovato il Re in tempera, compiacque tutto quello che dimandato
e' gli avevano: e per ancora non s'era mai mostro né disegni né modegli di
nulla di mano del detto Bologna.</p>
</div2>
<div2 type="capitolo">
<head>XXVII.</head>
<p>In questo medesimo tempo in Parigi s'era mosso contro a di me quel sicondo
abitante che io avevo cacciato del mio castello, e avevami mosso una lite,
dicendo che io gli avevo rubato gran quantità della sua roba, quando l'avevo
iscasato. Questa lite mi dava grandissimo affanno e toglievami tanto tempo, che
più volte mi volsi mettere al disperato per andarmi con Dio. Hanno per usanza
in Francia di fare grandissimo capitale d'una lite che lor cominciano con un
forestiero o con altra persona che e veggano che sia alquanto istraccurato
allitigare; e subito che lor cominciano a vedersi qualche vantaggio innella
ditta lite, truovano da venderla; e alcuni l'hanno data per dote a certi, che
fanno totalmente quest'arte di comperar lite. Hanno un'altra brutta cosa, che
gli uomini di Normandia, quasi la maggior parte, hanno per arte loro il fare il
testimonio falso; di modo che questi che comprano la lite, subito instruiscono
quattro di questi testimoni o sei, sicondo il bisogno, e per via di questi, chi
non è avvertito a produrne tanti in contrario, un che non sappia l'usanza,
subito ha la sentenzia contro. E a me intravenne questi ditti accidenti: e
parendomi cosa molto disonesta, comparsi alla gran sala di Parigi per difender
le mie ragione; dove io viddi un giudice, luogotenente del Re, del civile,
elevato in sun un gran tribunale. Questo uomo era grande, grosso e grasso, e
d'aspetto austerissimo: aveva all'intorno di sé da una banda e da l'altra molti
proccuratori e avvocati, tutti messi per ordine da destra e da sinistra: altri
venivano, un per volta; e proponevano al ditto giudice una causa. Quelli
avvocati, che erano da canto, io gli viddi talvolta parlar tutti a un tratto;
dove io stetti maravigliato che quel mirabile uomo, vero aspetto di Plutone,
con attitudine evidente porgeva l'orecchio ora a questo ora a quello, e
virtuosamente a tutti rispondeva. E perché a me sempre è dilettato il vedere e
gustare ogni sorte di virtù, mi parve questa tanto mirabile, che io non arei
voluto per gran cosa non l'aver veduta. Accadde, per essere quella sala
grandissima e piena di gran quantità di gente, ancora usavano diligenza che
quivi non entrassi chi non v'aveva che fare, e tenevano la porta serrata e una
guardia a detta porta; la qual guardia alcune volte, per far resistenza a chi
lui non voleva ch'entrassi, impediva con quel gran romore quel maraviglioso
giudice, il quale adirato diceva villania alla ditta guardia. E io più volte mi
abbatte', e considerai l'accidente; e le formate parole, quale io senti', furno
queste, che disse il propio giudice, il quale iscòrse dua gentiluomini che
venivano per vedere; e faccendo questo portiere grandissima resistenza, il
ditto giudice disse gridando ad alta voce: – Sta' cheto, sta' cheto,
Satanasso, levati di costì, e sta' cheto –. Queste parole innella lingua
franzese suonano in questo modo: "<foreign lang="fre">Phe phe Satan phe phe
Satan alè phe</foreign>". Io che benissimo avevo imparata la lingua franzese,
sentendo questo motto, mi venne in memoria quel che Dante volse dire quando lui
entrò con Vergilio suo maestro drento alle porte dello Inferno. Perché Dante a
tempo di Giotto dipintore furno insieme in Francia e maggiormente in Parigi,
dove per le ditte cause si può dire quel luogo dove si litiga essere uno
Inferno: però ancora Dante, intendendo bene la lingua franzese, si servì di
quel motto; e m'è parso gran cosa che mai non sia stato inteso per tale; di
modo che io dico e credo che questi comentatori gli fanno dir cose le quale lui
non pensò mai.</p>
</div2>
<div2 type="capitolo">
<head>XXVIII.</head>
<p>Ritornando ai fatti mia, quando io mi viddi dar certe sentenzie per mano di
questi avvocati, non vedendo modo alcuno di potermi aiutare, ricorsi per mio
aiuto a una gran daga che io avevo, perché sempre mi son dilettato di tener
belle armi; e il primo che io cominciai a intaccare si fu quel principale che
m'aveva mosso la ingiusta lite; e una sera gli detti tanti colpi, pur guardando
di non lo ammazzare, innelle gambe e innelle braccia, che di tutt'a due le
gambe io lo privai. Di poi ritrovai quell'altro che aveva compro la lite, e
anche lui toccai di sorte che tal lite si fermò. Ringraziando di questo e
d'ogni altra cosa sempre Idio, pensando per allora di stare un pezzo sanza
esser molestato, dissi ai mia giovani di casa, massimo a l'italiani, per amor
de Dio ogniuno attendesse alle faccende sua, e m'aiutassino qualche tempo,
tanto che io potessi finire quell'opere cominciate, perché presto le finirei;
di poi me volevo ritornare innItalia, non mi potendo comportare con le
ribalderie di quei Franciosi; e che se quel buon Re s'adirava una volta meco,
m'arebbe fatto capitar male, per avere io fatto per mia difesa di molte di
quelle cotal cose. Questi italiani ditti si erano, il primo e 'l più caro,
Ascanio, del regno di Napoli, luogo ditto Tagliacozze; l'altro si era Pagolo,
romano, persona nata molto umile e non si cognosceva suo padre: questi dua
erano quelli che io avevo menato di Roma, li quali in detta Roma stavano meco.
Un altro romano, che era venuto ancora lui a trovarmi di Roma apposta, ancora
questo si domandava per nome Pagolo ed era figliuolo d'un povero gentiluomo
romano della casata de' Macaroni: questo giovane non sapeva molto de l'arte, ma
era bravissimo con l'arme. Un altro n'avevo, il quale era ferrarese, e per nome
Bartolomeo Chioccia. Ancora un altro n'avevo: questo era fiorentino e aveva
nome Pagolo Miccieri. E perché il suo fratello, ch'era chiamato per sopra nome
il Gatta, questo era valente in su le scritture, ma aveva speso troppo innel
maneggiare la roba di Tommaso Guadagni ricchissimo mercatante, questo Gatta mi
dette ordine a certi libri, dove io tenevo i conti del gran Re Cristianissimo e
d'altri; questo Pagolo Miccieri, avendo preso il modo dal suo fratello di
questi mia libri, lui me gli seguitava, e io gli davo bonissima provvisione. E
perché e' mi pareva molto buon giovane, perché lo vedevo divoto, sentendolo
continuamente quando borbottar salmi, quando con la corona in mano, assai mi
promettevo della sua finta bontà. Chiamato lui solo da parte, gli dissi:
– Pagolo, fratello carissimo; tu vedi come tu stai meco bene, e sai che
tu non avevi nissuno avviamento, e di più ancora tu se' fiorentino; per la qual
cosa io mi fido più di te, per vederti molto divoto con gli atti della
religione, quale è cosa che molto mi piace. Io ti priego che tu mi aiuti,
perché io non mi fido tanto di nessuno di quest'altri: pertanto ti priego che
tu m'abbia cura a queste due prime cose, che molto mi darieno fastidio: l'una
si è che tu guardi benissimo la roba mia, che la non mi sia tolta, e così tu
non me la toccare; ancora, tu vedi quella povera fanciulletta della Caterina,
la quale io tengo principalmente per servizio de l'arte mia, che senza non
potrei fare: ancora, perché io sono uomo, me ne son servito ai mia piaceri
carnali, e potria essere che la mi farebbe un figliuolo; e perché io non vo'
dar le spese ai figliuoli d'altri, né manco sopporterei che mi fussi fatto una
tale ingiuria. Se nissuno di questa casa fussi tanto ardito di far tal cosa, e
io me ne avvedessi, per certo credo che io ammazzerei l'una e l'altro. Però ti
priego, caro fratello, che tu m'aiuti; e se tu vedi nulla, subito dimmelo,
perché io manderò alle forche lei e la madre e chi a tal cosa attendessi: però
sia il primo a guardartene –. Questo ribaldo si fece un segno di croce,
che arrivò dal capo ai piedi, e disse: – O Iesu benedetto! Dio me ne
guardi, che mai io pensassi a tal cosa! prima, per non esser dedito a coteste
cosaccie; di poi, non credete voi che io cognosca il gran bene che io ho da
voi? – A queste parole, vedutemele dire in atto simplice e amorevole in
verso di me, credetti che la stessi appunto come lui diceva.</p>
</div2>
<div2 type="capitolo">
<head>XXIX.</head>
<p>Di poi dua giorni appresso, venendo la festa, messer Mattia del Nazaro,
ancora lui italiano e servitor del Re, della medesima professione valentissimo
uomo, m'aveva invitato con quelli mia giovani a godere a un giardino. Per la
qual cosa io mi messi in ordine, e dissi ancora a Pagolo che lui dovessi venire
a spasso a rallegrarsi, parendomi d'avere alquanto quietato un poco quella
ditta fastidiosa lite. Questo giovane mi rispose dicendomi: – Veramente
che sarebbe grande errore a lasciare la casa così sola: vedete quant'oro,
argenti e gioie voi ci avete. Essendo a questo modo in città di ladri, bisogna
guardarsi di dì come di notte: io mi attenderò a dire certe mie orazioni, in
mentre che io guarderò la casa; andate con l'animo posato a darvi piacere e
buon tempo: un'altra volta farà un altro questo uffizio –. Parendomi di
andare con l'animo riposato, insieme con Pagolo, Ascanio e il Chioccia al ditto
giardino andammo a godere, e quella giornata gran pezzo d'essa passammo
lietamente. Cominciatosi a 'pressare più inverso la sera, sopra il mezzo giorno
mi toccò l'umore, e cominciai a pensare a quelle parole che con finta
semplicità m'aveva detto quello isciagurato; montai in sul mio cavallo e con
dua mia servitori tornai al mio castello; dove io trovai Pagolo e quella
Caterinaccia quasi in sul peccato; perché giunto che io fui, la franciosa
ruffiana madre con gran voce disse: – Pagolo, Caterina, gli è qui il
padrone –. Veduto venire l'uno e l'altro ispaventati e sopragiunti a me
tutti scompigliati, non sapendo né quello che lor si dicevano, né, come
istupidi, dove loro andavano, evidentemente si cognobbe il commesso lor
peccato. Per la qual cosa sopra fatta la ragione dall'ira, messi mano alla
spada, resolutomi per ammazzargli tutt'a dua. Uno si fuggì, l'altra si gittò in
terra ginocchioni, e gridava tutte le misericordie del cielo. Io, che arei
prima voluto dare al mastio, non lo potendo così giugnere al primo, quando da
poi l'ebbi raggiunto intanto m'ero consigliato: il mio meglio si era di
cacciargli via tutt'a dua; perché con tante altre cose fattesi vicine a questa,
io con difficultà arei campato la vita. Però dissi a Pagolo: – Se gli
occhi mia avessino veduto quello che tu, ribaldo, mi fai credere, io ti
passerei dieci volte la trippa con questa spada: or lievamiti dinanzi, che se
tu dicesti mai il Pater nostro, sappi che gli è quel di san Giuliano –.
Di poi cacciai via la madre e la figliuola a colpi di pinte, calci e pugna.
Pensorno vendicarsi di questa ingiuria, e conferito con uno avvocato normando,
insegnò loro che lei dicessi che io avessi usato seco al modo italiano; qual
modo s'intendeva contro natura, cioè in soddomia; dicendo: – Per lo
manco, come questo italiano sente questa tal cosa, e saputo quanto e' l'è di
gran pericolo, subito vi donerà parecchi centinaia di ducati, acciò che voi non
ne parliate, considerando la gran penitenzia che si fa in Francia di questo tal
peccato –. Così rimasino d'accordo: mi posono l'accusa, e io fui
richiesto.</p>
</div2>
<div2 type="capitolo">
<head>XXX.</head>
<p>Quanto più cercavo di riposo, tanto più mi si mostrava le tribulazione.
Offeso dalla fortuna ogni dì in diversi modi, cominciai a pensare qual cosa
delle dua io dovevo fare; o andarmi con Dio e lasciare la Francia nella sua
malora; o sì veramente combattere anche questa pugna e vedere a che fine
m'aveva creato Idio. Un gran pezzo m'ero tribulato sopra questa cosa; all'utimo
poi, preso per resoluzione d'andarmi con Dio, per non voler tentare tanto la
mia perversa fortuna, che lei m'avessi fatto rompere il collo, quando io fui
disposto in tutto e per tutto, e mosso i passi per dar presto luogo a quelle
robe che io non potevo portar meco, e quell'altre sottile, il meglio che io
potevo, accomodarle a dosso a me e miei servitori, pur con molto mio grave
dispiacere faceva tal partita. Era rimasto solo innun mio studiolo; perché quei
mia giovani, che m'avevano confortato che io mi dovessi andar con Dio, dissi
loro, che gli era bene che io mi consigliassi un poco da per me medesimo; con
tutto ciò che io conoscevo bene che loro dicevano in gran parte il vero; perché
da poi che io fussi fuor di prigione e avessi dato un poco di luogo a questa
furia, molto meglio mi potrei scusare con il Re, dicendo con lettere questo
tale assassinamento fattomi sol per invidia. E sì come ho detto, m'ero risoluto
a far così; e mossomi, fui preso per una spalla e volto, e una voce che disse
animosamente: – Benvenuto, come tu suoi, e non aver paura –. Subito
presomi contrario consiglio da quel che avevo fatto, i' dissi a quei mia
giovani taliani: – Pigliate le buone arme e venite meco, e ubbidite a
quanto io vi dico, e non pensate ad altro, perché io voglio comparire. Se io mi
partissi, voi andresti l'altro dì tutti in fumo; sì che ubbidite e venite meco
–. Tutti d'accordo quelli giovani dissono: – Da poi che noi siamo
qui e viviamo del suo, noi doviamo andar seco e aiutarlo insinché c'è vita a
ciò che lui proporrà; perché gli ha detto più il vero che noi non pensavamo.
Subito che e' fussi fuora di questo luogo, e' nemici sua ci farebbon tutti
mandar via. Consideriamo bene le grande opere, che son qui cominciate, e di
quanta grande inportanza le sono: a noi non ci basterebbe la vista di finirle
sanza lui, e li nimici sua direbbono che e' se ne fussi ito per non gli bastar
la vista di finire queste cotale imprese –. Dissono di molte parole,
oltre a queste, d'importanza. Quel giovane romano de' Macaroni fu il primo a
metter animo agli altri: ancora chiamò parecchi di quei tedeschi e franciosi
che mi volevan bene. Eramo dieci infra tutti: io presi il cammino dispostomi
resoluto di non mi lasciare carcerare vivo. Giunto alla presenza dei giudici
cherminali, trovai la ditta Caterina e sua madre. Sopragiunsi loro addosso che
le ridevano con un loro avvocato: entrai drento e animosamente domandai il
giudice, che gonfiato, grosso e grasso, stava elevato sopra gli altri in su 'n
un tribunale. Vedutomi quest'uomo, minaccioso con la testa, disse con sommissa
voce: – Se bene tu hai nome Benvenuto, questa volta tu sarai il mal
venuto –. Io intesi, e replicai un'altra volta dicendo: – Presto
ispacciatemi: ditemi quel che io son venuto a far qui –. Allora il ditto
giudice si volse a Caterina e le disse: – Caterina, di' tutto quel che
t'è occorso d'avere a fare con Benvenuto –. La Caterina disse che io
avevo usato seco al modo della Italia. Il giudice voltosi a me, disse: –
Tu senti quel che la Caterina dice, Benvenuto –. Allora io dissi: –
Se io avessi usato seco al modo italiano, l'arei fatto solo per desiderio
d'avere un figliuolo, sì come fate voi altri –. Allora il giudice
replicò, dicendo: – Ella vuol dire che tu hai usato seco fuora del vaso
dove si fa figliuoli –. A questo io dissi che quello non era il modo
italiano; anzi che doveva essere il modo franzese, da poi che lei lo sapeva e
io no; e che io volevo che lei dicessi a punto innel modo che io avevo aùto a
far seco. Questa ribaldella puttana iscelleratamente disse iscoperto e chiaro
il brutto modo che la voleva dire. Io gnene feci raffermare tre volte l'uno
appresso a l'altro; e ditto che l'ebbe, io dissi ad alta voce: – Signor
giudice, luogotenente del Re Cristianissimo, io vi domando giustizia; perché io
so che le legge del Cristianissimo Re a tal peccato promettono il fuoco a
l'agente e al paziente; però costei confessa il peccato: io non la cognosco in
modo nessuno: la ruffiana madre è qui che per l'un delitto e l'altro merita il
fuoco; io vi domando iustizia –. E queste parole replicavo tanto
frequente e ad alta voce, sempre chiedendo il fuoco per lei e per la madre:
dicendo al giudice, che se non la metteva prigione alla presenza mia, che io
correrei al Re, e direi la ingiustizia che mi faceva un suo luogotenente
cherminale. Costoro a questo mio gran romore cominciorno a 'bassar le voci;
allora io l'alzavo più: la puttanella a piagnere insieme con la madre, e io al
giudice gridavo: – Fuoco, fuoco –. Quel poltroncione, veduto che la
cosa non era passata in quel modo che lui aveva disegnato, cominciò con più
dolce parole a iscusare il debole sesso femminile. A questo, io considerai che
mi pareva pure d'aver vinto una gran pugna, e borbottando e minacciando,
volentieri m'andai con Dio; che certo arei pagato cinquecento scudi a non
v'esser mai comparso. Uscito di quel pelago, con tutto il cuore ringraziai
Idio, e lieto me ne tornai con i mia giovani al mio castello.</p>
</div2>
<div2 type="capitolo">
<head>XXXI.</head>
<p>Quando la perversa fortuna, o sì veramente vogliam dire quella nostra
contraria istella, toglie a perseguitare uno uomo, non gli manca mai modi nuovi
da mettere in campo contro a di lui. Parendomi d'esser uscito di uno
inistimabil pelago, pensando pure che per qualche poco di tempo questa mia
perversa istella mi dovessi lasciare istare, non avendo ancora ripreso il fiato
da quello inistimabil pericolo, che lei me ne dette dua a un tratto innanzi. In
termine di tre giorni mi occorre dua casi; a ciascuno dei dua la vita mia è in
sul bilico della bilancia. Questo si fu che, andando io a Fontana Beliò a
ragionare con il Re, che m'aveva iscritto una lettera, per la quale lui voleva
che io facessi le stampe delle monete di tutto il suo regno, e con essa lettera
m'aveva mandato alcuni disegnetti per mostrarmi parte della voglia sua; ma ben
mi dava licenzia che io facessi tutto quel che a me piaceva: io avevo fatto
nuovi disegni, sicondo il mio parere e sicondo la bellezza de l'arte. Così
giunto a Fontana Beliò, uno di quei tesaurieri, che avevano commessione dal Re
di provvedermi, – questo si chiamava monsignor della Fa – il quale
subito mi disse: – Benvenuto, il Bologna pittore ha aùto dal Re
commessione di fare il vostro gran colosso e tutte le commessione che 'l nostro
Re ci aveva dato per voi, tutte ce l'ha levate, e datecele per lui. A noi c'è
saputo grandemente male, e c'è parso che questo vostro italiano molto
temerariamente si sia portato inverso di voi; perché voi avevi di già aùto
l'opera per virtù de' vostri modelli e delle vostre fatiche; costui ve la
toglie solo per il favore di madama di Tampes: e sono oramai di molti mesi, che
gli ha aùto tal commessione, e ancora non s'è visto che dia ordine a nulla
–. Io, maravigliato, dissi: – Come è egli possibile che io non
abbia mai saputo nulla di questo? – Allora mi disse che costui l'aveva
tenuta segretissima, e che l'aveva aùta con grandissima difficultà, perché il
Re non gnene voleva dare; ma le sollecitudine di madama di Tampes solo gnene
avevan fatto avere. Io sentitomi a questo modo offeso e a così gran torto, e
veduto tormi un'opera la quale io m'avevo guadagnata con le mia gran fatiche,
dispostomi di fare qualche gran cosa di momento con l'arme, difilato me n'andai
a trovare il Bologna. Trava'lo in camera sua, e inne' sua studii: fecemi
chiamare drento, e con certe sue lombardesche raccoglienze mi disse qual buona
faccenda mi aveva condotto quivi. Allora io dissi: – Una faccenda
bonissima e grande –. Quest'uomo commesse ai sua servitori che portassino
da bere, e disse: – Prima che noi ragioniamo di nulla, voglio che noi
beviamo insieme; che così è il costume di Francia –. Allora io dissi:
– Misser Francesco, sappiate che quei ragionamenti che noi abbiamo da
fare insieme non richieggono il bere imprima: forse dappoi si potria bere
–. Cominciai a ragionar seco dicendo: – Tutti gli uomini che fanno
professione di uomo dabbene, fanno le opere loro che per quelle si cognosce
quelli essere uomini dabbene; e faccendo il contrario, non hanno più il nome di
uomo da bene. Io so che voi sapevi che il Re m'aveva dato da fare quel gran
colosso, del quale s'era ragionato diciotto mesi, e né voi né altri mai s'era
fatto innanzi a dir nulla sopracciò; per la qual cosa con le mie gran fatiche
io m'ero mostro al gran Re, il quale, piaciutogli i mia modelli, questa grande
opera aveva dato a fare a me; e son tanti mesi che non ho sentito altro: solo
questa mattina ho inteso che voi l'avete aùta e toltola a me; la quale opera io
me la guadagnai con i mia maravigliosi fatti, e voi me la togliete solo con le
vostre vane parole.</p>
</div2>
<div2 type="capitolo">
<head>XXXII.</head>
<p>A questo il Bologna rispose e disse: – O Benvenuto, ogniun cerca di
fare il fatto suo in tutt'i modi che si può: se il Re vuol così, che volete voi
replicare altro? ché getteresti via il tempo, perché io l'ho aùta ispedita, ed
è mia. Or dite voi ciò che voi volete, e io v'ascolterò –. Dissi così:
– Sappiate, messer Francesco, che io v'arei da dire molte parole, per le
quale con ragion mirabile e vera io vi farei confessare che tal modi non si
usano, qual son cotesti che voi avete fatto e ditto, in fra gli animali
razionali; però verrò con breve parole presto al punto della conclusione; ma
aprite gli orecchi e intendetemi bene, perché la importa –. Costui si
volse muovere da sedere, perché mi vidde tinto in viso e grandemente cambiato:
io dissi che non era ancor tempo a muoversi: che stessi a sedere e che
m'ascoltassi. Allora io cominciai, dicendo così: – Messer Francesco, voi
sapete che l'opera era prima mia, e che, a ragion di mondo, gli era passato il
tempo che nessuno non ne doveva più parlare: ora io vi dico, che io mi contento
che voi facciate un modello, e io, oltra a quello che io ho fatto, ne farò un
altro; di poi cheti cheti lo porteremo al nostro gran Re; e chi guadagnerà per
quella via il vanto d'avere operato meglio, quello meritamente sarà degno del
colosso; e se a voi toccherà a farlo, io diporrò tutta questa grande ingiuria
che voi m'avete fatto, e benedirovvi le mane, come più degne delle mia d'una
tanta gloria. Sì che rimagnamo così, e saremo amici; altrimenti noi saremo
nimici; e Dio che aiuta sempre la ragione, e io che le fo la strada, vi
mostrerrei in quanto grande error voi fussi –. Disse messer Francesco:
– L'opera è mia, e da poi che la m'è stata data, io non voglio mettere il
mio in compromesso –. A cotesto io rispondo: – Messer Francesco,
che da poi che voi non volete pigliare il buon verso, quale è giusto e
ragionevole, io vi mostrerrò quest'altro, il quale sarà come il vostro, che è
brutto e dispiacevole. Vi dico così, che se io sento mai in modo nessuno che
poi parliate di questa mia opera, io subito vi ammazzerò come un cane: e perché
noi non siamo né in Roma, né in Bologna, né in Firenze – qua si vive in
un altro modo – se io so mai che voi ne parliate al Re o ad altri, io vi
ammazzerò a ogni modo. Pensate qual via voi volete pigliare: o quella prima
buona, che io dissi, o questa ultima cattiva, che io dico –. Quest'uomo
non sapeva né che si dire, né che si fare, e io ero in ordine per fare più
volentieri quello effetto allora che mettere altro tempo in mezzo. Non disse
altre parole che queste, il ditto Bologna: – Quando io farò le cose che
debbe fare uno uomo da bene, io non arò una paura al mondo –. A questo
dissi: – Bene avete detto; ma faccendo il contrario abbiate paura, perché
la v'importa – e subito mi parti' dallui, e anda'mene dal Re, e con Sua
Maestà disputai un gran pezzo la faccenda delle monete; la quale noi non fummo
molto d'accordo; perché essendo quivi il suo Consiglio, lo persuadevano che le
monete si dovessin fare in quella maniera di Francia, sì come le s'eran fatte
insino a quel tempo. Ai quali risposi che Sua Maestà m'aveva fatto venire della
Italia perché io gli facessi dell'opere che stessin bene; e se Sua Maestà mi
comandassi al contrario, a me non comporteria l'animo mai di farle. A questo si
dette spazio per ragionarne un'altra volta: subito io me ne tornai a
Parigi.</p>
</div2>
<div2 type="capitolo">
<head>XXXIII.</head>
<p>Non fui sì tosto iscavalcato, che una buona persona, di quelli che hanno
piacere di vedere del male, mi venne a dire che Pagolo Miccieri aveva preso una
casa per quella puttanella della Caterina e per sua madre, e che continuamente
lui si tornava quivi, e che parlando di me, sempre con ischerno diceva: –
Benvenuto aveva dato a guardia la lattuga ai paperi, e pensava che io non me la
mangiassi; basta che ora e' va bravando e crede che io abbia paura di lui: io
mi son messo questa spada e questo pugnale a canto per dargli a divedere che
anche la mia spada taglia e son fiorentino come lui, de' Miccieri, molto meglio
casata che non sono i sua Cellini –. Questo ribaldo, che mi portò tale
imbasciata, me la disse con tanta efficacia, io mi senti' subito balzare la
febbre addosso, dico la febbre sanza dire per comparazione. E perché forse di
tale bestiale passione io mi sarei morto, presi per rimedio di dar quell'esito
che m'aveva dato tale occasione, sicondo il modo che in me sentivo. Dissi a
quel mio lavorante ferrarese, che si chiamava il Chioccia, che venissi meco, e
mi feci menar dietro dal servitore el mio cavallo; e giunto a casa, dove era
questo isciagurato, trovato la porta socchiusa, entrai dentro: viddilo che gli
aveva accanto la spada e 'l pugnale, ed era assedere in su 'n un cassone, e
teneva il braccio al collo a la Caterina: appunto arrivato, senti' che lui con
la madre di lei motteggiava de' casi mia. Spinta la porta innun medesimo tempo
messo la mana alla spada, gli posi la punta d'essa alla gola, non gli avendo
dato tempo a poter pensare che ancora lui aveva la spada, dissi a un tratto:
– Vil poltrone, raccomandati a Dio, che tu se' morto –. Costui,
fermo, disse tre volte: – O mamma mia, aiutatemi –. Io che avevo
voglia d'ammazzarlo a ogni modo, sentito che ebbi quelle parole tanto
isciocche, mi passò la metà della stizza. Intanto aveva detto a quel mio
lavorante Chioccia, che non lasciassi uscire né lei né la madre, perché se io
davo allui, altretanto male volevo fare a quelle dua puttane. Tenendo
continuamente la punta della spada alla gola, e alquanto un pochetto lo
pugnevo, sempre con paventose parole; veduto poi che lui non faceva una difesa
al mondo, e io non sapevo più che mi fare, e quella bravata fatta non mi pareva
che l'avessi fine nessuna, mi venne in fantasia, per il manco male, di fargnene
isposare, con disegno di far da poi le mie vendette. Così resolutomi, dissi:
– Càvati quello anello che tu hai in dito, poltrone, e sposala, acciò che
poi io possa fare le vendette che tu meriti –. Costui subito disse:
– Purché voi non mi ammazziate, io farò ogni cosa. – Adunche
– diss'io – mettigli l'anello –. Scostatogli un poco la spada
dalla gola, costui le misse l'anello. Allora io dissi: – Questo non
basta, perché io voglio che si vadia per dua notari, che tal cosa passi per
contratto –. Ditto al Chioccia che andassi per e' notari, subito mi volsi
allei e alla madre. Parlando in franzese dissi: – Qui verrà i notari e
altri testimoni: la prima che io sento di voi che parli nulla di tal cosa,
subito l'ammazzerò, e v'ammazzerò tutt'a tre; sì che state in cervello –.
A lui dissi in italiano: – Se tu replichi nulla a tutto quel che io
proporrò, ogni minima parola che tu dica, io ti darò tante pugnalate, che io ti
farò votare ciò che tu hai nelle budella –. A questo lui rispose: –
A me basta che voi non mi ammazziate; e io farò ciò che voi volete –.
Giunse i notari e li testimoni, fecesi il contratto altentico e, mirabile!,
passommi la stizza e la febbre. Pagai li notari, e anda'mene. L'altro giorno
venne a Parigi il Bologna a posta, e mi fece chiamare da Mattio del Nasaro:
andai e trovai il detto Bologna, il quale con lieta faccia mi si fece incontro,
pregandomi che io lo volessi per buon fratello, e che mai più parlerebbe di
tale opera, perché conosceva benissimo che io avevo ragione.</p>
</div2>
<div2 type="capitolo">
<head>XXXIV.</head>
<p>Se io non dicessi, in qualcuno di questi mia accidenti, cognoscere d'aver
fatto male, quell'altri, dove io cognosco aver fatto bene, non sarebbono
passati per veri; però io cognosco d'aver fatto errore a volermi vendicare
tanto istranamente con Pagolo Miccieri. Benché, se io avessi pensato che lui
fussi stato uomo di tanta debolezza, non mai mi sarie venuta in animo una tanto
vituperosa vendetta, qual io feci; ché non tanto mi bastò l'avergli fatto
pigliar per moglie una così iscellerata puttanella; che ancora di poi, per
voler finire il restante della mia vendetta, la facevo chiamare, e la ritraevo:
ognindì le davo trenta soldi; e faccendola stare ignuda, voleva la prima cosa
che io li dessi li sua dinari innanzi; la siconda voleva molto bene da far
colezione; la terza io per vendetta usavo seco, rimproverando allei e al marito
le diverse corna che io gli facevo; la quarta si era che io la facevo stare con
gran disagio parecchi e parecchi ore; e stando in questo disagio a lei veniva
molto affastidio, tanto quanto a me dilettava, perché lei era di bellissima
forma e mi faceva grandissimo onore. E perché e' non le pareva che io l'avessi
quella discrezione che prima io avevo, innanzi che lei fussi maritata,
venendole grandemente a noia, cominciava a brontolare; e in quel modo suo
francioso con parole bravava, allegando il suo marito, il quale era ito a stare
col priore di Capua, fratello di Piero Strozzi. E sì come i' ho detto, la
allegava questo suo marito; e come io sentivo parlar di lui, subito mi veniva
una stizza inistimabile; pure me la sopportavo, mal volentieri, il meglio che
io potevo, considerando che per l'arte mia io non potevo trovare cosa più a
proposito di costei; e da me dicevo: – Io fo qui dua diverse vendette:
l'una per esser moglie: queste non son corna vane, come eran le sua quando lei
era a me puttana; però se io fo questa vendetta sì rilevata inverso di lui e
inverso di lei ancora tanta istranezza, faccendola stare qui con tanto disagio,
il quale, oltra al piacere, mi resulta tanto onore e tanto utile, che poss'io
più desiderare? – In mentre che io facevo questo mio conto, questa
ribalda moltipricava con quelle parole ingiuriose, parlando pure del suo
marito; e tanto faceva e diceva, che lei mi cavava de' termini della ragione; e
datomi in preda all'ira, la pigliavo pe' capegli e la strascicavo per la
stanza, dandogli tanti calci e tante pugna insino che io ero stracco. E quivi
non poteva entrare persona al suo soccorso. Avendola molto ben pesta, lei
giurava di non mai più voler tornar da me; per la qual cosa la prima volta mi
parve molto aver mal fatto, perché mi pareva perdere una mirabile occasione al
farmi onore. Ancora vedevo lei esser tutta lacerata, livida e enfiata, pensando
che, se pure lei tornassi, essere di necessità di farla medicare per quindici
giorni, innanzi che io me ne potessi servire.</p>
</div2>
<div2 type="capitolo">
<head>XXXV.</head>
<p>Tornando allei, mandavo una mia serva che l'aiutassi vestire, la qual serva
era una donna vecchia che si domandava Ruberta, amorevolissima; e giunta a
questa ribaldella, le portava di nuovo da bere e da mangiare; di poi l'ugneva
con un poco di grasso di carnesecca arrostito quelle male percosse che io le
avevo date, e 'l resto del grasso che avanzava se lo mangiavano insieme.
Vestita, poi si partiva bestemmiando e maladicendo tutti li taliani e il Re che
ve gli teneva: così se ne andava piagnendo e borbottando insino a casa. Certo
che a me questa prima volta parve molto aver mal fatto; e la mia Ruberta mi
riprendeva, e pur mi diceva: – Voi sete ben crudele a dare tanto
aspramente a una così bella figlietta –. Volendomi scusare con questa mia
Ruberta, dicendole le ribalderie che l'aveva fatte, e lei e la madre, quando la
stava meco, a questo la Ruberta mi sgridava, dicendo che quel non era nulla,
perché gli era il costume di Francia, e che sapeva certo che in Francia non era
marito che non avessi le sue cornetta. A queste parole io mi movevo a risa, e
poi dicevo alla Ruberta che andassi a vedere come la Caterina istava, perché io
arei aùto a piacere di poter finire quella mia opera, servendomi di lei. La mia
Ruberta mi riprendeva, dicendomi che io non sapevo vivere; perché – a,
pena sarà egli giorno, che lei verrà qui da per sé, dove che, se voi la
mandassi a domandare o a visitare, la farebbe il grande e non ci vorrebbe
venire –. Venuto il giorno seguente, questa ditta Caterina venne alla
porta mia, e con gran furore picchiava la ditta porta, di modo che, per essere
io abbasso, corsi a vedere se questo era pazzo o di casa. Aprendo la porta,
questa bestia ridendo mi si gittò al collo, abbracciommi e baciommi, e mi
dimandò se io era più crucciato con essa. Io dissi che no. Lei disse: –
Datemi ben d'asciolvere addunche –. Io le detti ben d'asciolvere, e con
essa mangiai per segno di pace. Di poi mi messi a ritrarla, e in quel mezzo vi
occorse le piacevolezze carnali, e di poi a quell'ora medesima del passato
giorno, tanto lei mi stuzzicò, che io l'ebbi a dare le medesime busse; e così
durammo parecchi giorni, faccendo ogni dì tutte queste medesime cose, come che
a stampa: poco variava dal più al manco. Intanto io, che m'avevo fatto
grandissimo onore e finito la mia figura, detti ordine di gittarla di bronzo;
innella quale io ebbi qualche difficultà, che sarebbe bellissimo per gli
accidenti dell'arte a narrare tal cosa; ma perché io me ne andrei troppo in
lunga, me la passerò. Basta che la mia figura venne benissimo, e fu così bel
getto come mai si facessi.</p>
</div2>
<div2 type="capitolo">
<head>XXXVI.</head>
<p>In mentre che questa opera si tirava innanzi, io compartivo certe ore del
giorno e lavoravo in su la saliera, e quando in sul Giove. Per essere la
saliera lavorata da molte più persone che io non avevo tanto di comodità per
lavorare in sul Giove, di già a questo tempo io l'avevo finita di tutto punto.
Era ritornato il Re a Parigi, e io l'andai a trovare, portandogli la ditta
saliera finita; la quale, sì come io ho detto di sopra, era in forma ovata ed
era di grandezza di dua terzi di braccio in circa, tutta d'oro, lavorata per
virtù di cesello. E sì come io dissi quando io ragionai del modello, avevo
figurato il Mare e la Terra assedere l'uno e l'altro, e intramettevano le
gambe, sì come entra certi rami del mare infra la terra, e la terra infra del
detto mare: così propiamente avevo dato loro quella grazia. A il Mare avevo
posto in mano un tridente innella destra; e innella sinistra avevo posto una
barca sottilmente lavorata, innella quale si metteva la salina. Era sotto a
questa detta figura i sua quattro cavalli marittimi, che insino al petto e le
zampe dinanzi erano di cavallo; tutta la parte dal mezzo indietro era di pesce:
queste code di pesce con piacevol modo s'intrecciavano insieme; in sul qual
gruppo sedeva con fierissima attitudine il detto Mare: aveva all'intorno molta
sorte di pesci e altri animali marittimi. L'acqua era figurata con le sue onde;
di poi era benissimo smaltata del suo propio colore. Per la Terra avevo
figurato una bellissima donna, con il corno della sua dovizia in mano, tutta
ignuda come il mastio appunto; nell'altra sua sinistra mana avevo fatto un
tempietto di ordine ionico, sottilissimamente lavorato; e in questo avevo
accomodato il pepe. Sotto a questa femina avevo fatto i più belli animali che
produca la terra; e i sua scogli terrestri avevo parte ismaltati e parte
lasciati d'oro. Avevo da poi posata questa ditta opera e investita in una basa
d'ebano nero: era di una certa accomodata grossezza, e aveva un poco di
goletta, nella quale io aveva compartito quattro figure d'oro, fatte di più che
mezzo rilievo: questi si erano figurato la Notte, il Giorno, il Graprusco e
l'Aurora. Ancora v'era quattro altre figure della medesima grandezza, fatte per
i quattro venti principali, con tanta puletezza lavorate e parte ismaltate,
quanto immaginar si possa. Quando questa opera io posi agli occhi del Re, messe
una voce di stupore, e non si poteva saziare di guardarla: di poi mi disse che
io la riportassi a casa mia, e che mi direbbe a tempo quello che io ne dovessi
fare. Porta'nela a casa, e subito invitai parecchi mia cari amici, e con essi
con grandissima lietitudine desinai, mettendo la saliera in mezzo alla tavola;
e fummo i primi a 'doperarla. Di poi seguitavo di finire il Giove d'argento, e
un gran vaso, già ditto, lavorato tutto con molti ornamenti piacevolissimi e
con assai figure.</p>
</div2>
<div2 type="capitolo">
<head>XXXVII.</head>
<p>In questo tempo il Bologna pittore sopra ditto dette ad intendere al Re, che
gli era bene che Sua Maestà lo lasciassi andare insino a Roma, e gli facessi
lettere di favori, per le quali lui potessi formare di quelle prime belle
anticaglie, cioè il Leoconte, la Cleopatra, la Venere, il Comodo, la Zingana e
Appollo. Queste veramente sono le più belle cose che sieno in Roma. E diceva al
Re, che quando Sua Maestà avessi dappoi veduto quelle meravigliose opere,
allora saprebbe ragionare dell'arte del disegno; perché tutto quello che gli
aveva veduto di noi moderni era molto discosto dal ben fare di quelli antichi.
Il Re fu contento, e fecegli tutti i favori che lui domandò. Così andò nella
sua malora questa bestia. Non gli essendo bastato la vista di fare con le sue
mane a gara meco, prese quell'altro lombardesco ispediente, cercando di svilire
l'opere mie facendosi formatore di antichi. E con tutto che lui benissimo
l'avessi fatte formare, gliene riuscì tutto contrario effetto da quello che lui
s'era immaginato; qual cosa si dirà da poi al suo luogo. Avendo a fatto
cacciato via la ditta Caterinaccia, e quel povero giovane isgraziato del marito
andatosi con Dio di Parigi, volendo finire di nettare la mia Fontana Beliò,
qual'era di già fatta di bronzo, ancora per fare bene quelle due Vittorie, che
andavano negli anguli da canto nel mezzo tondo della porta, presi una povera
fanciulletta de l'età di quindici anni in circa. Questa era molto bella di
forma di corpo ed era alquanto brunetta; e per essere salvatichella e di
pochissime parole, veloce nel suo andare, accigliata negli occhi, queste tali
cose causorno ch'io le posi nome Scorzone: il nome suo proprio si era Gianna.
Con questa ditta figliuola io fini' benissimo di bronzo la ditta Fontana Beliò,
e quelle due Vittorie ditte per la ditta porta. Questa giovanetta era pura e
vergine, e io la 'ngravidai; la quale mi partorì una figliuola a' dì sette di
giugno, a ore tredici di giorno, 1544, quale era il corso dell'età mia appunto
de' 44 anni. La detta figliuola io le posi nome Constanza; e mi fu battezzata
da messer Guido Guidi, medico del Re, amicissimo mio, siccome di sopra ho
scritto. Fu lui solo compare, perché in Francia così è il costume d'un solo
compare e dua comare, che una fu la signora Maddalena, moglie di messer Luigi
Alamanni, gentiluomo fiorentino e poeta maraviglioso; l'altra comare si fu la
moglie di messer Ricciardo del Bene nostro cittadin fiorentino e là gran
mercante; lei gran gentildonna franzese. Questo fu il primo figliuolo che io
avessi mai, per quanto io mi ricordo. Consegnai alla detta fanciulla tanti
dinari per dota, quanti si contentò una sua zia, a chi io la resi; e mai più da
poi la cognobbi.</p>
</div2>
<div2 type="capitolo">
<head>XXXVIII.</head>
<p>Sollecitavo l'opere mie, e l'avevo molto tirate innanzi: il Giove era quasi
che alla sua fine, il vaso similmente; la porta cominciava a mostrare le sue
bellezze. In questo tempo capitò il Re a Parigi; e se bene io ho detto per la
nascita della mia figliuola 1544, noi non eramo ancora passati il 1543; ma
perché m'è venuto in proposito il parlar di questa mia figliuola ora, per non
mi avere a impedire in quest'altre cose di più importanza, non ne dirò altro
per insino al suo luogo. Venne il Re a Parigi, come ho detto, e subito se ne
venne a casa mia, e trovato quelle tante opere innanzi, tale che gli occhi si
potevan benissimo sattisfare; sì come fecero quegli di quel maraviglioso Re, al
quale sattisfece tanto le ditte opere quanto desiderar possa uno che duri
fatica come avevo fatto io; subito da per sé si ricordò, che il sopra ditto
cardinale di Ferrara non m'aveva dato nulla, né pensione né altro, di quello
che lui m'aveva promesso; e borbottando con il suo Amiraglia, disse che il
cardinale di Ferrara s'era portato molto male a non mi dar niente; ma che
voleva rimediare a questo tale inconveniente, perché vedeva che io ero uomo da
far poche parole; e, da vedere a non vedere, una volta io mi sarei ito con Dio
sanza dirgli altro. Andatisene a casa, di poi il desinare di Sua Maestà, disse
al Cardinale, che con la sua parola dicessi al tesauriere de' risparmi che mi
pagassi il più presto che poteva settemila scudi d'oro, in tre o in quattro
paghe, secondo la comodità che a lui veniva, purché di questo non mancassi; e
più gli replicò, dicendo: – Io vi detti Benvenuto in custode, e voi ve
l'avete dimenticato –. Il Cardinale disse che farebbe volentieri tutto
quello che diceva Sua Maestà. Il ditto Cardinale per sua mala natura lasciò
passare a il Re questa voluntà. Intanto le guerre crescevano; e fu nel tempo
che lo Imperadore con il suo grandissimo esercito veniva alla volta di Parigi.
Veduto il Cardinale che la Francia era in gran penuria di danari, entrato un
giorno in proposito a parlar di me, disse: – Sacra Maestà, per far
meglio, io non ho fatto dare danari a Benvenuto; l'una si è perché ora ce n'è
troppo bisogno; l'altra causa si è perché una così grossa partita di danari più
presto v'arebbe fatto perdere Benvenuto; perché parendogli esser ricco, lui se
ne arebbe compro de' beni nella Italia, e una volta che gli fussi tocco la
bizzaria, più volentieri si sarebbe partito da Voi; sì che io ho considerato
che il meglio sia che Vostra Maestà gli dia qualcosa innel suo regno, avendo
voluntà che lui resti per più lungo tempo al suo servizio –. Il Re fece
buone queste ragioni, per essere in penuria di danari; niente di manco, come
animo nobilissimo, veramente degno di quel Re che gli era, considerò che il
detto Cardinale aveva fatto cotesta cosa più per gratificarsi che per
necessità, che lui immaginare avessi possuto tanto innanzi le necessità di un
sì gran regno.</p>
</div2>
<div2 type="capitolo">
<head>XXXIX.</head>
<p>E con tutto che, sì come io ho detto, il Re dimostrassi di avergli fatte
buone queste ditte ragione, innel segreto suo lui non la intendeva così;
perché, sì come io ho detto di sopra, egli rivenne a Parigi, e l'altro giorno,
senza che io l'andassi a incitare, da per sé venne accasa mia: dove, fattomigli
incontro, lo menai per diverse stanze, dove erano diverse sorte d'opere, e
cominciando alle cose più basse, gli mostrai molta quantità d'opere di bronzo,
le quali lui non aveva vedute tante di gran pezzo. Di poi lo menai a vedere il
Giove d'argento, e gnene mostrai come finito, con tutti i sua bellissimi
ornamenti: qual gli parve cosa molto più mirabile che non saria parsa ad altro
uomo, rispetto a una certa terribile occasione che allui era avvenuta certi
pochi anni innanzi: che passando, di poi la presa di Tunizi, lo Imperadore per
Parigi, d'accordo con il suo cognato re Francesco, il detto Re, volendo fare un
presente degno d'un così grande Imperadore, gli fece fare uno Ercole d'argento,
della grandezza appunto che io avevo fatto il Giove; il quale Ercole il Re
confessava essere la più brutta opera che lui mai avessi vista; e così avendola
accusata per tale a quelli valenti uomini di Parigi i quali si pretendevano
essere li più valenti uomini del mondo di tal professione, avendo dato ad
intendere a il Re che quello era tutto quello che si poteva fare in argento e
nondimanco volsono dumila ducati di quel lor porco lavoro; per questa cagione
avendo veduto il Re quella mia opera, vidde in essa tanta pulitezza, quale lui
non arebbe mai creduto. Così fece buon giudizio, e volse che la mia opera del
Giove fussi valutata ancora essa dumila ducati, dicendo: – A quelli io
non davo salario nessuno: a questo, che io do mille scudi incirca di salario,
certo egli me la può fare per il prezzo di dumila scudi d'oro, avendo il ditto
vantaggio del suo salario –. Appresso io lo menai a vedere altre opere
d'argento e d'oro, e molti altri modegli per inventare opere nuove. Di poi
all'utimo della sua partita, innel mio prato del castello scopersi quel gran
gigante, a il quale il Re fece una maggior maraviglia che mai gli avessi fatto
a nessuna altra cosa; e voltosi all'Amiraglio, qual si chiamava Monsignor
Aniballe, disse: – Da poi che dal Cardinale costui di nulla è stato
provisto, gli è forza che per essere ancor lui pigro a domandare, sanza dire
altro voglio che lui sia provisto: sì che questi uomini, che non usano dimandar
nulla, par lor dovere che le fatiche loro dimandino assai: però provedetelo
della prima badia che vaca, qual sia insino al valore di dumila scudi
d'entrata; e quando ella non venga in una pezza sola, fate che la sia in dua e
tre pezzi, perché a lui gli sarà il medesimo –. Io, essendo alla
presenza, senti' ogni cosa e subito lo ringraziai, come se aùta io l'avessi,
dicendo a Sua Maestà che io volevo, quando questa cosa fussi venuta, lavorare
per Sua Maestà sanza altro premio né di salario né d'altra valuta d'opere,
infino a tanto che costretto dalla vecchiaia, non possendo più lavorare, io
potessi in pace riposare la istanca vita mia, vivendo con essa entrata
onoratamente, ricordandomi d'aver servito un così gran Re, quant'era Sua
Maestà. A queste mie parole il Re con molta baldanza lietissimo inverso di me
disse: – E così si facci – e contento Sua Maestà da me si partì, e
io restai.</p>
</div2>
<div2 type="capitolo">
<head>XL.</head>
<p>Madama di Tampes, saputo queste mie faccende, più grandemente inverso di me
inveleniva, dicendo da per sé: – Io governo oggi il mondo, e un piccolo
uomo, simile a questo, nulla mi stima! – Si messe in tutto e per tutto a
bottega per fare contra di me. E capitandogli uno certo uomo alle mani, il
quale era grande istillatore – questo gli dette alcune acque odorifere e
mirabile, le quali gli facevan tirare la pelle, cosa per l'addietro non mai
usata in Francia – lei lo misse innanzi al Re: il quale uomo propose
alcune di queste istillazione, le quali molto dilettorno al Re; e in questi
piaceri fece, che lui domandò a Sua Maestà un giuoco di palla che io avevo nel
mio castello, con certe piccole istanzette, le quale lui diceva che io non me
ne servivo. Quel buon Re, che cognosceva la cosa onde la veniva, non dava
risposta alcuna. Madama di Tampes si messe a sollecitare per quelle vie che
possono le donne innegli uomini, tanto che facilmente gli riuscì questo suo
disegno, che trovando il Re in una amorosa tempera, alla quale lui era molto
sottoposto, conpiacque a Madama tanto quanto lei desiderava. Venne questo ditto
uomo insieme con il tesauriere Grolier, grandissimo gentiluomo di Francia; e
perché questo tesauriere parlava benissimo italiano, venne al mio castello, e
entrò in esso alla presenza mia parlando meco in italiano, in modo di
motteggiare. Quando e' vidde il bello, disse: – Io metto in tenuta da
parte del Re questo uomo qui di quel giuoco di palla insieme con quelle casette
che a il detto giuoco appartengono –. A questo io dissi: – Del
sacro Re è ogni cosa; però più liberamente voi potevi entrare qua drento;
perché in questo modo, fatto per via di notai e della corte, mostra più essere
una via d'inganno, che una istietta commessione di un sì gran Re; e vi protesto
che prima che io mi vadia a dolere al Re, io mi difenderò in quel modo che Sua
Maestà l'altr'ieri mi commisse che io facessi; e vi sbalzerò quest'uomo, che
voi m'avete messo qui, per le finestre, se altra spressa commessione io non
veggo per la propia mana del Re –. A queste mie parole il detto
tesauriere se n'andò minacciando e borbottando, e io faccendo il simile mi
restai, né volsi per allora fare altra dimostrazione: di poi me n'andai a
trovare quelli notari, che avevano messo colui in possessione. Questi erano
molto mia conoscenti, e mi dissono che quella era una cerimonia fatta bene con
commessione del Re, ma che la non importava molto; e che se io gli avessi fatto
qualche poco di resistenza, lui non arebbe preso la possessione, come egli
fece; e che quelli erano atti e costumi della corte, i quali non toccavano
punto l'ubbidienza del Re; di modo che, quando a me venissi bene il cavarlo di
possessione in quel modo che v'era entrato, saria ben fatto, e non ne saria
altro. A me bastò essere accennato, che l'altro giorno cominciai a mettere mano
all'arme; e se bene io ebbi qualche difficultà, me l'avevo presa per piacere.
Ogni dì un tratto facevo uno assalto con sassi, con picche, con archibusi, pure
sparando sanza palla; ma mettevo loro tanto ispavento, che nissuno non voleva
più venire a 'iutarlo. Per la qual cosa, trovando un giorno la sua battaglia
debole, entrai per forza in casa, e lui ne cacciai, gittandogli fuori tutto
tutto quello che lui v'aveva portato. Di poi ricorsi al Re, e li dissi che io
avevo fatto tutto tutto che Sua Maestà m'aveva commisso, difendendomi da tutti
quelli che mi volevano inpedire il servizio di Sua Maestà. A questo il Re se ne
rise, e mi spedì nuove lettere, per le quale io non avessi più da esser
molestato.</p>
</div2>
<div2 type="capitolo">
<head>XLI.</head>
<p>Intanto con gran sollecitudine io fini' il bel Giove d'argento, insieme con
la sua basa dorata, la quale io avevo posta sopra uno zocco di legno, che
appariva poco; e in detto zocco di legno avevo commesso quattro pallottole di
legno forte, le quali istavano più che mezze nascoste nelle lor casse, in
foggia di noce di balestre. Eran queste cose tanto gentilmente ordinate, che un
piccol fanciullo facilmente per tutti i versi sanza una fatica al mondo,
mandava innanzi e indietro e volgeva la ditta statua di Giove. Avendola
assettata a mio modo, me ne andai con essa a Fontana Beliò, dove era il Re. In
questo tempo il sopra ditto Bologna aveva portato di Roma le sopra ditte
statue, e l'aveva con gran sollecitudine fatte gittare di bronzo. Io che non
sapevo nulla di questo, sì perché lui aveva fatto questa sua faccenda molto
segretamente, e perché Fontana Beliò è discosto da Parigi più di quaranta
miglia; però non avevo potuto sapere niente. Faccendo intendere al Re dove
voleva che io ponessi il Giove, essendo alla presenza Madama di Tampes, disse
al Re che non v'era luogo più a proposito dove metterlo che nella sua bella
galleria. Questo si era, come noi diremmo in Toscana, una loggia, o sì
veramente uno androne: più presto androne si potria chiamare, perché loggia noi
chiamiamo quelle stanze che sono aperte da una parte. Era questa stanza lunga
molto più di cento passi andanti, ed era ornata e ricchissima di pitture di
mano di quel mirabile Rosso, nostro fiorentino; e infra le pitture era
accomodato moltissime parte di scultura, alcune tonde, altre di basso rilievo:
era di larghezza di passi andanti dodici in circa. Il sopra ditto Bologna aveva
condotto in questa ditta galleria tutte le sopra ditte opere antiche, fatte di
bronzo e benissimo condotte, e l'aveva poste con bellissimo ordine, elevate in
su le sue base; e sì come di sopra ho ditto, queste erano le più belle cose
tratte da quelle antiche di Roma. In questa ditta istanza io condussi il mio
Giove; e quando viddi quel grande apparecchio, tutto fatto a arte, io da per me
dissi: – Questo si è come passare in fra le picche. Ora Idio mi aiuti
–. Messolo al suo luogo e, quanto io potetti, benissimo acconcio,
aspettai quel gran Re che venissi. Aveva il ditto Giove innella sua mano destra
accomodato il suo fùlgore in attitudine di volerlo trarre, e nella sinistra gli
avevo accomodato il Mondo. Infra le fiamme avevo con molta destrezza commisso
un pezzo d'una torcia bianca. E perché Madama di Tampes aveva trattenuto il Re
insino a notte per fare uno de' duo mali, o che lui non venissi o sì veramente
che l'opera mia, causa della notte, si mostrassi manco bella; e come Idio
promette a quelle creature che hanno fede in lui, ne avvenne tutto il
contrario; perché veduto fattosi notte, io accesi la ditta torcia che era in
mano al Giove; e per essere alquanto elevata sopra la testa del ditto Giove,
cadevano i lumi di sopra e facevano molto più bel vedere, che di dì non arien
fatto. Comparse il ditto Re insieme con la sua Madama di Tampes, col Dalfino
suo figliuolo e con la Dalfina, oggi re, con il re di Navarra suo cognato, con
madama Margherita sua figliuola, e parecchi altri gran signori, i quali erano
instruiti a posta da Madama di Tampes per dire contro a di me. Veduto entrare
il Re, feci ispignere innanzi da quel mio garzone già ditto, Ascanio, che
pianamente moveva il bel Giove incontro al Re: e perché ancora io fatto con un
poco d'arte, quel poco del moto che si dava alla ditta figura, per essere assai
ben fatta, la faceva parer viva; e lasciatomi alquanto le ditte figure antiche
indietro, detti prima gran piacere, agli occhi, della opera mia. Subito disse
il Re: – Questa è molto più bella cosa che mai per nessuno uomo si sia
veduta, e io, che pur me ne diletto e 'ntendo, non n'arei immaginato la
centesima parte –. Quei Signori, che avevano a dire contr'a di me, pareva
che non si potessino saziare di lodare la ditta opera. Madama di Tampes
arditamente disse: – Ben pare che voi non abbiate occhi. Non vedete voi
quante belle figure di bronzo antiche son poste più là, innelle quali consiste
la vera virtù di quest'arte, e non in queste baiate moderne? – Allora il
Re si mosse, e gli altri seco; e dato una occhiata alle ditte figure, e quelle,
per esser lor porto i lumi inferiori, non si mostravano punto bene; a questo il
Re disse: – Chi ha voluto disfavorire questo uomo, gli ha fatto un gran
favore; perché mediante queste mirabile figure si vede e cognosce questa sua da
gran lunga esser più bella e più maravigliosa di quelle. Però è da fare un gran
conto di Benvenuto, che non tanto che l'opere sue restino al paragone
dell'antiche, ancora quelle superano –. A questo Madama di Tampes disse
che vedendo di dì tale opera, la non parrebbe l'un mille bella di quel che lei
par di notte; ancora v'era da considerare, che io avevo messo un velo addosso
alla ditta figura, per coprire gli errori. Questo si era un velo sottilissimo,
che io avevo messo con bella grazia addosso al ditto Giove, perché gli
accrescessi maestà: il quale a quelle parole io lo presi, alzandolo per di
sotto, scoprendo quei bei membri genitali, e con un poco di dimostrata istizza
tutto lo stracciai. Lei pensò che io gli avessi scoperto quella parte per
proprio ischerno. Avvedutosi il Re di quello isdegno e io vinto dalla passione,
volsi cominciare a parlare: subito il savio Re disse queste formate parole in
sua lingua: – Benvenuto, io ti taglio la parola; sì che sta cheto, e arai
più tesoro che tu non desideri, l'un mille –. Non possendo io parlare,
con gran passione mi scontorcevo: causa che lei più sdegnosa brontolava; e il
Re, più presto assai di quel che gli arebbe fatto, si partì, dicendo forte, per
darmi animo, aver cavato di Italia il maggior uomo che nascessi mai, pieno di
tante professione.</p>
</div2>
<div2 type="capitolo">
<head>XLII.</head>
<p>Lasciato il Giove quivi, volendomi partire la mattina, mi fece dare mille
scudi d'oro: parte erano di mia salari, e parte di conti, che io mostravo avere
speso di mio. Preso li dinari, lieto e contento me ne tornai a Parigi; e subito
giunto, rallegratomi in casa, di poi il desinare feci portare tutti li miei
vestimenti, quali erano molta quantità di seta, di finissime pelle e similmente
di panni sottilissimi. Questi io feci a tutti quei mia lavoranti un presente,
donandogli sicondo i meriti d'essi servitori, insino alle serve e i ragazzi di
stalla, dando a tutti animo che m'aiutassino di buon cuore. Ripreso il vigore,
con grandissimo istudio e sollecitudine mi missi intorno a finire quella grande
statua del Marte, quale avevo fatto di legni benissimo tessuti per armadura; e
di sopra, la sua carne si era una crosta, grossa uno ottavo di braccio, fatta
di gesso e diligentemente lavorata; dipoi avevo ordinato di formare di molti
pezzi la ditta figura, e commetterla da poi a coda di rondine, sì come l'arte
promette; che molto facilmente mi veniva fatto. Non voglio mancare di dare un
contra segno di questa grande opera, cosa veramente degna di riso: perché io
avevo comandato a tutti quelli a chi io davo le spese che nella casa mia e
innel mio castello non vi conducessino meretrice; e a questo io ne facevo molta
diligenza che tal cosa non vi venissi. Era quel mio giovane Ascanio innamorato
d'una bellissima giovine, e lei di lui: per la qual cosa fuggitasi questa ditta
giovine da sua madre, essendo venuta una notte a trovare Ascanio, non se ne
volendo poi andare, e lui non sapendo dove se la nascondere, per utimo rimedio,
come persona ingegnosa, la mise drento nella figura del ditto Marte, e innella
propia testa ve l'accomodò da dormire; e quivi soprastette assai, e la notte
lui chetamente alcune volte la cavava. Per avere lasciato quella testa molto
vicino alla sua fine, e per un poco di mia boria, lasciavo iscoperto la ditta
testa, la quale si vedeva per la maggior parte della città di Parigi: avevano
cominciato quei più vicini a salire su per i tetti, e andavavi assai popoli a
posta per vederla. E perché era un nome per Parigi, che in quel mio castello
<foreign lang="lat">ab antico</foreign> abitassi uno spirito, della qual cosa
io ne vidi alcuno contra segno da credere che così fussi il vero – il
detto spirito universalmente per la plebe di Parigi lo chiamavano per nome
Lemmonio Boreò – e perché questa fanciulletta, che abitava innella ditta
testa, alcune volte non poteva fare che non si vedessi per gli occhi un certo
poco di muovere; dove alcuni di quei sciocchi popoli dicevano che quel ditto
spirito era entrato in quel corpo di quella gran figura, e che e' faceva
muovere gli occhi a quella testa, e la bocca, come se ella volessi parlare; e
molti ispaventati si partivano, e alcuni astuti, venuti a vedere e non si
potendo discredere di quel balenamento degli occhi che faceva la ditta figura,
ancora loro affermavano che ivi fussi spirito, non sapendo che v'era spirito e
buona carne di più.</p>
</div2>
<div2 type="capitolo">
<head>XLIII.</head>
<p>In quel mentre io m'attendevo a mettere insieme la mia bella porta, con
tutte le infrascritte cose. E perché io non mi voglio curare di scrivere in
questa mia Vita cose che s'appartengono a quelli che scrivono le cronache, però
ho lasciato indietro la venuta dello Imperadore con il suo grande esercito, e
il Re con tutto il suo sforzo armato. E in questi tempi cercò del mio
consiglio, per affortificare prestamente Parigi: venne a posta per me a casa, e
menommi intorno a tutta la città di Parigi; e sentito con che buona ragione io
prestamente gli affortificavo Parigi, mi dette ispressa commessione, che quanto
io avevo detto subitamente facessi; e comandò al suo Amiraglio che comandassi a
quei populi che mi ubbidissino, sotto 'l poter della disgrazia sua.
L'Amiraglio, che era fatto tale per il favore di Madama di Tampes e non per le
sue buone opere, per essere uomo di poco ingegno e per essere il nome suo
monsignore d'Anguebò, se bene in nostra lingua e' vol dire monsignor
d'Aniballe, in quella loro lingua e' suona in modo, che quei populi i più lo
chiamavano monsignore Asino Bue; questa bestia, conferito il tutto a Madama di
Tampes, lei gli comandò che prestamente egli facessi venire Girolimo
Bellarmato. Questo era uno ingegnere sanese ed era a Diepa, poco più d'una
giornata discosto da Parigi. Venne subito, e messo in opera la più lunga via da
forzificare, io mi ritirai da tale impresa; e se lo Imperadore spigneva
innanzi, con gran facilità si pigliava Parigi. Ben si disse che in quello
accordo fatto da poi, Madama di Tampes, che più che altra persona vi s'era
intermessa, aveva tradito il Re. Altro non mi occorre dire di questo, perché
non fa al mio proposito. Mi missi con gran sollecitudine a mettere insieme la
mia porta di bronzo, e a finire quel gran vaso, e du' altri mezzani fatti di
mio argento. Dipoi queste tribulazioni venne il buon Re a riposarsi alquanto a
Parigi. Essendo nata questa maladetta donna quasi per la rovina del mondo, mi
par pure esser da qualcosa, da poi che l'ebbe me per suo nimico capitale.
Caduta in proposito con quel buon Re de' casi mia, gli disse tanto mal di me,
che quel buono uomo per compiacerle, si misse a giurare che mai più terrebbe un
conto di me al mondo, come se cognosciuto mai non mi avessi. Queste parole me
le venne a dir subito un paggio del cardinal di Ferrara, che si chiamava il
Villa, e mi disse lui medesimo averle udite della bocca del Re. Questa cosa mi
messe in tanta còllora, che gittato a traverso tutti i miei ferri, e tutte
l'opera ancora, mi missi in ordine per andarmi con Dio, e subito andai a
trovare il Re. Dipoi il suo desinare, entrai in una camera dove era Sua Maestà
con pochissime persone; e quando e' mi vidde entrare, fattogli io quella debita
reverenza che s'appartiene a un Re, subito con lieta faccia m'inchinò il capo.
Per la qual cosa presi isperanza, e a poco a poco accostatomi a Sua Maestà,
perché si mostrava alcune cose della mia professione, quando si fu ragionato un
pezzetto sopra le ditte cose, Sua Maestà mi domandò se io avevo da mostrargli a
casa mia qualche cosa di bello, di poi disse quando io volevo che venissi a
vederle. Allora io dissi che io stavo in ordine da mostrargli qualcosa, se gli
avessi ben voluto, allora. Subito disse che io mi avviassi a casa, e che allora
voleva venire.</p>
</div2>
<div2 type="capitolo">
<head>XLIV.</head>
<p>Io mi avviai, aspettando questo buon Re, il quale era ito per tor licenza di
Madama di Tampes. Volendo ella saper dove gli andava, perché disse che gli
terrebbe compagnia, quando il Re gli ebbe ditto dove gli andava, lei disse a
Sua Maestà che non voleva andar seco, e che lo pregava che gli facessi tanto di
grazia per quel dì di non andare manco lui. Ebbe a rimettersi più di due volte,
volendo svolgere il Re da quella impresa: per quel dì non venne a casa mia.
L'altro giorno da poi io tornai dal Re in su quella medesima ora: subito
vedutomi, giurò di voler venir subito a casa mia. Andato al suo solito per
licenzia dalla sua Madama di Tampes, veduto con tutto il suo potere di non aver
potuto distorre il Re, si misse con la sua mordace lingua a dir tanto male di
me, quanto dir si possa d'uno uomo, che fussi nimico mortale di quella degna
Corona. A questo quel buon Re disse, che voleva venire a casa mia, solo per
gridarmi di sorte, che m'arebbe ispaventato; e così dette la fede a Madama di
Tampes di fare. E subito venne a casa, dove io lo guidai in certe grande stanze
basse, nelle quale io avevo messo insieme tutta quella mia gran porta; e giunto
a essa il Re rimase tanto stupefatto, che egli non ritrovava la via per dirmi
quella gran villania che lui aveva promesso a Madama di Tampes. Né anche per
questo non volse mancare di non trovare l'occasione per dirmi quella promessa
villania, e cominciò dicendo: – Gli è pure grandissima cosa, Benvenuto,
che voi altri, se bene voi sete virtuosi, doverresti cognoscere che quelle tal
virtù da per voi non le potete mostrare; e solo vi dimostrate grandi mediante
le occasione che voi ricevete da noi. Ora voi doverresti essere un poco più
ubbidienti, e non tanto superbi e di vostro capo. Io mi ricordo avervi
comandato espressamente che voi mi facessi dodici statue d'argento; e quello
era tutto il mio desiderio. Voi mi avete voluta fare una saliera, e vasi e
teste e porte, e tante altre cose, che io sono molto smarrito, veduto lasciato
indrieto tutti i desideri delle mie voglie, e atteso a compiacere a tutte le
voglie vostre: sì che pensando di fare di questa sorte, io vi darò poi a
divedere come io uso di fare, quando io voglio che si faccia a mio modo.
Pertanto vi dico: attendete a ubbidire a quanto v'è detto, perché stando
ostinato a queste vostre fantasie, voi darete del capo nel muro –. E in
mentre che egli diceva queste parole, tutti quei Signori stavano attenti,
veduto che lui scoteva il capo, aggrottava gli occhi, or con una mana or con
l'altra faceva cenni; talmente che tutti quelli uomini che erano quivi alla
presenza, tremavono di paura per me, perché io m'ero risoluto di non avere una
paura al mondo.</p>
</div2>
<div2 type="capitolo">
<head>XLV.</head>
<p>E subito finito che gli ebbe di farmi quella bravata, che egli aveva
promesso alla sua Madama di Tampes, io missi un ginocchio in terra, e
baciatogli la vesta in sul suo ginocchio, dissi: – Sacra Maestà, io
affermo tutto quello che voi dite che sia vero; solo dico a Quella, che il mio
cuore è stato continuamente giorno e notte con tutti li mia vitali spiriti
intenti solo per ubbidirla e per servirla; e tutto quello che a Vostra Maestà
paressi che fussi in contrario da quel che io dico, sappi Vostra Maestà che
quello non è stato Benvenuto, ma può essere stato un mio cattivo fato o ria
fortuna, la quale m'ha voluto fare indegno di servire il più maraviglioso
principe che avessi mai la terra: pertanto la priego che mi perdoni. Solo mi
parve che Vostra Maestà mi dessi argento per una istatua sola: e non avendo da
me, io none possetti fare più che quella; e di quel poco dello argento che
della detta figura m'avanzò, io ne feci quel vaso, per mostrare a Vostra Maestà
quella bella maniera degli antichi; qual forse prima lei di tal sorte non aveva
vedute. Quanto alla saliera, mi parve, se ben mi ricordo, che Vostra Maestà da
per sé me ne richiedessi un giorno, entrato in proposito d'una che ve ne fu
portata innanzi; per la qual cosa mostratogli un modello, quale io avevo fatto
già in Italia, solo a vostra requisizione voi mi facesti dare subito mille
ducati d'oro, perché io la facessi, dicendo che mi sapevi il buon grado di tal
cosa: e maggiormente mi parve che molto mi ringraziassi quando io ve la detti
finita. Quanto alla porta, mi parve che, ragionandone a caso, Vostra Maestà
dessi le commessione a monsignor di Villurois suo primo segretario, il quale
commesse a monsignor di Marmagnia e monsignor della Fa che tale opera mi
sollecitassino, e mi provvedessino; e sanza queste commessione, da per me io
non arei mai potuto tirare innanzi così grande imprese. Quanto alle teste di
bronzo e la base del Giove e d'altro, le teste io le feci veramente da per me,
per isperimentare queste terre di Francia, le quali io, come forestiero, punto
non conoscevo; e sanza far esperienza delle ditte terre io non mi sarei messo a
gettare queste grande opere. Quanto alle base, io le feci, parendomi che tal
cosa benissimo si convenissi per compagnia di quelle tal figure; però tutto
quello che io ho fatto, ho pensato di fare il meglio, e non mai discostarmi dal
volere di Vostra Maestà. Gli è bene il vero, che quel gran colosso io l'ho
fatto tutto, insino al termine che gli è, con le spese della mia borsa; solo
parendomi che voi sì gran Re e io quel poco artista che io sono, dovessi fare
per vostra gloria e mia una statua, quale gli antichi non ebbon mai. Conosciuto
ora che a Dio non è piaciuto di farmi degno d'un tanto onorato servizio, la
priego che, cambio di quello onorato premio che vostra Maestà alle opere mie
aveva destinato, solo mi dia un poco della sua buona grazia e con essa buona
licenzia; perché in questo punto, faccendomi degno di tal cose, mi partirò
tornandomi in Italia, sempre ringraziando Idio e Vostra Maestà di quell'ore
felice che io sono stato al suo servizio.</p>
</div2>
<div2 type="capitolo">
<head>XLVI.</head>
<p>Mi prese con le sue mane, e levommi con gran piacevolezza di ginocchioni; di
poi mi disse che io dovessi contentarmi di servirlo, e che tutto quello che io
avevo fatto era buono, e gli era gratissimo. E voltosi a quei Signori disse
queste formate parole: – Io credo certamente che, se il Paradiso avessi
d'aver porte, che più bella di questa già mai non l'arebbe –. Quando io
viddi fermato un poco la baldanza di quelle parole, quale erano tutte in mio
favore, di nuovo con grandissima reverenza io lo ringraziai, replicando pure di
volere licenza; perché a me non era passata ancora la stizza. Quando quel gran
Re s'avvidde che io non aveva fatto quel capitale che meritavono quelle sue
inusitate e gran carezze, mi comandò con una grande e paventosa voce che io non
parlassi più parola, ché guai a me; e poi aggiunse che mi affogherebbe
nell'oro, e che mi dava licenzia, che, dipoi l'opere commessemi da Sua Maestà,
tutto quel che io facevo in mezzo da per me era contentissimo, e che non mai
più io arei diferenza seco, perché m'aveva conosciuto; e che ancora io
m'ingegnassi di cognoscere Sua Maestà, sì come voleva il dovere. Io dissi che
ringraziavo Idio e Sua Maestà di tutto, di poi lo pregai che venissi a vedere
la gran figura, come io l'avevo tirata innanzi: così venne appresso di me. Io
la feci scoprire: la qual cosa gli dette tanta maraviglia, che immaginar mai si
potria; e subito commesse a un suo segretario, che incontinente mi rendessi
tutti li danari che di mio io avevo spesi, e fussi che somma la volessi,
bastando che io la dessi scritta di mia mano. Da poi si partì, e mi disse:
– Addio, <foreign lang="fre">mon ami</foreign> –: qual gran parola
a un re non si usa.</p>
</div2>
<div2 type="capitolo">
<head>XLVII.</head>
<p>Ritornato al suo palazzo, venne a replicare le gran parole tanto
maravigliosamente umile e tanto altamente superbe, che io avevo usato con Sua
Maestà, le qual parole l'avevano molto fatto crucciare; e contando alcuni de'
particulari di tal parole alla presenza di Madama di Tampes, dove era Monsignor
di San Polo, gran barone di Francia. Questo tale aveva fatto per il passato
molta gran professione d'essere amico mio; e certamente che a questa volta
molto virtuosamente, alla franciosa, lui lo dimostrò. Perché, dipoi molti
ragionamenti, il Re si dolse del cardinal di Ferrara, che avendomigli dato in
custode, non aveva mai più pensato a' fatti mia, e che non era mancato per
causa sua che io non mi fussi andato con Dio del suo regno, e che veramente
penserebbe di darmi in custode a qualche persona che mi conoscessi meglio, che
non aveva fatto il cardinale di Ferrara, perché non mi voleva dar più occasione
di perdermi. A queste parole subito si offerse Monsignor di San Polo, dicendo
al Re che mi dessi in guardia allui, e che farebbe ben cosa che io non arei mai
più causa di partirmi del suo regno. A questo il Re disse che molto era
contento, se San Polo gli voleva dire il modo che voleva tenere perché io non
mi partissi. Madama, che era alla presenza, stava molto ingrognata, e San Polo
stava in su l'onorevole, non volendo dire al Re il modo che lui voleva tenere.
Dimandatolo di nuovo il Re, e lui, per piacere a Madama di Tampes, disse:
– Io lo impiccherei per la gola, questo vostro Benvenuto; e a questo modo
voi non lo perderesti del vostro regno –. Subito Madama di Tampes levò
una gran risa, dicendo che io lo meritavo bene. A questo il Re per conpagnia si
messe a ridere, e disse che era molto contento che San Polo m'impiccassi, se
prima lui trovava un altro par mio; ché, con tutto che io non l'avessi mai
meritata, gliene dava piena licenzia. Innel modo ditto fu finita questa
giornata, e io restai sano e salvo; che Dio ne sia laudato e ringraziato.</p>
</div2>
<div2 type="capitolo">
<head>XLVIII.</head>
<p>Aveva in questo tempo il Re quietata la guerra con lo Imperadore, ma non con
gli Inghilesi, di modo che questi diavoli ci tenevano in molta tribulazione.
Avendo il capo ad altro il Re che ai piaceri, aveva commesso a Piero Strozzi
che conducessi certe galee in quei mari d'Inghilterra; qual fu cosa grandissima
e difficile a condurvele, pure a quel mirabil soldato, unico ne' tempi sua in
tal professione, e altanto unico disavventurato. Era passato parecchi mesi che
io non avevo aùto danari né ordine nessuno di lavorare; di modo che io avevo
mandato via tutti i mia lavoranti, da quei dua in fuora italiani, ai quali io
feci lor fare dua vasotti di mio argento, perché loro non sapevan lavorare in
sul bronzo. Finito che gli ebbono i dua vasi, io con essi me n'andai a una
città, che era della regina di Navarra: questa si domanda Argentana, ed è
discosto da Parigi di molte giornate. Giunsi al ditto luogo e trovai il Re che
era indisposto; el cardinal di Ferrara disse a Sua Maestà come io ero arrivato
in quel luogo. A questo il Re non rispose nulla, qual fu causa che io ebbi a
stare di molti giorni a disagio. E veramente che io non ebbi mai il maggior
dispiacere: pure in capo di parecchi giorni io me gli feci una sera innanzi, e
appresenta'gli agli occhi quei dua bei vasi: e' quali oltramodo gli piacquono.
Quando io veddi benissimo disposto il Re, io pregai Sua Maestà che fussi
contento di farmi tanto di grazia, che io potessi andare a spasso infino in
Italia, e che io lascierei sette mesi di salario che io ero creditore, i quali
danari Sua Maestà si degnerebbe farmegli da poi pagare, se mi facessino di
mestiero per il mio ritorno. Pregavo Sua Maestà che mi compiacessi questa cotal
grazia, avvenga che allora era veramente tempo da militare, e non da statuare;
ancora, perché Sua Maestà aveva compiaciuto tal cosa al suo Bologna pittore,
però divotissimamente lo pregavo che fussi contento farne degno ancora me. Il
Re, mentre che io gli dicevo queste parole, guardava con grandissima attenzione
quei dua vasi, e alcune volte mi feriva con un suo sguardo terribile; io pure,
il meglio che io potevo e sapevo, lo pregavo che mi concedessi questa tal
grazia. A un tratto lo viddi isdegnato, e rizzossi da sedere e a me disse in
lingua italiana: – Benvenuto, voi sete un gran matto; portatene questi
vasi a Parigi, perché io gli voglio dorati – e non mi data altra
risposta, si partì. Io mi accostai al Cardinal di Ferrara, che era alla
presenza, e lo pregai, che da poi che m'aveva fatto tanto bene innel cavarmi
del carcere di Roma, insieme con tanti altri benifizi ancora mi compiacessi
questo, che io potessi andare insino in Italia. Il ditto Cardinale mi disse che
molto volentieri arebbe fatto tutto quel che potessi per farmi quel piacere, e
che liberamente io ne lasciassi la cura a lui; e anche, se io volevo, potevo
andare liberamente, perché lui mi tratterrebbe benissimo con il Re. Io dissi al
ditto Cardinale, sì come io sapevo che Sua Maestà m'aveva dato in custode a Sua
Signoria reverendissima, e che se quella mi dava licenzia, io volentieri mi
partirei, per tornare a un sol minimo cenno di Sua Signoria reverendissima.
Allora il Cardinale mi disse, che io me n'andassi a Parigi, e quivi sopra
stessi otto giorni, e in questo tempo lui otterrebbe grazia dal Re che io
potrei andare: e in caso che il Re non si contentassi che io partissi, sanza
manco nessuno me ne darebbe avviso; il perché, non mi scrivendo altro, saria
segno che io potrei liberamente andare.</p>
</div2>
<div2 type="capitolo">
<head>XLIX.</head>
<p>Andatomene a Parigi, sì come m'aveva detto il Cardinale, feci di mirabil
casse per quei tre vasi d'argento. Passato che fu venti giorni, mi messi in
ordine, e li tre vasi messi in su 'n una soma di mulo, il quale mi aveva
prestato per insino in Lione il vescovo di Pavia, il quale io avevo alloggiato
di nuovo innel mio castello. Partimmi innella mia malora, insieme col signore
Ipolito Gonzaga, il qual signore stava al soldo del Re e trattenuto dal conte
Galeotto della Mirandola, e con certi altri gentiluomini del detto conte.
Ancora s'accompagnò con esso noi Lionardo Tedaldi, nostro fiorentino. Lasciai
Ascanio e Pagolo in custode del mio castello e di tutta la mia roba, infra la
quale era certi vasetti cominciati, i quali io lasciavo, perché quei dua
giovani non si stessino. Ancora c'era molto mobile di casa di gran valore,
perché io stavo molto onoratamente: era il valore di queste mie dette robe di
più di mille cinquecento scudi. Dissi a Ascanio, che si ricordassi quanti gran
benifizi lui aveva aùti da me, e che per insino allora lui era stato fanciullo
di poco cervello: che gli era tempo omai d'aver cervello da uomo; però io gli
volevo lasciare in guardia tutta la mia roba, insieme con tutto l'onor mio; che
se lui sentiva più una cosa che un'altra da quelle bestie di quei Franciosi,
subito me l'avvisassi, perché io monterei in poste e volerei d'onde io mi
fussi, sì per il grande obrigo che io avevo a quel buon Re, e sì per lo onor
mio. Il ditto Ascanio con finte e ladronesche lacrime mi disse: – Io non
cognobbi mai altro miglior padre di voi, e tutto quello che debbe fare un buon
figliuolo inverso del suo buon padre, io sempre lo farò inverso di voi –.
Così d'accordo mi parti' con un servitore e con un piccolo ragazzetto franzese.
Quando fu passato mezzo giorno, venne al mio castello certi di quei tesaurieri,
i quali non erano punto mia amici. Questa canaglia ribalda subito dissono che
io m'ero partito con l'argento del Re, e dissono a messer Guido e al Vescovo di
Pavia che rimandassimo prestamente per i vasi del Re; se non che loro
manderebbon per essi drietomi con molto mio gran dispiacere. Il Vescovo e
messer Guido ebbon molto più paura che non faceva mestiero, e prestamente mi
mandorno drieto in poste quel traditore d'Ascanio, il quale comparse in su la
mezza notte. E io che non dormivo, da per me stesso mi condolevo, dicendo:
– A chi lascio la roba mia, il mio castello? Oh che destino mio è questo,
che mi sforza a far questo viaggio? Pur che il Cardinale non sia d'accordo con
Madama di Tampes, la quale non desidera altra cosa al mondo, se non che io
perda la grazia di quel buon Re!</p>
</div2>
<div2 type="capitolo">
<head>L.</head>
<p>In mentre che meco medesimo io facevo questo contrasto, mi senti' chiamare
da Ascanio; e al primo mi sollevai dal letto, e li domandai se lui mi portava
buone o triste nuove. Disse il ladrone: – Buone nuove porto; ma sol
bisogna che voi rimandiate indietro li tre vasi, perché quei ribaldi di quei
tesaurieri gridano accorruomo, di modo che il Vescovo e messer Guido dicono che
voi gli rimandiate a ogni modo: e del resto non vi dia noia nulla, e andate a
godervi questo viaggio felicemente –. Subitamente io gli resi i vasi, che
ve n'era dua mia, con l'argento e ogni cosa. Io gli portavo alla badia del
Cardinale di Ferrara in Lione; perché se bene e' mi detton nome che io me ne
gli volevo portare in Italia, questo si sa bene per ugniuno che non si può
cavare né danari, né oro, né argento, sanza gran licenzia. Or ben si debbe
considerare se io potevo cavare quei tre gran vasi, i quali occupavono con le
loro casse un mulo. Bene è vero che, per essere quelli cosa molto bella e di
gran valore, io sospettavo della morte del Re, perché certamente io l'avevo
lasciato molto indisposto; e da me dicevo: – Se tal cosa avenissi,
avendogli io in mano al Cardinale, io non gli posso perdere –. Ora, in
conclusione, io rimandai il detto mulo con i vasi e altre cose d'importanza; e
con la ditta compagnia la mattina seguente attesi a camminare innanzi, né mai
per tutto il viaggio mi potetti difendere di sospirare e piagnere. Pure alcune
volte con Idio mi confortavo, dicendo: – Signore Idio, tu che sai la
verità, cognosci che questa mia gita è solo per portare una elimosina a sei
povere meschine verginelle e alla madre loro, mia sorella carnale; che se bene
quelle hanno il lor padre, gli è tanto vecchio e l'arte sua non guadagna nulla;
che quelle facilmente potrieno andare per la mala via; dove faccendo io questo
opera pia, spero da Tua Maestà aiuto e consiglio –. Questo si era quanta
recreazione io mi pigliavo camminando innanzi. Trovandoci un giorno presso a
Lione a una giornata, era vicino alle ventidua ore, cominciò il cielo a fare
certi tuoni secchi, e l'aria era bianchissima: io ero innanzi una balestrata
dalli mia compagni; doppo i tuoni faceva il cielo un romore tanto grande e
tanto paventoso, che io da per me giudicavo che fussi il dì del Giudizio; e
fermatomi alquanto, cominciò a cadere una gragnuola senza gocciola d'acqua.
Questa era grossa più che pallottole di cerbottana, e, dandomi addosso, mi
faceva gran male: a poco a poco questa cominciò a ringrossare di modo che l'era
come pallottole d'una balestra. Veduto che 'l mio cavallo forte ispaventava, lo
volsi addietro con grandissima furia a corso, tanto che io ritrovai li mia
compagni, li quali per la medesima paura s'erano fermi drento in una pineta. La
gragnuola ringrossava come grossi limoni: io cantavo un <foreign lang="lat">Miserere</foreign>; e in mentre che così dicevo divotamente a Dio,
venne un di quei grani tanto grosso che gli scavezzò un ramo grossissimo di
quel pino, dove mi pareva esser salvo. Un'altra parte di quei grani dette in
sul capo al mio cavallo, qual fe' segno di cadere in terra; a me ne colse uno,
ma non in piena, perché m'arìa morto. Similmente ne colse uno a quel povero
vecchio di Lionardo Tedaldi, di sorte che lui, che stava come me ginocchioni,
gli fe' dare delle mane in terra. Allora io prestamente, veduto che quel gran
ramo non mi poteva più difendere e che col <foreign lang="lat">Miserere</foreign> bisognava far qualche opera, cominciai a
raddoppiarmi e' panni in capo: e così dissi a Lionardo, che accorruomo gridava:
– Giesù, Giesù – che quello lo aiuterebbe se lui si aiutava. Ebbi
una gran fatica più a campar lui che me medesimo. Questa cosa durò un pezzo,
pur poi cessò e noi, ch'eramo tutti pesti, il meglio che noi potemmo ci
rimettemmo a cavallo; e in mentre che noi andavamo inverso l'alloggiamento,
mostrandoci l'un l'altro gli scalfitti e le percosse, trovammo un miglio
innanzi tanta maggior ruina della nostra, che pare impossibile a dirlo. Erano
tutti gli arbori mondi e scavezzati, con tanto bestiame morto, quanto la
n'aveva trovati; e molti pastori ancora morti: vedemmo quantità assai di quelle
granella le quali non si sarebbon cinte con dua mani. Ce ne parve avere un buon
mercato, e cognoscemmo allora che il chiamare Idio e quei nostri
<emph>Misereri</emph> ci avevano più servito che da per noi non aremmo potuto
fare. Così ringraziando Idio, ce ne andammo in Lione l'altra giornata appresso,
e quivi ci posammo per otto giorni. Passati gli otto giorni, essendoci molto
bene ricreati, ripigliammo il viaggio, e molto felicemente passammo i monti.
Ivi io comperai un piccol cavallino, perché certe poche bagaglie avevano
alquanto istracco i mia cavalli.</p>
</div2>
<div2 type="capitolo">
<head>LI.</head>
<p>Di poi che noi fummo una giornata in Italia, ci raggiunse il conte Galeotto
della Mirandola, il quale passava in poste, e fermatosi con esso noi, mi disse
che io avevo fatto errore a partirmi, e che io dovessi non andare più innanzi,
perché le cose mie, tornando subito, passerebbono meglio che mai; ma se io
andavo innanzi, che io davo campo ai mia nimici e comodità di potermi far male;
dove che, se io tornavo subito, arei loro impedita la via a quello che avevano
ordinato contro a di me; e quelli tali, in chi io avevo più fede, erano quelli
che m'ingannavano. Non mi volse dire altro, che lui benissimo lo sapeva: e 'l
cardinal di Ferrara s'era accordato con quei dua mia ribaldi che io avevo
lasciato in guardia d'ogni cosa mia. Il ditto contino mi repricò più volte che
io dovessi tornare a ogni modo. Montato in su le poste passò innanzi, e io, per
la compagnia sopra ditta, ancora mi risolsi a passare innanzi. Avevo uno
istruggimento al cuore, ora di arrivare prestissimo a Firenze, e ora di
ritornarmene in Francia. Istavo in tanta passione, a quel modo inresoluto, che
io per utimo mi risolsi voler montare in poste per arrivare presto a Firenze.
Non fu' d'accordo con la prima posta, per questo fermai il mio proposito
assoluto di venire a tribulare in Firenze. Avendo lasciato la compagnia del
signore Ipolito Gonzaga, il quale aveva preso la via per andare alla Mirandola
e io quella di Parma e Piacenza, arrivato che io fui a Piacenza iscontrai per
una strada il duca Pierluigi, il quale mi squadrò e mi cognobbe. E io che
sapevo che tutto il male che io avevo aùto nel Castel Sant'Agnolo di Roma,
n'era stato lui la intera causa, mi dette passione assai il vederlo; e non
conoscendo nessun rimedio a uscirgli delle mane, mi risolsi di andarlo a
visitare; e giunsi appunto che s'era levata la vivanda, ed era seco quelli
uomini della casata de' Landi, qual da poi furno quelli che lo ammazzorno.
Giunto a Sua Eccellenzia, questo uomo mi fece le più smisurate carezze che mai
immaginar si possa: e infra esse carezze da sé cadde in proposito, dicendo a
quelli ch'erano alla presenza, che io era il primo uomo del mondo della mia
professione e che io ero stato gran tempo in carcere in Roma. E voltosi a me
disse: – Benvenuto mio, quel che voi avesti, a me ne 'ncrebbe assai; e
sapevo che voi eri innocente, e non vi potetti aiutare altrimenti, perché mio
padre per soddisfare a certi vostri nimici, i quali gli avevano ancora dato
addintendere che voi avevi sparlato di lui: la qual cosa io so certissima che
non fu mai vera; e a me ne increbbe assai del vostro – e con queste
parole egli multipricò in tante altre simile, che pareva quasi che mi chiedessi
perdonanza. Appresso mi domandò di tutte l'opere che io aveva fatte al Re
Cristianissimo; e dicendogliele io, istava attento, dandomi la più grata
audienza che sia possibile al mondo. Di poi mi ricercò se io lo volevo servire:
a questo io risposi che con mio onore io non lo potevo fare; che se io avessi
lasciato finite quelle tante grand'opere che io avevo cominciate per quel gran
Re, io lascerei ogni gran signore, solo per servire Sua Eccellenzia. Or qui si
cognosce quanto la gran virtù de Dio non lascia mai impunito di qualsivoglia
sorta di uomini, che fanno torti e ingiustizie agli innocenti. Questo uomo come
perdonanza mi chiese alla presenza di quelli, che poco da poi feciono le mie
vendette, insieme con quelle di molti altri ch'erano istati assassinati da lui;
però nessun Signore, per grande che e' sia, non si faccia beffe della giustizia
de Dio, sì come fanno alcuni di quei che io cognosco, che sì bruttamente
m'hanno assassinato, dove al suo luogo io lo dirò. E queste mie cose io non le
scrivo per boria mondana, ma solo per ringraziare Idio, che m'ha campato da
tanti gran travagli. Ancora di quelli che mi s'appresentano innanzi alla
giornata, di tutti allui mi querelo, e per mio propio difensore chiamo e mi
raccomando. E sempre, oltra che io m'aiuti quanto io posso, da poi avvilitomi
dove le debile forze mie non arrivano, subito mi si mostra quella gran bravuria
de Dio, la quale viene inaspettata a quelli che altrui offendono a torto, e a
quelli che hanno poco cura della grande e onorata carica, che Idio ha dato
loro.</p>
</div2>
<div2 type="capitolo">
<head>LII.</head>
<p>Torna'mene all'osteria e trovai che il sopra detto Duca m'aveva mandato
abbundantissimamente presenti da mangiare e da bere, molto onorati: presi di
buona voglia il mio cibo; da poi, montato a cavallo, me ne venni alla volta di
Fiorenze; dove giunto che io fui, trovai la mia sorella carnale con sei
figliolette, che una ve n'era da marito e una ancora a balia: trovai il marito
suo, il quale per vari accidenti della città non lavorava più dell'arte sua.
Avevo mandato più d'uno anno innanzi gioie e dorure franzese per il valore di
più di dumila ducati, e meco ne avevo portate per li valore di circa mille
scudi. Trovai che, se bene io davo loro continuamente quattro scudi d'oro il
mese, ancora continuamente pigliavano di gran danari di quelle mie dorure che
alla giornata loro vendevano. Quel mio cognato era tanto uomo da bene che, per
paura che io non mi avessi a sdegnar seco, non gli bastando i dinari che io gli
mandavo per le sue provvisione, dandogliene per limosina, aveva inpegnato quasi
ciò che gli aveva al mondo, lasciandosi mangiare dagli interessi, solo per non
toccare di quelli dinari che non erano ordinati per lui. A questo io cognobbi
che gli era molto uomo da bene e mi crebbe voglia di fargli più limosina: e
prima che io partissi di Firenze volevo dare ordine a tutte le sue
figlioline.</p>
</div2>
<div2 type="capitolo">
<head>LIII.</head>
<p>Il nostro Duca di Firenze in questo tempo, che eramo del mese d'agosto nel
1545, essendo al Poggio a Caiano, luogo dieci miglia discosto di Firenze, io
l'andai a trovare, solo per fare il debito mio, per essere anch'io cittadino
fiorentino e perché i mia antichi erano stati molto amici della casa de'
Medici, e io più che nessuno di loro amavo questo duca Cosimo. Sì come io dico,
andai al detto Poggio solo per fargli reverenza e non mai con nessuna
intenzione di fermarmi seco, sì come Dio, che fa bene ogni cosa, a lui piacque:
ché veggendomi il detto Duca, dipoi fattomi molte infinite carezze, e lui e la
Duchessa mi dimandorno dell'opere che io avevo fatte al Re; alla qual cosa
volentieri, e tutte per ordine, io raccontai. Udito che egli m'ebbe, disse che
tanto aveva inteso che così era il vero; e da poi aggiunse in atto di
compassione, e disse: – O poco premio a tante belle e gran fatiche!
Benvenuto mio, se tu mi volessi fare qualche cosa a me, io ti pagherei bene
altrimenti che non ha fatto quel tuo Re, di chi per tua buona natura tanto ti
lodi –. A queste parole io aggiunsi li grandi obrighi che io avevo con
Sua Maestà, avendomi tratto d'un così ingiusto carcere, di poi datomi
l'occasione di fare le più mirabile opere che ad altro artefice mio pari che
nascessi mai. In mentre che io dicevo così, il mio Duca si scontorceva e pareva
che non mi potessi stare a udire. Da poi finito che io ebbi, mi disse: –
Se tu vuoi far qualcosa per me, io ti farò carezze tali, che forse tu resterai
maravigliato, purché l'opere tue mi piacciano; della qual cosa io punto non
dubito –. Io poverello isventurato, desideroso di mostrare in questa
mirabile iscuola, che di poi che io ero fuor d'essa, m'ero affaticato in altra
professione di quello che la ditta iscuola non istimava, risposi al mio Duca
che volentieri, o di marmo o di bronzo, io gli farei una statua grande in su
quella sua bella piazza. A questo mi rispose, che arebbe voluto da me, per una
prima opera, solo un Perseo. Questo era quanto lui aveva di già desiderato un
pezzo; e mi pregò che io gnene facessi un modelletto. Volentieri mi messi a
fare il detto modello, e in breve settimane finito l'ebbi, della altezza d'un
braccio in circa: questo era di cera gialla, assai accomodatamente finito: bene
era fatto con grandissimo istudio e arte. Venne il Duca a Firenze e innanzi che
io gli potessi mostrare questo ditto modello, passò parecchi dì; che propio
pareva che lui non mi avessi mai veduto né conosciuto, di modo che io feci un
mal giudizio de' fatti mia con Sua Eccellenzia. Pur da poi, un dì doppo
desinare, avendolo io condotto nella sua guardaroba, lo venne a vedere insieme
con la Duchessa e con pochi altri Signori. Subito vedutolo gli piacque e
lodollo oltramodo: per la qual cosa mi dette un poco di speranza che lui
alquanto se ne 'ntendessi. Da poi che l'ebbe considerato assai, crescendogli
grandemente di piacere, disse queste parole: – Se tu conducessi,
Benvenuto mio, così in opera grande questo piccol modellino, questa sarebbe la
più bella opera di piazza –. Allora io dissi: – Eccellentissimo mio
Signore, in piazza sono l'opere del gran Donatello e del maraviglioso
Michelagnolo, qual sono istati dua li maggior uomini dagli antichi in qua. Per
tanto Vostra Eccellenzia illustrissima dà un grand'animo al mio modello, perché
a me basta la vista di far meglio l'opera, che il modello, più di tre volte
–. A questo fu non piccola contesa, perché il Duca sempre diceva che se
ne intendeva benissimo e che sapeva appunto quello che si poteva fare. A questo
io gli dissi che l'opere mie deciderebbono quella quistione e quel suo dubbio,
e che certissimo io atterrei a Sua Eccellenzia molto più di quel che io gli
promettevo, e che mi dessi pur le comodità che io potessi fare tal cosa, perché
sanza quelle comodità io non gli potrei attenere la gran cosa che io gli
promettevo. A questo Sua Eccellenzia mi disse che io facessi una supplica di
quanto io gli dimandavo, e in essa contenessi tutti i mia bisogni, ché a quella
amplissimamente darebbe ordine. Certamente che se io fussi stato astuto a
legare per contratto tutto quello che io avevo di bisogno in queste mia opere,
io non arei aùto e' gran travagli, che per mia causa mi son venuti: perché la
voluntà sua si vedeva grandissima sì in voler fare delle opere e sì nel dar
buon ordine a esse. Però non conoscendo io che questo Signore aveva più modo di
mercatante che di duca, liberalissimamente procedevo con Sua Eccellenzia come
duca e non come mercatante. Fecigli le suppliche, alle quale Sua Eccellenzia
liberalissimamente rispose. Dove io dissi: – Singularissimo mio patrone,
le vere suppliche e i veri nostri patti non consistono in queste parole né in
questi scritti, ma sì bene il tutto consiste che io riesca con l'opere mie a
quanto io l'ho promesse; e riuscendo, allora io mi prometto che Vostra
Eccellenzia illustrissima benissimo si ricorderà di quanto la promette a me
–. A queste parole invaghito Sua Eccellenzia e del mio fare e del mio
dire, lui e la Duchessa mi facevano i più isterminati favori che si possa
immaginare al mondo.</p>
</div2>
<div2 type="capitolo">
<head>LIV.</head>
<p>Avendo io grandissimo desiderio di cominciare a lavorare, dissi a Sua
Eccellenzia che io avevo bisogno d'una casa, la quale fussi tale che io mi vi
potessi accomodare con le mie fornaciette, e da lavorarvi l'opere di terra e di
bronzo, e poi, appartatamente, d'oro e d'argento; perché io so che lui sapeva
quanto io ero bene atto a servirlo di queste tale professione; e mi bisognava
stanze comode da poter far tal cosa. E perché Sua Eccellenzia vedessi quanto io
avevo voglia di servirla, di già io avevo trovato la casa, la quale era a mio
proposito, ed era in luogo che molto mi piaceva. E perché io non volevo prima
intaccare sua Eccellenzia a danari o nulla, che egli vedessi l'opere mie, avevo
portato di Francia dua gioielli, coi quali io pregavo Sua Eccellenzia che mi
comperassi la ditta casa, e quelli salvassi insino attanto che con l'opere e
con le mie fatiche io me la guadagnassi. Gli detti gioielli erano benissimo
lavorati di mano di mia lavoranti, sotto i mia disegni. Guardati che gli ebbe
assai, disse queste animose parole, le quali mi vestirno di falsa isperanza:
– Togliti, Benvenuto, i tua gioielli, perché io voglio te e non loro; e
tu abbi la casa tua libera –. Appresso a questo me ne fece uno rescritto
sotto una mia supplica, la quale ho sempre tenuta. Il detto rescritto diceva
così: "Veggasi la detta casa, e a chi sta a venderla, e il pregio che se ne
domanda; perché ne vogliamo compiacere Benvenuto". Parendomi per questo
rescritto esser sicuro della casa; perché sicuramente io mi promettevo che le
opere mie sarebbono molto più piaciute di quello che io avevo promesso;
appresso a questo Sua Eccellenzia aveva dato espressa commessione a un certo
suo maiordomo, il quale si domandava ser Pier Francesco Riccio. Era da Prato,
ed era stato pedantuzzo del ditto Duca. Io parlai a questa bestia, e dissigli
tutte le cose di quello che io avevo di bisogno, perché dove era orto in detta
casa io volevo fare una bottega. Subito questo uomo dette la commessione a un
certo pagatore secco e sottile, il quale si chiamava Lattanzio Gorini. Questo
omiciattolo con certe sue manine di ragnatelo e con una vociolina di zanzara,
presto come una lumacuzza, pure in malora mi fe' condurre a casa sassi, rena e
calcina tanto, che arebbe servito per fare un chiusino da colombi
malvolentieri. Veduto andar le cose tanto malamente fredde, io mi cominciai a
sbigottire; o pure da me dicevo: – I piccoli principii alcune volte hanno
gran fine – e anche mi dava qualche poco di speranza di vedere quante
migliaia di ducati il Duca aveva gittato via in certe brutte operaccie di
scultura, fatte di mano di quel bestial Buaccio Bandinello. Fattomi da per me
medesimo animo, soffiavo in culo a quel Lattanzio Gurini per farlo muovere;
gridavo a certi asini zoppi e a uno cecolino che gli guidava; e con queste
difficultà, poi con mia danari, avevo segnato il sito della bottega, e sbarbato
alberi e vite: pure, al mio solito, arditamente, con qualche poco di furore,
andavo faccendo. D'altra banda, ero alle man del Tasso legnaiuolo, amicissimo
mio, e allui facevo fare certe armadure di legno per cominciare il Perseo
grande. Questo Tasso era eccellentissimo valente uomo, credo il maggiore che
fussi mai di sua professione: dall'altra banda era piacevole e lieto, e ogni
volta che io andavo dallui, mi si faceva incontro ridendo, con un canzoncino in
quìlio. E io, che ero di già più che mezzo disperato, sì perché cominciavo a
sentire le cose di Francia che andavano male, e di queste mi promettevo poco
per la loro freddezza, mi sforzava a farmi udire sempre la metà per lo manco di
quel suo canzoncino: pure all'utimo alquanto mi rallegravo seco, sforzandomi di
smarrire, quel più che io potevo, quattro di quei mia disperati pensieri.</p>
</div2>
<div2 type="capitolo">
<head>LV.</head>
<p>Avendo dato ordine a tutte le sopra ditte cose, e cominciando a tirare
innanzi per apparecchiarmi più presto a questa sopra ditta impresa – di
già era spento parte della calcina – innun tratto io fui chiamato dal
sopra ditto maiodomo; e io, andando a lui, lo trovai dopo il desinare di Sua
Eccellenzia in sulla sala detta dell'Oriuolo; e fattomigli innanzi, io allui
con grandissima riverenza, e lui a me con grandissima rigidità, mi domandò chi
era quello che m'aveva messo in quella casa, e con che autorità io v'avevo
cominciato drento a murare; e che molto si maravigliava di me, che io fussi
così ardito prosuntuoso. A questo io risposi che innella casa m'aveva misso Sua
Eccellenzia, e in nome di Sua Eccellenzia Sua Signoria, la quale aveva dato le
commessione a Lattanzio Gurini; e il detto Lattanzio aveva condutto pietra,
rena, calcina, e dato ordine alle cose che io avevo domandato – e di
tanto diceva avere aùto commessione da Vostra Signoria –. Ditto queste
parole, quella ditta bestia mi si volse con maggiore agrezza che prima, e mi
disse che né io né nessuno di quelli che io avevo allegato, non dicevano la
verità. Allora io mi risenti' e gli dissi: – O maiordomo, insino a tanto
che Vostra Signoria parlerà sicondo quel nobilissimo grado in che quella è
involta, io la riverirò e parlerò allei con quella sommissione che io fo al
Duca; ma faccendo altrimenti, io le parlerò come a un ser Pier Francesco
Riccio. –. Questo uomo venne in tanta còllora, che io credetti che
volesse impazzare allora, per avanzar tempo da quello che i cieli determinato
gli aveano; e mi disse, insieme con alcune ingiuriose parole, che si
maravigliava molto di avermi fatto degno che io parlassi a un suo pari. A
queste parole io mi mossi e dissi: – Ora ascoltatemi, ser Pier Francesco
Riccio, che io vi dirò chi sono i mia pari, e chi sono i pari vostri, maestri
d'insegnar leggere a' fanciulli –. Ditto queste parole, quest'uomo con
arroncigliato viso alzò la voce, replicando più temerariamente quelle medesime
parole. Alle quali ancora io accònciomi con 'l viso de l'arme, mi vesti' per
causa sua d'un poco di presunzione, e dissi che li pari mia eran degni di
parlare a papi e a imperatori e a gran re; e che delli pari mia n'andava forse
un per mondo, ma delli sua pari n'andava dieci per uscio. Quando e' sentì
queste parole, salì in su 'n muricciuolo di finestra, che è in su quella sala;
da poi mi disse che io replicassi un'altra volta le parole che io gli avevo
dette; le quale più arditamente che fatto non avevo replicai, e di più dissi
che io non mi curavo più di servire il Duca, e che io me ne tornerei nella
Francia, dove io liberamente potevo ritornare. Questa bestia restò istupido e
di color di terra, e io arrovellato mi parti' con intenzione di andarmi con
Dio; che volessi Idio che io l'avessi eseguita. Dovette l'Eccellenzia del Duca
non saper così al primo questa diavoleria occorsa, perché io mi stetti certi
pochi giorni avendo dimesso tutti i pensieri di Firenze, salvo che quelli della
mia sorella e delle mie nipotine, i quali io andavo accomodando; ché con quel
poco che io avevo portato le volevo lasciare acconcie il meglio che io potevo,
e quanto più presto da poi mi volevo ritornare in Francia, per non mai più
curarmi di rivedere la Italia. Essendomi resoluto di spedirmi il più presto che
io potevo, e andarmene sanza licenzia del Duca o d'altro, una mattina quel
sopra ditto maiordomo da per se medesimo molto umilmente mi chiamò, e messe
mano a una certa sua pedantesca orazione, innella quale io non vi senti' mai né
modo né grazia, né virtù, né principio, né fine: solo v'intesi che disse che
faceva professione di buon cristiano, e che non voleva tenere odio con persona,
e mi domandava da parte del Duca che salario io volevo per mio trattenimento. A
questo io stetti un poco sopra di me e non rispondevo, con pura intenzione di
non mi voler fermare. Vedendomi soprastare sanza risposta, ebbe pur tanta virtù
che egli disse: – O Benvenuto, ai duchi si risponde; e quello che io ti
dico te lo dico da parte di Sua Eccellenzia –. Allora io dissi che
dicendomelo da parte di Sua Eccellenzia, molto volentieri io volevo rispondere;
e gli dissi che dicessi a Sua Eccellenzia come io non volevo esser fatto
secondo a nessuno di quelli che lui teneva della mia professione. Disse il
maiordomo: – Al Bandinello si dà dugento scudi per suo trattenimento,
sicché, se tu ti contenti di questo, il tuo salario è fatto –. Risposi
che ero contento, e che quel che io meritassi di più, mi fussi dato da poi
vedute l'opere mie, e rimesso tutto nel buon giudizio di Sua Eccellenzia
illustrissima: così contra mia voglia rappiccai il filo e mi messi a lavorare,
faccendomi di continuo il Duca i più smisurati favori che si potessi al mondo
immaginare.</p>
</div2>
<div2 type="capitolo">
<head>LVI.</head>
<p>Avevo aùto molto ispesso lettere di Francia da quel mio fidelissimo amico
messer Guido Guidi: queste lettere per ancora non mi dicevano se non bene; quel
mio Ascanio ancora lui m'avvisava dicendomi che io attendessi a darmi buon
tempo, e che, se nulla occorressi, me l'arebbe avvisato. Fu riferito al Re come
io m'ero messo a lavorare per il duca di Firenze; e perché questo uomo era il
miglior del mondo, molte volte disse: – Perché non torna Benvenuto?
– E dimandatone particularmente quelli mia giovani, tutti a dua gli
dissono che io scrivevo loro che stavo così bene, e che pensavano che io non
avessi più voglia di tornare a servire Sua Maestà. Trovato il Re in còllora, e
sentendo queste temerarie parole, le quale non vennono mai da me, disse:
– Da poi che s'e partito da noi sanza causa nessuna, io non lo dimanderò
mai più; sì che stiesi dove gli è –. Questi ladroni assassini avendo
condutta la cosa a quel termine che loro desideravono, perché ogni volta che io
fussi ritornato in Francia loro si ritornavano lavoranti sotto a di me come gli
erano in prima, per il che, non ritornando, loro restavano liberi e in mio
scambio, per questo e' facevano tutto il loro sforzo perché io non
ritornassi.</p>
</div2>
<div2 type="capitolo">
<head>LVII.</head>
<p>In mentre che io facevo murare la bottega per cominciarvi drento il Perseo,
io lavoravo in una camera terrena, innella quale io facevo il Perseo di gesso,
della grandezza che gli aveva da essere, con pensiero di formarlo da quel di
gesso. Quando io viddi che il farlo per questa via mi riusciva un po' lungo,
presi un altro espediente, perché di già era posto sù, di mattone sopra
mattone, un poco di bottegaccia, fatta con tanta miseria, che troppo mi offende
il ricordarmene. Cominciai la figura della Medusa, e feci una ossatura di
ferro; di poi la cominciai a far di terra, e fatta che io l'ebbi di terra, io
la cossi. Ero solo con certi fattoruzzi, infra i quali ce ne era uno molto
bello: questo si era figliuolo d'una meretrice, chiamata la Gambetta. Servivomi
di questo fanciullo per ritrarlo, perché noi non abbiamo altri libri [che ci
insegnin l'arte, altro che il naturale]. Cercavo di pigliar de' lavoranti per
ispedir presto questa mia opera, e non ne potevo trovare, e da per me solo io
non potevo fare ogni cosa. Eracene qualcuno in Firenze che volentieri sarebbe
venuto, ma il Bandinello subito m'impediva che non venissino; e faccendomi
stentare così un pezzo, diceva al Duca che io andavo cercando dei sua
lavoranti, perché da per me non era mai possibile che io sapessi mettere
insieme una figura grande. Io mi dolsi col Duca della gran noia che mi dava
questa bestia, e lo pregai che mi facessi avere qualcun di quei lavoranti
dell'Opera. Queste mie parole furno causa di far credere al Duca quello che gli
diceva il Bandinello. Avvedutomi di questo, io mi disposi di far da me quanto
io potevo. E messomi giù con le più estreme fatiche che immaginar si possa, in
questo che io giorno e notte m'affaticavo, si ammalò il marito della mia
sorella, e in brevi giorni si morì. Lasciòmi la mia sorella, giovane, con sei
figliuole fra piccole e grande: questo fu il primo gran travaglio che io ebbi
in Firenze: restar padre e guida d'una tale isconfitta.</p>
</div2>
<div2 type="capitolo">
<head>LVIII.</head>
<p>Desideroso pure che nulla non andassi male, essendo carico il mio orto di
molte brutture, chiamai due manovali, e' quali mi furno menati dal Ponte
Vecchio: di questi ce n'era uno vecchio di sessant'anni, l'altro si era giovane
di diciotto. Avendogli tenuti circa tre giornate, quel giovane mi disse che
quel vecchio non voleva lavorare e che io facevo meglio a mandarlo via, perché
non tanto che lui non voleva lavorare, impediva il giovane che non lavorassi: e
mi disse che quel poco che v'era da fare, lui se lo poteva fare da sé, sanza
gittar via e' denari in altre persone: questo aveva nome Bernardino Manellini
di Mugello. Vedendolo io tanto volentieri affaticarsi, lo domandai se lui si
voleva acconciar meco per servidore: al primo noi fummo d'accordo. Questo
giovane mi governava un cavallo, lavorava l'orto, di poi s'ingegnava d'aiutarmi
in bottega, tanto che a poco a poco e' cominciò a 'nparare l'arte con tanta
gentilezza che io non ebbi mai migliore aiuto di quello. E risolvendomi di far
con costui ogni cosa, cominciai a mostrare al Duca che 'l Bandinello direbbe le
bugie, e che io farei benissimo sanza i lavoranti del Bandinello. Vennemi in
questo tempo un poco di male alle rene; e perché io non potevo lavorare,
volentieri mi stavo in guardaroba del Duca con certi giovani orefici, che si
domandavano Gianpagolo e Domenico Poggini, ai quali io facevo fare uno vasetto
d'oro, tutto lavorato di basso rilievo, con figure e altri belli ornamenti:
questo era per la Duchessa, il quale Sua Eccellenzia faceva fare per bere
dell'acqua. Ancora mi richiese che io le facesse una cintura d'oro; e anche
quest'opera ricchissimamente, con gioie e con molte piacevole invenzione di
mascherette e d'altro: questa se le fece. Veniva a ogni poco il Duca in questa
guardaroba, e pigliavasi piacere grandissimo di veder lavorare, e di ragionare
con esso meco. Cominciato un poco a migliorare delle mie rene, mi feci portar
della terra, e in mentre che 'l Duca si stava quivi a passar tempo, io lo
ritrassi, faccendo una testa assai maggiore del vivo. Di questa opera Sua
Eccellenzia ne prese grandissimo piacere e mi pose tanto amore, che lui mi
disse che gli sarebbe stato grandissimo appiacere che io mi fussi accomodato a
lavorare in Palazzo, cercandomi in esso palazzo di stanze capace, le quale io
mi dovessi fare acconciare con le fornacie e con ciò che io avessi di bisogno;
perché pigliava piacere di tal cose grandissimo. A questo io dissi a Sua
Eccellenzia, che non era possibile, perché io non arei finito l'opere mia in
cento anni.</p>
</div2>
<div2 type="capitolo">
<head>LIX.</head>
<p>La Duchessa mi faceva favori inistimabili, e arebbe voluto che io avessi
atteso a lavorare per lei, e non mi fussi curato né di Perseo né di altro. Io,
che mi vedevo in questi vani favori, sapevo certo che la mia perversa e mordace
fortuna non poteva soprastare a farmi qualche nuovo assassinamento; perché
ogniora mi s'appresentava innanzi el gran male che io avevo fatto, cercando di
fare un sì gran bene: dico quanto alle cose di Francia. Il Re non poteva
inghiottire quel gran dispiacere che gli aveva della mia partita, e pure arebbe
voluto che io fussi ritornato, ma con ispresso suo onore: a me pareva avere
molte gran ragione, e non mi volevo dichinare; perché pensavo, se io mi fussi
dichinato a scrivere umilmente, quelli uomini alla franciosa arebbono detto che
io fussi stato peccatore e che e' fussi stato il vero certe magagne, che a
torto m'erano aposte. Per questo io stavo in su l'onorevole, e, come uomo che
ha ragione, iscrivevo rigorosamente, quale era il maggior piacere che potevano
avere quei dua traditori mia allevati: perché io mi vantavo, scrivendo loro,
delle gran carezze che m'era fatte nella patria mia da un Signore e da una
Signora, assoluti patroni della città di Firenze, mia patria. Come eglino
avevano una di queste cotal lettere, andavano dal Re e strignevano Sua Maestà a
dar loro il mio castello, in quel modo che l'aveva dato a me. Il Re, qual era
persona buona e mirabile, mai volse acconsentire alle temerarie dimande di
questi gran ladroncelli, perché si era cominciato a vedere a quel che loro
malignamente espiravano: e per dar loro un poco di speranza e a me occasione di
tornar subito, mi fece iscrivere alquanto in còllora da un suo tesauriere, che
si dimandava messer Giuliano Buonaccorsi, cittadino fiorentino. La lettera
conteneva questo: che, se io volevo mantenere quel nome de l'uomo da bene che
io v'avevo portato, da poi che io me n'ero partito sanza nessuna causa, ero
veramente ubrigato a render conto di tutto quello che io avevo maneggiato e
fatto per Sua Maestà. Quando io ebbi questa lettera, mi dette tanto piacere,
che a chiedere a lingua, io non arei domandato né più né manco. Messomi a
scrivere, empie' nove fogli di carta ordinaria; e in quegli narrai tritamente
tutte l'opere che io avevo fatte e tutti gli accidenti che io avevo aùti in
esse, e tutta la quantità de' denari che s'erano ispesi in dette opere, i quali
tutti s'erano dati per mano di dua notari e d'un suo tesauriere, e sottoscritti
da tutti quelli proprii uomini che gli avevano aùti, i quali alcuno aveva dato
delle robe sue e gli altri le sue fatiche; e che di essi danari io non m'ero
messo un sol quattrino in borsa, e che delle opere mie finite io non avevo aùto
nulla al mondo; solo me ne avevo portato in Italia alcuni favori e promesse
realissime, degne veramente di Sua Maestà. E se bene io non mi potevo vantare
d'aver tratto nulla altro delle mie opere, che certi salari ordinatimi da Sua
Maestà per mio trattenimento, e di quelli anche restavo d'avere più di
settecento scudi d'oro, i quali apposta io lasciai, perché mi fussino mandati
per il mio buon ritorno; – però, conosciuto che alcuni maligni per propia
invidia hanno fatto qualche malo uffizio, la verità ha a star sempre di sopra:
io mi glorio di Sua Maestà cristianissima, e non mi muove l'avarizia. Se bene
io cognosco d'avere attenuto molto più a Sua Maestà di quello che io mi offersi
di fare: e se bene a me non è conseguito il cambio promissomi, d'altro non mi
curo al mondo, se non di restare, nel concetto di Sua Maestà, uomo da bene e
netto, tal quale io fui sempre. E se nessun dubbio di questo fussi in Vostra
Maestà, a un minimo cenno verrò volando a render conto di me, con la propia
vita: ma vedendo tener così poco conto di me, non son voluto tornare a
offerirmi, saputo che a me sempre avanzerà del pane dovunche io vada: e quando
io sia chiamato, sempre risponderò –. Era in detta lettera molti altri
particulari degni di quel maraviglioso Re e della salvazione dell'onor mio.
Questa lettera, innanzi che io la mandassi, la portai al mio Duca, il quale
ebbe molto piacere di vederla; di poi subito la mandai in Francia, diritta al
cardinal di Ferrara.</p>
</div2>
<div2 type="capitolo">
<head>LX.</head>
<p>In questo tempo Bernardone Baldini, sensale di gioie di Sua Eccellenzia,
aveva portato di Vinezia un diamante grande, di più di trentacinque carati di
peso: eraci Antonio di Vittorio Landi ancora lui interessato per farlo
comperare al Duca. Questo diamante era stato già una punta, ma perché e' non
riusciva con quella limpidità fulgente, che a tal gioia si doveva desiderare,
li padroni di esso diamante avevano ischericato questa ditta punta, la quale
veramente non faceva bene né per tavola né per punta. Il nostro Duca, che si
dilettava grandemente di gioie, ma però non se ne intendeva, dette sicura
isperanza a questo ribaldone di Bernardaccio di volere comperare questo ditto
diamante. E perché questo Bernardo cercava di averne l'onore lui solo, di
questo inganno che voleva fare al Duca di Firenze, mai non conferiva nulla con
il suo compagno, il ditto Antonio Landi. Questo ditto Antonio era molto mio
amico per insino da puerizia, e perché lui vedeva che io ero tanto domestico
con il mio Duca, un giorno infra gli altri mi chiamò da canto – era
presso a mezzodì, e fu in sul canto di Mercato Nuovo – e mi disse così:
– Benvenuto, io son certo che 'l Duca vi mostrerrà un diamante, il quale
e' dimostra aver voglia di comperarlo: voi vedrete un gran diamante. Aiutate la
vendita; e io vi dico che io lo posso dare per diciasette mila scudi: io son
certo che il Duca vorrà il vostro consiglio; se voi lo vedete inclinato bene al
volerlo, e' si farà cosa che lo potrà pigliare –. Questo Antonio mostrava
di avere una gran sicurtà nel poter far partito di questa gioia. Io li promessi
che, essendomi mostra e di poi domandato del mio parere, io arei detto tutto
quello che io intendessi, senza danneggiare la gioia. Sì come io ho detto di
sopra, il Duca veniva ogni giorno in quella oreficeria per parecchi ore; e dal
dì che m'aveva parlato Antonio Landi più di otto giorni dappoi, il Duca mi
mostrò un giorno doppo desinare questo ditto diamante, il quale io ricognobbi
per quei contra segni che m'aveva detto Antonio Landi e della forma e del peso.
E perché questo ditto diamante era d'un'acqua, sì come io dissi di sopra,
torbidiccia e per quella causa avevano ischericato quella punta, vedendolo io
di quella sorte, certo l'arei isconsigliato a far tale ispesa; però, quando e'
me lo mostrò, io domandai Sua Eccellenzia quello che quella voleva che io
dicessi, perché gli era divario a' gioiellieri a il pregiare una gioia, di poi
che un Signore l'aveva compera, o al porgli pregio perché quello la comperassi.
Allora Sua Eccellenzia mi disse che l'aveva compro e che io dicessi solo il mio
parere. Io non volsi mancare di non gli accennare modestamente quel poco che di
quella gioia io intendevo. Mi disse che io considerassi la bellezza di quei
gran filetti che l'aveva. Allora io dissi che quella non era quella gran
bellezza che Sua Eccellenzia s'immaginava e che quella era una punta
ischericata. A queste parole il mio Signore, che s'avvedde che io dicevo il
vero, fece un mal grugno e mi disse che io attendessi a stimar la gioia e
giudicare quello che mi pareva che la valessi. Io che pensavo che, avendomelo
Antonio Landi offerto per diciasette mila scudi, mi credevo che il Duca
l'avessi aùto per quindici mila il più, e per questo io, che vedevo che lui
aveva per male che io gli dicessi il vero, pensai di mantenerlo nella sua falsa
oppinione, e pòrtogli il diamante, dissi: – Diciotto mila scudi avete
ispeso –. A queste parole il Duca levò un rumore, faccendo uno O più
grande che una bocca di pozzo, e disse: – Or cred'io che tu non te ne
intendi –. Dissi allui: – Certo, Signor mio, che voi credete male:
attendete a tenere la vostra gioia in riputazione e io attenderò a
intendermene. Ditemi almanco quello che voi vi avete speso drento, acciò che io
impari a intendermene sicondo i modi di Vostra Eccellenzia –. Rizzatosi
il Duca con un poco di sdegnoso ghigno, disse: – Venticinque mila iscudi
e da vantaggio, Benvenuto, mi costa –. e andato via. A queste parole era
alla presenza Gianpagolo e Domenico Poggini, orefici; e il Bachiacca
ricamatore, ancora lui, che lavorava in una stanza vicina alla nostra, corse a
quel rimore; dove io dissi: – Io non l'arei mai consigliato che egli lo
comperassi; ma se pure egli n'avessi aùto voglia, Antonio Landi otto giorni fa
me lo offerse per diciasette mila scudi; io credo che io l'arei aùto per
quindici o manco. Ma il Duca vuol tenere la sua gioia in riputazione; perché
avendomela offerta Antonio Landi per un cotal prezzo, diavol che Bernardone
avessi fatto al Duca una così vituperosa giunteria! – E non credendo mai
che tal cosa fussi vera, come l'era, ridendo ci passammo quella simplicità del
Duca.</p>
</div2>
<div2 type="capitolo">
<head>LXI.</head>
<p>Avendo di già condotto la figura della gran Medusa, sì come io dissi, avevo
fatto la sua ossatura di ferro: di poi fattala di terra, come di notomia, e
magretta un mezzo dito, io la cossi benissimo; di poi vi messi sopra la cera e
fini'la innel modo che io volevo che la stessi. Il Duca, che più volte l'era
venuta a vedere, aveva tanta gelosia che la non mi venissi di bronzo, che egli
arebbe voluto che io avessi chiamato qualche maestro che me la gittassi. E
perché Sua Eccellenzia parlava continuamente e con grandissimo favore delle mie
saccenterie, il suo maiordomo, che continuamente cercava di qualche lacciuolo
per farmi rompere il collo, e perché gli aveva l'autorità di comandare a'
bargelli e a tutti gli uffizi della povera isventurata città di Firenze, che un
pratese, nimico nostro, figliuol d'un bottaio, ignorantissimo, per essere stato
pedante fradicio di Cosimo de' Medici innanzi che fussi duca, fussi venuto in
tanta grande autorità, sì come ho detto, stando vigilante quanto egli poteva
per farmi male, veduto che per verso nessuno lui non mi poteva appiccare ferro
addosso, pensò un modo di far qualcosa. E andato a trovare la madre di quel mio
fattorino, che aveva nome Cencio, e lei la Gambetta, dettono uno ordine, quel
briccon pedante e quella furfante puttana, di farmi uno spavento, acciò che per
quello, io mi fussi andato con Dio. La Gambetta, tirando all'arte sua, uscì, di
commessione di quel pazzo ribaldo pedante maiordomo: e perché gli avevano
ancora indettato il bargello, il quale era un certo bolognese, che per far di
queste cose il Duca lo cacciò poi via; venendo un sabato sera, alle tre ore di
notte mi venne a trovare la ditta Gambetta con il suo figliuolo, e mi disse che
ella l'aveva tenuto parecchi dì rinchiuso per la salute mia. Alla quale io
risposi che per mio conto lei non lo tenessi rinchiuso: e ridendomi della sua
puttanesca arte, mi volsi al figliuolo in sua presenza e gli dissi: – Tu
lo sai, Cencio, se io ho peccato teco – il qual piagnendo disse che no.
Allora la madre, scotendo il capo, disse al figliuolo: – Ahi ribaldello,
forse che io non so come si fa? – poi si volse a me, dicendomi che io lo
tenessi nascosto in casa, perché il bargello ne cercava, e che l'arebbe preso
ad ogni modo fuor di casa mia; ma che in casa mia non l'arebbon tocco. A questo
io le dissi che in casa mia io aveva la sorella vedova con sei sante
figlioline, e che io non volevo, in casa mia persona. Allora lei disse che 'l
maiordomo aveva dato le commessione al bargello e che io sarei preso a ogni
modo; ma poiché io non volevo pigliare il figliuolo in casa, se io le davo
cento scudi potevo non dubitar più di nulla, perché essendo il maiordomo tanto
grandissimo suo amico, io potevo star sicuro che lei gli arebbe fatto fare
tutto quel che allei piaceva, purché io le dessi li cento scudi. Io ero venuto
in tanto furore, col quale io le dissi: – Levamiti d'innanzi, vituperosa
puttana, che se non fussi per onor di mondo e per la innocenzia di quello
infelice figliuolo che tu hai quivi, io ti arei di già iscannata con questo
pugnaletto, che dua o tre volte ci ho messo su le mane –. E con queste
parole, con molte villane urtate, lei e 'l figliuolo pinsi fuor di casa.</p>
</div2>
<div2 type="capitolo">
<head>LXII.</head>
<p>Considerato poi da me la ribalderia e possanza di quel mal pedante, giudicai
che il mio meglio fussi di dare un poco di luogo a quella diavoleria, e la
mattina di buon'ora, consegnato alla mia sorella gioie e cose per vicino a
dumila scudi, montai a cavallo e me ne andai alla volta di Vinezia, e menai
meco quel mio Bernardino di Mugello. E giunto che io fui a Ferrara, io scrissi
alla Eccellenzia del Duca che se bene io me n'ero ito sanza esserne mandato, io
ritornerei sanza esser chiamato. Di poi, giunto a Vinezia, considerato con
quanti diversi modi la mia crudel fortuna mi straziava, niente di manco
trovandomi sano e gagliardo mi risolsi di schermigliar con essa al mio solito.
E in mentre andavo così pensando a' fatti miei, passandomi tempo per quella
bella e ricchissima città, avendo salutato quel maraviglioso Tiziano pittore e
Iacopo del Sansovino, valente scultore e architetto nostro fiorentino molto ben
trattenuto dalla Signoria di Venezia, e per esserci conosciuti nella giovanezza
in Roma e in Firenze come nostro fiorentino, questi duoi virtuosi mi feciono
molte carezze. L'altro giorno a presso io mi scontrai in messer Lorenzo de'
Medici, il quale subito mi prese per mano con la maggior raccoglienzia che si
possa veder al mondo, perché ci eramo cognosciuti in Firenze quando io facevo
le monete al duca Lessandro, e di poi in Parigi, quando io ero al servizio del
Re. Egli si tratteneva in casa di messer Giuliano Buonacorsi, e per non aver
dove andarsi a passar tempo altrove sanza grandissimo suo pericolo, egli si
stava più del tempo in casa mia, vedendomi lavorare quelle grand'opere. E sì
come io dico, per questa passata conoscenzia, egli mi prese per mano e menòmi a
casa sua, dov'era il signor Priore delli Strozzi, fratello del signor Pietro, e
rallegrandosi, mi domandorno quanto io volevo soprastare in Venezia, credendosi
che io me ne volessi ritornare in Francia. A' quali Signori io dissi che io mi
ero partito di Fiorenze per una tale occasione sopra detta, e che fra dua o tre
giorni io mi volevo ritornare a Fiorenze a servire il mio gran Duca. Quando io
dissi queste parole, il signor Priore e messer Lorenzo mi si volsono con tanta
rigidità, che io ebbi paura grandissima, e mi dissono: – Tu faresti il
meglio a tornartene in Francia, dove tu sei ricco e conosciuto; che se tu torni
a Firenze, tu perderai tutto quello che avevi guadagnato in Francia, e di
Firenze non trarrai altro che dispiaceri –. Io non risposi alle parole
loro, e partitomi l'altro giorno più secretamente che io possetti, me ne tornai
alla volta di Fiorenze, e intanto era maturato le diavolerie, perché io avevo
scritto al mio gran Duca tutta l'occasione che mi aveva traportato a Venezia. E
con la sua solita prudenzia e severità, io lo visitai senza alcuna cerimonia;
stato alquanto con la detta severità, di poi piacevolmente mi si volse e mi
domandò dove io ero stato. Al quale io risposi che il cuor mio mai non si era
scostato un dito da Sua Eccellenzia illustrissima, se bene per qualche giuste
occasioni e' mi era stato di necessità di menare un poco il mio corpo a zonzo.
Allora faccendosi più piacevole, mi cominciò a domandar di Vinezia e così
ragionammo un pezzo; poi ultimamente mi disse che io attendessi a lavorare e
che io gli finissi il suo Perseo. Così mi tornai a casa lieto e allegro, e
rallegrai la mia famiglia, cioè la mia sorella con le sue sei figliuole, e
ripreso l'opere mie, con quanta sollecitudine io potevo le tiravo innanzi.</p>
</div2>
<div2 type="capitolo">
<head>LXIII.</head>
<p>E la prima opera che io gittai di bronzo fu quella testa grande, ritratto di
Sua Eccellenzia, che io avevo fatta di terra nell'oreficerie, mentre che io
avevo male alle stiene. Questa fu un'opera che piacque e io non la feci per
altra causa se non per fare sperienzia delle terre da gittare il bronzo. E se
bene io vedevo che quel mirabil Donatello aveva fatto le sue opere di bronzo,
quale aveva gittate con la terra di Firenze, e' mi pareva che l'avessi condutte
con grandissima difficultà; e pensando che venissi dal difetto della terra,
innanzi che io mi mettessi a gittare il mio Perseo, io volsi fare queste prime
diligenzie; per le quali trovai esser buona la terra, se bene non era stata
bene intesa da quel mirabil Donatello, perché con grandissima difficultà vedevo
condotte le sue opere. Così, come io dico di sopra, per virtù d'arte io composi
la terra, la quale mi servì benissimo; e, sì come io dico, con essa gittai la
detta testa; ma perché io non avevo ancora fatto la fornace, mi servi' della
fornace di maestro Zanobi di Pagno, campanaio. E veduto che la testa era ben
venuta netta, subito mi messi a fare una fornacetta nella bottega che mi aveva
fatta il Duca, con mio ordine e disegno, nella propria casa che mi aveva
donata; e subito fatto la fornace, con quanta più sollecitudine io potevo, mi
messi in ordine per gittare la statua della Medusa, la quale si è quella
femmina scontorta che è sotto i piedi del Perseo. E per essere questo getto
cosa difficilissima, io non volsi mancare di tutte quelle diligenzie che avevo
imparato, acciò che non mi venissi fatto qualche errore; e così il primo getto
ch'io feci in detta mia fornacina venne bene superlativo grado, ed era tanto
netto ch'e' non pareva alli amici mia il dovere che io altrimenti la dovessi
rinettare; la qual cosa hanno trovato certi Todeschi e Franciosi, quali dicono
e si vantano di bellissimi secreti di gittare i bronzi senza rinettare; cosa
veramente da pazzi; perché il bronzo, di poi che gli è gittato, bisogna
riserarlo con i martelli e con i ceselli, sì come i maravigliosissimi antichi,
e come hanno ancor fatto i moderni, dico quei moderni ch'hanno saputo lavorare
il bronzo. Questo getto piacque assai a Sua Eccellenzia illustrissima, che più
volte lo venne a vedere sino a casa mia, dandomi grandissimo animo al ben fare.
Ma possette tanto quella rabbiosa invidia del Bandinello, che, con tanta
sollecitudine intorno alli orecchi di Sua Eccellenzia illustrissima, che gli
fece pensare, che se bene io gittavo qualcuna di queste statue, che mai io non
le metterei insieme, perché l'era in me arte nuova; e che Sua Eccellenzia
doveva ben guardare a non gittare via i sua denari. Possetton tanto queste
parole in quei gloriosi orecchi, che mi fu allentato alcuna spesa di lavoranti;
di modo che io fui necessitato a risentirmi arditamente con Sua Eccellenzia:
dove una mattina, aspettando quella nella via de' Servi, le dissi: –
Signor mio, io non son soccorso d'i miei bisogni, di modo che io sospetto che
Vostra Eccellenzia non diffidi di me; il perché di nuovo le dico che a me basta
la vista di condur tre volte meglio quest'opera, che non fu il modello, sì come
io vi ho promesso.</p>
</div2>
<div2 type="capitolo">
<head>LXIV.</head>
<p>Avendo detto queste parole a Sua Eccellenzia, e conosciuto che le non
facevan frutto nissuno, perché non ne ritraevo risposta, subito mi crebbe una
stizza, insieme con una passione intollerabile, e di nuovo cominciai a
riparlare al Duca e gli dissi: – Signor mio, questa città veramente è
stata sempre la scuola delle maggior virtute; ma cognosciuto che uno s'è,
avendo imparato qualche cosa, volendo accrescer gloria alla sua città e al suo
glorioso Principe, gli è bene andare a operare altrove. E che questo, Signor
mio, sia il vero, io so che l'Eccellenzia Vostra ha saputo chi fu Donatello, e
chi fu il gran Leonardo da Vinci, e chi è ora il mirabil Michelagnol
Buonarroti. Questi accrescono la gloria per le lor virtù all'Eccellenzia
Vostra; per la qual cosa io ancora spero di far la parte mia; sì che, Signor
mio, lasciatemi andare. Ma Vostra Eccellenzia avvertisca bene a non lasciare
andare il Bandinello, anzi dateli sempre più che lui non vi domanda; perché se
costui va fuora, gli è tanto la ignoranzia sua prosuntuosa, che gli è atto a
vituperare questa nobilissima Scuola. Or dàtimi licenzia, Signore, né domando
altro delle mie fatiche sino a qui che la grazia di Vostra Eccellenzia
illustrissima –. Vedutomi Sua Eccellenzia a quel modo resoluto, con un
poco di sdegno mi si volse, dicendo: – Benvenuto, se tu hai voglia di
finir l'opera, e' non si mancherà di nulla –. Allora io lo ringraziai, e
dissi che altro desiderio non era il mio, se non di mostrare a quelli invidiosi
che a me bastava la vista di condurre l'opera promessa. Così spiccatomi da Sua
Eccellenzia, mi fu dato qualche poco di aiuto; per la qual cosa fui necessitato
a metter mano alla borsa mia, volendo che la mia opera andassi un poco più che
di passo. E perché la sera io sempre me ne andavo a veglia nella guardaroba di
Sua Eccellenzia, dove era Domenico e Gianpavolo Poggini, suo fratello, quali
lavoravano un vaso di oro, che addietro s'è detto, per la Duchessa e una
cintura d'oro; ancora Sua Eccellenzia m'aveva fatto fare un modellino d'un
pendente, dove andava legato dentro quel diamante grande che li aveva fatto
comperare Bernardone e Antonio Landi. E con tutto che io fuggissi di non voler
far tal cosa, il Duca con tante belle piacevolezze mi vi faceva lavorare ogni
sera in sino alle quattro ore. Ancora mi strigneva con piacevolissimi modi a
far che io vi lavorassi ancora di giorno; alla qual cosa non volsi mai
acconsentire, e per questo io credetti per cosa certa che Sua Eccellenzia si
adirassi meco. E una sera in fra le altre, essendo giunto alquanto più tardi
che al mio solito, il Duca mi disse: – Tu sia il malvenuto –. Alle
quali parole io dissi: – Signor mio, cotesto non è il mio nome, perché io
ho nome Benvenuto; e perché io penso che l'Eccellenzia Vostra motteggi meco, io
non entrerò in altro –. A questo il Duca disse che diceva da maledetto
senno e non motteggiava e che io avvertissi bene quel che io facevo, perché gli
era venuto alli orecchi che, prevalendomi del suo favore, io facevo fare or
questo or quello. A queste parole io pregai Sua Eccellenzia illustrissima di
farmi degno di dirmi solo un omo che io avevo mai fatto fare al mondo. Subito
mi si volse in collera e mi disse: – Va' e rendi quello che tu hai di
Bernardone: eccotene uno –. A questo io dissi: – Signor mio, io vi
ringrazio, e vi priego mi facciate degno d'ascoltarmi quattro parole: egli è il
vero che e' mi prestò un paio di bilance vecchie e dua ancudine e tre
martelletti piccoli, le qual masserizie oggi son passati quindici giorni che io
dissi al suo Giorgio da Cortona che mandassi per esse; il perché il detto
Giorgio venne per esse lui stesso; e se mai Vostra Eccellenzia illustrissima
truova, che dal dì che io nacqui in qua, io abbia mai nulla di quello di
persona in cotesto modo, se bene in Roma o in Francia, faccia intender da
quelli che li hanno riferite quelle cose o da altri; e trovando il vero, mi
castighi a misura di carboni –. Vedutomi il Duca in grandissima passione,
come Signor discretissimo e amorevole mi si volse e disse: – E' non si
dice a quelli che non fanno li errori; sì che, se l'è come tu di', io ti vedrò
sempre volentieri, come ho fatto per il passato –. A questo io dissi:
– Sappi l'Eccellenzia Vostra che le ribalderie di Bernardone mi sforzano
a domandarla e pregarla, che quella mi dica quel che la spese nel diamante
grande, punta schericata: perché io spero mostrarle perché questo male omaccio
cerca mettermivi in disgrazia –. Allora Sua Eccellenzia mi disse: –
Il diamante mi costò 25 mila ducati: perché me ne domandi tu? – Perché,
Signor mio, il tal dì, alle tal'ore, in sul canto di Mercato nuovo, Antonio di
Vettorio Landi mi disse che io cercassi di far mercato con Vostra Eccellenzia
illustrissima, e di prima domanda ne chiese sedici mila ducati: ora Vostra
Eccellenzia sa quel che la l'ha comperato. E che questo sia il vero, domandate
ser Domenico Poggini e Giampavolo suo fratello, che son qui; che io lo dissi
loro subito, e da poi non ho mai più parlato, perché l'Eccellenzia Vostra disse
che io non me ne intendevo; onde io pensavo che quella lo volessi tenere in
riputazione. Sappiate, Signor mio, che io me ne intendo; e quanto all'altra
parte fo professione d'esser uomo da bene quanto altro che sia nato al mondo, e
sia chi vuole. Io non cercherò di rubarvi otto o dieci mila ducati per volta,
anzi mi ingegnerò guadagnarli con le mie fatiche: e mi fermai a servir Vostra
Eccellenzia per iscultore, orefice e maestro di monete; e di riferirle delle
cose d'altrui, mai. E questa che io le dico adesso, la dico per difesa mia, e
non ne voglio il quarto: e gnene dico presente tanti uomini dabbene che son
qui, acciò Vostra Eccellenzia illustrissima non creda a Bernardone ciò che dice
–. Subito il Duca si levò in collera e mandò per Bernardone, il qual fu
necessitato a correre sino a Vinezia, lui e Antonio Landi; quale Antonio mi
diceva che non aveva volsuto dir quel diamante. Gli andorno e tornorno da
Vinezia, e io trovai il Duca, e dissi: – Signore, quel che io vi dissi è
vero, e quel vi disse delle masserizie Bernardone non fu vero; e faresti bene a
farne la pruova, e io mi avviarò al bargello –. A queste parole il Duca
mi si volse, dicendomi: – Benvenuto, attendi a esser omo da bene, come
hai fatto per il passato, e non dubitar mai di nulla –. La cosa andò in
fumo e io non ne senti' mai più parlare. Attesi a finire il suo gioiello; e
portatolo un giorno finito alla Duchessa, lei stessa mi disse che stimava tanto
la mia fattura quanto il diamante, che li aveva fatto comperar Bernardaccio, e
volse che io gnene appiccassi al petto di mia mano, e mi dette uno spilletto
grossetto in mano, e con quello gnene appiccai, e mi parti' con molta sua buona
grazia. Da poi io intesi che e' l'avevano fatto rilegare a un tedesco o altro
forestiero, salvo 'l vero, perché il detto Bernardone disse che 'l detto
diamante mostrerrebbe meglio legato con manco opera.</p>
</div2>
<div2 type="capitolo">
<head>LXV.</head>
<p>Domenico e Giovanpagolo Poggini, orefici e frategli, lavoravano, sì come io
credo d'aver detto, in guardaroba di Sua Eccellenzia illustrissima cone i miei
disegni, certi vasetti d'oro cesellati, con istorie di figurine di basso
rilievo e altre cose di molta inportanza. E perché io dissi più volte al Duca:
– Signor mio, se Vostra Eccellenzia illustrissima mi pagassi parecchi
lavoranti, io vi farei le monete della vostra zecca e le medaglie colla testa
di Vostra Eccellenzia illustrissima, le qual farei a gara con gli antichi e
arei speranza di superargli: perché dappoi in qua che io feci le medaglie di
papa Clemente io ho imparato tanto, che io farei molto meglio di quelle: e così
farei meglio delle monete che io feci al duca Alessandro, le quale sono ancora
tenute belle; e così vi farei de' vasi grandi d'oro e d'argento, sì come io ne
ho fatti tanti a quel mirabil re Francesco di Francia, solo per le gran
comodità che ei m'ha date, né mai s'è perso tempo ai gran colossi né all'altre
statue –. A queste mie parole il Duca mi diceva: – Fa', e io vedrò
– né mai mi dette comodità né aiuto nessuno. Un giorno Sua Eccellenzia
illustrissima mi fece dare parecchi libbre d'argento e mi disse: – Questo
è dello argento delle mie cave, fammi un bel vaso –. E perché io non
volevo lasciare in dietro il mio Perseo e ancora avevo gran volontà di
servirlo, io lo detti da fare, con i miei disegni e modelletti di cera, a un
certo ribaldo che si chiama Piero di Martino, orafo: il quale lo cominciò male
e anche non vi lavorava, di modo che io vi persi più tempo che se io lo avessi
fatto tutto di mia mano. Così avendomi straziato parecchi mesi, e veduto che il
detto Piero non vi lavorava, né manco vi faceva lavorare, io me lo feci
rendere, e durai una gran fatica a riavere, con el corpo del vaso mal
cominciato, come io dissi, il resto dell'argento che io gli avevo dato. Il Duca
che intese qualcosa di questi romori, mandò per il vaso e per i modelli e mai
più mi disse né perché né per come; basta che con certi mia disegni e' ne fece
fare a diverse persone e a Venezia e in altri luoghi, e fu malissimo servito.
La Duchessa mi diceva spesso che io lavorassi per lei di oreficerie: alla quale
io più volte dissi, che 'l mondo benissimo sapeva, e tutta la Italia, che io
ero buono orefice; ma che la Italia non aveva mai veduto opere di mia mano di
scultura: – e per l'arte certi scultori arrabbiati, ridendosi di me, mi
chiamano lo scultor nuovo; ai quali io spero di mostrare d'esser scultor
vecchio, se Idio mi darà tanta grazia che io possa mostrar finito 'l mio Perseo
in quella onorata piazza di Sua Eccellenzia illustrissima –. E ritiratomi
a casa, attendevo a lavorare il giorno e la notte, e non mi lasciavo vedere in
Palazzo. E pensando pure di mantenermi nella buona grazia della Duchessa, io
gli feci fare certi piccoli vasetti, grandi come un pentolino di dua quattrini,
d'argento, con belle mascherine in foggia rarissima, all'antica; e portatole li
detti vasetti, lei mi fece la più grata accoglienza che immaginar si possa al
mondo e mi pagò 'l mio argento e oro che io vi avevo messo. E io pure mi
raccomandavo a Sua Eccellenzia illustrissima pregandola che la dicessi al Duca,
che io avevo poco aiuto a così grande opera, e che Sua Eccellenzia
illustrissima doverrebbe dire al Duca, che ei non volessi tanto credere a
quella mala lingua del Bandinello, con la quale e' m'impediva al finire il mio
Perseo. A queste mie lacrimose parole la Duchessa si ristrinse nelle spalle e
pur mi disse: – Per certo che 'l Duca lo doverria pur conoscere, che
questo suo Bandinello non val niente.</p>
</div2>
<div2 type="capitolo">
<head>LXVI.</head>
<p>Io mi stavo in casa, e di rado mi appresentavo al Palazzo, e con gran
sollecitudine lavoravo, per finire la mia opera; e mi conveniva pagare i
lavoranti de il mio; perché, avendomi fatto pagare certi lavoranti il Duca da
Lattanzio Gorini in circa a diciotto mesi ed essendogli venuto annoia, mi fece
levare le commessione, per la qual cosa io domandai il detto Lattanzio, perché
e' non mi pagava. E' mi rispose, menando certe sue manuzze di ragnatelo, con
una vocerellina di zanzara: – Perché non finisci questa tua opera? E' si
crede che tu nolla finirai mai –. Io subito gli risposi adirato e dissi:
– Così vi venga il canchero e a voi e attutti quegli che non credono che
io nolla finisca –. E così disperato mi ritornai accasa al mio mal
fortunato Perseo, e non senza lacrime, perché mi tornava in memoria il mio
bello stato che io avevo lasciato in Parigi sotto 'l servizio di quel
maraviglioso re Francesco, con el quale mi avanzava ogni cosa, e qui mi mancava
ogni cosa. E parecchi volte mi disposi di gittarmi al disperato: e una volta
infra l'altre io montai in su un mio bel cavalletto, e mi missi cento scudi
accanto, e me n'andai a Fiesole a vedere un mio figliuolino naturale, il quale
tenevo abbalia con una mia comare, moglie di un mio lavorante. E giunto al mio
figliolino lo trovai di buono essere, e io così malcontento lo baciai; e
volendomi partire, e' non mi lasciava, perché mi teneva forte colle manine e
con un furore di pianto e strida, che in quell'età di due anni in circa era
cosa più che maravigliosa. E perché io m'ero resoluto che, se io trovavo 'l
Bandinello, il quale soleva andare ogni sera a quel suo podere sopra San
Domenico, come disperato lo volevo gittare in terra, così mi spiccai dal mio
bambino, lasciandolo con quel suo dirotto pianto. E venendomene inverso
Firenze, quando io arrivai alla piazza di San Domenico, appunto il Bandinello
entrava dall'altro lato in su la piazza. Subito resolutomi di fare quella
sanguinosa opera, giunsi allui, e alzato gli occhi, lo vidi senza arme, in su
un muluccio come uno asino e aveva seco un fanciullino dell'età di dieci anni;
e subito che lui mi vidde, divenne di color di morto, e tremava dal capo ai
piedi. Io, conosciuto la vilissima opera, dissi: – Non aver paura, vil
poltrone, che io non ti vo' far degno delle mie busse –. Egli mi guardò
rimesso e non disse nulla. Allora io ripresi la virtù, e ringrazia' Iddio che
per sua vera virtute non aveva voluto che io facessi un tal disordine. Così
liberatomi da quel diabolico furore, mi accrebbe animo e meco medesimo dicevo:
– Se Iddio mi dà tanto di grazia che io finisca la mia opera, spero con
quella di ammazzare tutti i mia ribaldi nimici; dove io farò molte maggiori e
più gloriose le mie vendette, che se io mi fussi sfogato con un solo – e
con questa buona resoluzione mi tornai a casa. In capo di tre giorni io intesi
come quella mia comare mi aveva affogato il mio unico figliolino; il quale mi
dette tanto dolore che mai non senti' il maggiore. Imperò mi inginocchiai in
terra, e non senza lacrime al mio solito ringraziai il mio Iddio, dicendo:
– Signor mio, tu me lo desti, e or tu me l'hai tolto, e di tutto io con
tutto 'l cuor mio ti ringrazio –. E con tutto che 'l gran dolore mi aveva
quasi smarrito, pure, al mio solito, fatto della necessità virtù, il meglio che
io potevo mi andavo accomodando.</p>
</div2>
<div2 type="capitolo">
<head>LXVII.</head>
<p>E' s'era partito un giovane in questo tempo dal Bandinello, il quale aveva
nome Francesco, figliuolo di Matteo fabbro. Questo detto giovane mi fece
domandare se io gli volevo dare da lavorare; e io fui contento, e lo missi a
rinettare la figura della Medusa, che era di già gittata. Questo giovane, dipoi
quindici giorni, mi disse che aveva parlato con el suo maestro, cioè il
Bandinello, e che lui mi diceva da sua parte che, se io volevo fare una figura
di marmo, che ei mi mandava a offerire di donarmi un bel pezzo di marmo. Subito
io dissi: – Digli che io l'accetto; e potria essere il mal marmo per lui,
perché ei mi va stuzzicando, e non si ricorda il gran pericolo che lui aveva
passato meco in su la piazza di San Domenico: or digli che io lo voglio a ogni
modo. Io non parlo mai di lui e sempre questa bestia mi dà noia: e mi credo che
tu sia venuto a lavorare meco mandato dallui, solo per spiare i fatti mia. O
va, e digli che io vorrò il marmo a suo malgrado; e ritòrnatene seco.</p>
</div2>
<div2 type="capitolo">
<head>LXVIII.</head>
<p>Essendo stato di molti giorni che io non m'ero lasciato rivedere in Palazzo,
v'andai una mattina, che mi venne quel capriccio, e il Duca aveva quasi finito
di desinare, e, per quel che io intesi, Sua Eccellenzia aveva la mattina
ragionato e ditto molto bene di me, e infra l'altre cose ei mi aveva molto
lodato in legar gioie; e per questo, come la Duchessa mi vide, la mi fece
chiamare da messer Sforza; e apressatomi a Sua Eccellenzia illustrissima, lei
mi pregò che io le legassi un diamantino in punta innuno anello, e mi disse che
lo voleva portare sempre nel suo dito; e mi dette la misura e 'l diamante, il
quale valeva in circa a cento scudi, e mi pregò che io lo facessi presto.
Subito 'l Duca cominciò a ragionare con la Duchessa e le disse: – Certo
che Benvenuto fu in cotesta arte senza pari; ma ora che lui l'ha dimessa, io
credo che 'l fare uno anellino come voi vorresti, e' gli sarebbe troppa gran
fatica: sì che io vi priego che voi nollo affatichiate in questa piccola cosa,
la quale allui saria grande, per essersi disuso –. A queste parole io
ringraziai el Duca, e poi lo pregai che mi lasciassi fare questo poco del
servizio alla signora Duchessa: e subito messovi le mani, in pochi giorni lo
ebbi finito. L'anello si era per il dito piccolo della mano: così feci quattro
puttini tondi con quattro mascherine, le qual cose facevano il detto anellino:
e anche vi accomodai alcune frutte e legaturine smaltate; di modo che la gioia
e l'anello si mostravano molto bene insieme. E subito lo portai alla Duchessa:
la quale con benigne parole mi disse che io gli avevo fatto un lavoro
bellissimo, e che si ricorderebbe di me. Il detto anellino la lo mandò a donare
al re Filippo, e dappoi sempre la mi comandava qualche cosa, ma tanto
amorevolmente, che io sempre mi sforzavo di servirla, con tutto che io vedessi
pochi dinari; e Iddio sa se io ne avevo gran bisogno, perché disideravo di
finire 'l mio Perseo, e avevo trovati certi giovani che mi aiutavano, i quali
io pagavo del mio; e di nuovo cominciai a lasciarmi vedere più spesso che io
non avevo fatto per il passato.</p>
</div2>
<div2 type="capitolo">
<head>LXIX.</head>
<p>Un giorno di festa in fra gli altri me n'andai in Palazzo dopo 'l desinare,
e giunto in su la sala dell'Oriolo, viddi aperto l'uscio della guardaroba, e
appressatomi un poco, il Duca mi chiamò, e con piacevole accoglienza mi disse:
– Tu sia 'l benvenuto: guarda quella cassetta, che m'ha mandato a donare
'l signore Stefano di Pilestina; aprila e guardiamo che cosa l'è –.
Subito apertola, dissi al Duca: – Signor mio, questa è una figura di
marmo greco ed è cosa maravigliosa: dico che per un fanciulletto io non mi
ricordo di avere mai veduto fra le anticaglie una così bella opera, né di così
bella maniera; di modo che io mi offerisco a Vostra Eccellenzia illustrissima
di restaurarvela e la testa e le braccia, i piedi. E gli farò una aquila, acciò
che e' sia battezzato per un Ganimede. E se bene e' non si conviene a mme il
rattoppare le statue, perché ell'è arte da certi ciabattini, i quali la fanno
assai malamente; imperò l'eccellenzia di questo gran maestro mi chiama
asservirlo –. Piacque al Duca assai che la statua fussi così bella, e mi
domandò di assai cose, dicendomi: – Dimmi, Benvenuto mio, distintamente
in che consiste tanta virtù di questo maestro, la quale ti dà tanta maraviglia
–. Allora io mostrai a Sua Eccellenzia illustrissima con el meglio modo
che io seppi, di farlo capace di cotal bellezza e di virtù di intelligenzia, e
di rara maniera; sopra le qual cose io aveva discorso assai, e molto più
volentieri lo facevo, conosciuto che Sua Eccellenzia ne pigliava grandissimo
piacere.</p>
</div2>
<div2 type="capitolo">
<head>LXX.</head>
<p>In mentre che io così piacevolmente trattenevo 'l Duca, avvenne che un
paggio uscì fuori della guardaroba e che, nell'uscire il detto, entrò il
Bandinello. Vedutolo 'l Duca, mezzo si conturbò, e con cera austera gli disse:
– Che andate voi faccendo? – Il detto Bandinello, sanza rispondere
altro, subito gittò gli occhi a quella cassetta, dove era la detta statua
scoperta, e con un suo mal ghignaccio, scotendo 'l capo, disse volgendosi
inverso 'l Duca: – Signore, queste sono di quelle cose che io ho tante
volte dette a Vostra Eccellenzia illustrissima. Sappiate che questi antichi non
intendevano niente la notomia, e per questo le opere loro sono tutte piene di
errori –. Io mi stavo cheto e non attendevo a nulla di quello che egli
diceva, anzi gli avevo volte le rene. Subito che questa bestia ebbe finita la
sua dispiacevol cicalata, il Duca disse: – O Benvenuto, questo si è tutto
'l contrario di quello che con tante belle ragioni tu m'hai pure ora sì ben
dimostro: sì che difendila un poco –. A queste ducal parole, portemi con
tanta piacevolezza, subito io risposi e dissi: – Signor mio, vostra
Eccellenzia Illustrissima ha da sapere che Baccio Bandinelli si è composto
tutto di male, e così ei è stato sempre; di modo che ciocché lui guarda, subito
a' sua dispiacevoli occhi, se bene le cose sono in sopralativo grado tutto
bene, subito le si convertono innun pessimo male. Ma io, che solo son tirato al
bene, veggo più santamente 'l vero; di modo che quello che io ho detto di
questa bellissima statua a Vostra Eccellenzia illustrissima si è tutto il puro
vero, e quello che n'ha ditto 'l Bandinello si è tutto quel male solo, di quel
che lui è composto –. Il Duca mi stette a udire con molto piacere, e in
mentre che io dicevo queste cose, il Bandinello si scontorceva e faceva i più
brutti visi del suo viso, che era bruttissimo, che immaginar si possa al mondo.
Subito 'l Duca si mosse, avviandosi per certe stanze basse, e il detto
Bandinello lo seguitava. I camerieri mi presono per la cappa e me gli avviorno
dietro e così seguitammo il Duca, tanto che Sua Eccellenzia illustrissima,
giunto innuna stanza, e' si misse assedere, e il Bandinello e io stavamo un da
destra e un da sinistra di Sua Eccellenzia illustrissima. Io stavo cheto, e
quei che erano all'intorno, parecchi servitori di Sua Eccellenzia, tutti
guardavano fiso 'l Bandinello, alquanto soghignando l'un coll'altro di quelle
parole che io gli avevo detto in quella stanza di sopra. Così il detto
Bandinello cominciò a favellare e disse: – Signore, quando io scopersi il
mio Ercole e Cacco, certo che io credo che più di cento sonettacci ei mi fu
fatti, i quali dicevano il peggio che immaginar si possa al mondo da questo
popolaccio –. Io allora risposi e dissi: – Signore, quando il
nostro Michelagnolo Buonaroti scoperse la sua Sacrestia, dove ei si vidde tante
belle figure, questa mirabile e virtuosa Scuola, amica della verità e del bene,
gli fece più di cento sonetti, a gara l'un l'altro a chi ne poteva dir meglio:
e così come quella del Bandinello meritava quel tanto male che lui dice che
della sua si disse, così meritava quel tanto bene quella del Buonaroti, che di
lei si disse –. A queste mie parole il Bandinello venne in tanta rabbia,
che ei crepava, e mi si volse e disse: – E tu che le sapresti apporre?
– Io te lo dirò se tu arai tanta pazienza di sapermi ascoltare –.
Diss'ei: – Or di' su –. Il Duca e gli altri, che erano quivi, tutti
stavano attenti. Io cominciai e in prima dissi: – Sappi ch'ei m'incresce
di averti a dire e' difetti di quella tua opera, ma none io ti dirò tal cose,
anzi ti dirò tutto quello che dice questa virtuosissima Scuola –. E
perché questo uomaccio or diceva qualcosa dispiacevole e or faceva con le mani
e con i piedi, ei mi fece venire in tanta còllora, che io cominciai in molto
più dispiacevol modo che, faccendo ei altrimenti, io nonnarei fatto: –
Questa virtuosa Scuola dice che se e' si tosassi i capegli a Ercole, che e' non
vi resterebbe zucca che fussi tanta per riporvi il cervello; e che quella sua
faccia e' non si conosce se l'è di omo o se l'è di lionbue; e che la non bada a
quel che la fa, e che l'è male appiccata in sul collo, con tanta poca arte e
con tanta mala grazia, che e' non si vedde mai peggio; e che quelle sue
spallacce somigliano due arcioni d'un basto d'un asino; e che le sue poppe e il
resto di quei muscoli non son ritratti da un omo, ma sono ritratti da un
saccaccio pieno di poponi, che diritto sia messo, appoggiato al muro. Così le
stiene paiono ritratte da un sacco pieno di zucche lunghe; le due gambe e' non
si conosce in che modo le si sieno appiccate a quel torsaccio; perché e' non si
conosce in su qual gamba e' posa o in su quale e' fa qualche dimostrazione di
forza; né manco si vede che ei posi in su tutt'a dua, sì come e' s'è usato
alcune volte di fare da quei maestri che sanno qualche cosa; ben si vede che la
cade innanzi più d'un terzo di braccio: che questo solo si è 'l maggiore e il
più incomportabile errore che faccino quei maestracci di dozzina plebe'. Delle
braccia dicono che le son tutt'a dua giù distese senza nessuna grazia, né vi si
vede arte, come se mai voi non avessi visto degl'ignudi vivi, e che la gamba
dritta d'Ercole e quella di Cacco fanno ammezzo delle polpe delle gambe loro;
che se un de' dua si scostassi dall'altro, non tanto l'uno di loro, anzi tutt'a
dua resterebbono senza polpe da quella parte che ei si toccano; e dicono che
uno dei piedi di Ercole si è sotterrato, e che l'altro pare che gli abbia il
fuoco sotto.</p>
</div2>
<div2 type="capitolo">
<head>LXXI.</head>
<p>Questo uomo non potette stare alle mosse d'aver pazienza che io dicessi
ancora i gran difetti di Cacco; l'una si era che io dicevo 'l vero, l'altra si
era che io lo facevo conoscere chiaramente al Duca e agli altri che erano alla
presenzia nostra, che facevano i più gran segni e atti di dimostrazione di
maravigliarsi e allora conoscere che io dicevo il verissimo. A un tratto
quest'uomaccio disse: – Ahi cattiva linguaccia, o dove lasci tu 'l mio
disegno? – Io dissi che chi disegnava bene e' non poteva operar mai male
– imperò io crederrò che 'l tuo disegno sia come sono le opere –.
Or, veduto quei visi ducali e gli altri, che con gli sguardi e con gli atti lo
laceravano, egli si lasciò vincere troppo dalla sua insolenzia, e voltomisi con
quel suo bruttissimo visaccio, a un tratto mi disse: – Oh sta' cheto,
soddomitaccio –. Il Duca a quella parola serrò le ciglia malamente
inverso di lui, e gli altri serrato le bocche e aggrottato gli occhi inverso di
lui. Io, che mi senti' così scelleratamente offendere, sforzato dal furore, e a
un tratto, corsi al rimedio e dissi: – O pazzo, tu esci dei termini: ma
Iddio 'l volessi che io sapessi fare una così nobile arte, perché e' si legge
ch'e' l'usò Giove con Ganimede in paradiso, e qui in terra e' la usano i
maggiori imperatori e i più gran re del mondo. Io sono un basso e umile
omicciattolo, il quale né potrei né saprei impacciarmi d'una così mirabil cosa
–. A questo nessuno non potette esser tanto continente che 'l Duca e gli
altri levorno un rumore delle maggior risa che immaginar si possa al mondo. E
con tutto che io mi dimostrassi tanto piacevole, sappiate, benigni lettori, che
dentro mi scoppiava 'l cuore, considerato che uno, 'l più sporco scellerato che
mai nascessi al mondo, fussi tanto ardito, in presenza di un così gran
principe, a dirmi una tanta e tale ingiuria; ma sappiate che egli ingiuriò 'l
Duca e non me; perché, se io fussi stato fuor di così gran presenza, io l'arei
fatto cader morto. Veduto questo sporco ribaldo goffo che le risa di quei
Signori non cessavano, ei cominciò, per divertirgli da tanta sua beffe, a
entrare innun nuovo proposito, dicendo: – Questo Benvenuto si va vantando
che io gli ho promesso un marmo –. A queste parole io subito dissi:
– Come! non m'hai tu mandato a dire per Francesco di Matteo fabbro, tuo
garzone, che se io voglio lavorar di marmo, che tu mi vuoi donare un marmo? E
io l'ho accettato, e vo'lo –. Allora ei disse: – Oh fa' conto di
noll'aver mai –. Subito io, che ero ripieno di rabbia per le ingiuste
ingiurie dettemi in prima, smarrito dalla ragione e accecato della presenza del
Duca, con gran furore dissi: – Io ti dico espresso che se tu non mi mandi
il marmo insino accasa, cèrcati di un altro mondo, perché in questo io ti
sgonfierò a ogni modo –. Subito avvedutomi che io ero alla presenza d'un
sì gran Duca, umilmente mi volsi a Sua Eccellenzia, e dissi: – Signor
mio, un pazzo ne fa cento; le pazzie di questo omo mi avevano fatto smarrire la
gloria di Vostra Eccellenzia illustrissima e me stesso; sì che perdonatemi
–. Allora il Duca disse al Bandinello: – È egli 'l vero che tu gli
abbia promesso 'l marmo? – Il detto Bandinello disse che gli era il vero.
Il Duca mi disse: – Va all'Opera, e to'tene uno a tuo modo –. Io
dissi che ei me l'aveva promesso di mandarmelo a casa. Le parole furno
terribile; e io innaltro modo nollo volevo. La mattina seguente e' mi fu
portato un marmo accasa; il quale io dimandai chi me lo mandava: e' dissono che
e' me lo mandava 'l Bandinello, e che quello si era 'l marmo che lui mi aveva
promesso.</p>
</div2>
<div2 type="capitolo">
<head>LXXII.</head>
<p>Subito io me lo feci portare in bottega e cominciai a scarpellarlo; e in
mentre che io lavoravo, io facevo il modello: e gli era tanta la voglia che io
avevo di lavorare di marmo, che io non potevo aspettare di risolvermi a fare un
modello con quel giudizio che si aspetta a tale arte. E perché io lo sentivo
tutto crocchiare, io mi penti' più volte di averlo mai cominciato allavorare:
pure ne cavai quel che io potetti, che è l'Appollo e Iacinto, che ancora si
vede imprefetto in bottega mia. E in mentre che io lo lavoravo, il Duca veniva
a casa mia, e molte volte mi disse: – Lascia stare un poco 'l bronzo e
lavora un poco di marmo, che io ti vegga –. Subito io pigliavo i ferri da
marmo, e lavoravo via sicuramente. Il Duca mi domandava del modello che io
avevo fatto per il detto marmo; al quale io dissi: – Signore, questo
marmo si è tutto rotto, ma assuo dispetto io ne caverò qualcosa; imperò io non
mi sono potuto risolvere al modello, ma io andrò così faccendo 'l meglio che io
potrò –. Con molta prestezza mi fece venire 'l Duca un pezzo di marmo
greco, di Roma, acciò che io restaurassi il suo Ganimede antico, qual fu causa
della ditta quistione connil Bandinello. Venuto che fu 'l marmo greco, io
considerai che gli era peccato a farne pezzi per farne la testa e le braccia
ell'altre cose per il Ganimede; e mi providdi d'altro marmo, e a quel pezzo di
marmo greco feci un piccol modellino di cera, al quale posi nome Narciso. E
perché questo marmo aveva dua buchi che andavano affondo più di un quarto di
braccio e larghi dua buone dita, per questo feci l'attitudine che si vede, per
difendermi da quei buchi, di modo che io gli avevo cavati della mia figura. Ma
quelle tante decine d'anni che v'era piovuto sù, perché e' restava sempre quei
buchi pieni d'acqua, la detta aveva penetrato tanto che il detto marmo si era
debilitato; e come marcio in quella parte del buco di sopra; e si dimostrò
dappoi che e' venne quella gran piena d'acqua d'Arno, la quale alzò in bottega
mia più d'un braccio e mezzo. E perché il detto Narciso era posato in su un
quadro di legno, la detta acqua gli fece dar la volta, per la quale e' si roppe
in su le poppe, e io lo rappiccai; e perché e' non si vedessi quel fesso della
appiccatura, io gli feci quella grillanda de' fiori che si vede che gli ha in
sul petto; e me l'andavo finendo accerte ore innanzi di, o sì veramente il
giorno delle feste, solo per non perdere tempo dalla mia opera del Perseo. E
perché una mattina in fra l'altre io mi acconciavo certi scarpelletti per
lavorarlo, ed e' mi schizzò una verza d'acciaio sottilissima nell'occhio
dritto; ed era tanto entrata dentro nella pupilla, che in modo nessuno la non
si poteva cavare. Io pensavo per certo di perdere la luce di quell'occhio. Io
chiamai in capo di parecchi giorni maestro Raffaello de' Pilli, cerusico, il
quale prese dua pipioni vivi, e faccendomi stare rovescio in su una tavola,
prese i detti pipioni e con un coltellino forò loro una venuzza che gli hanno
nell'alie, di modo che quel sangue mi colava dentro innel mio occhio; per il
qual sangue subito mi senti' confortare e in ispazio di dua giorni uscì la
verza d'acciaio e io restai libero e migliorato della vista. E venendo la festa
di Santa Luscia, alla quale eravamo presso a tre giorni, io feci uno occhio
d'oro di uno scudo franzese, e gnele feci presentare a una delle sei mie
nipotine, figliuole della Liperata mia sorella, la quale era dell'età di dieci
anni in circa, e con essa io ringraziai Iddio e Santa Luscia; e per un pezzo
non volsi lavorare in sul detto Narciso, ma tiravo innanzi il Perseo colle
sopra ditte difficultà, e m'ero disposto di finirlo e andarmi con Dio.</p>
</div2>
<div2 type="capitolo">
<head>LXXIII.</head>
<p>Avendo gittata la Medusa, ed era venuta bene, con grande speranza tiravo il
mio Perseo a fine, che lo avevo di cera, e mi promettevo che così bene e' mi
verrebbe di bronzo, sì come aveva fatto la detta Medusa. E perché vedendolo di
cera ben finito ei si mostrava tanto bello, che (vedendolo il Duca aqquel modo
e parendogli bello; o che e' fussi stato qualche uno che avessi dato a credere
al Duca che ei non poteva venire così di bronzo, o che il Duca da per sé se lo
immaginassi; e venendo più spesso a casa che ei non soleva) una volta infra
l'altre e' mi disse: – Benvenuto, questa figura non ti può venire di
bronzo, perché l'arte non te lo promette –. A queste parole di Sua
Eccellenzia io mi risenti' grandemente, dicendo: – Signore, io conosco
che Vostra Eccellenzia illustrissima m'ha questa molta poca fede: e questo io
credo che venga perché Vostra Eccellenzia illustrissima crede troppo a quei che
le dicono tanto mal di me, o sì veramente lei non se ne intende –. Ei non
mi lasciò finire appena le parole che disse: – Io fo professione di
intendermene, e me ne intendo benissimo –. Io subito risposi e dissi:
– Sì, come Signore, e non come artista; perché se Vostra Eccellenzia
illustrissima se ne intendessi innel modo che lei crede di intendersene, lei mi
crederrebbe mediante la bella testa di bronzo che io l'ho fatto, così grande,
ritratto di Vostra Eccellenzia illustrissima che s'è mandato all'Elba, e
mediante l'avere restauratole il bel Ganimede di marmo con tanta strema
difficultà, dove io ho durato molta maggior fatica che se io lo avessi fatti
tutto di nuovo; e ancora per avere gittata la Medusa, che pur si vede qui alla
presenza di Vostra Eccellenzia: un getto tanto difficile, dove io ho fatto
quello che mai nessuno altro uomo ha fatto innanzi a me, di questa indiavolata
arte. Vedete, Signor mio: io ho fatto la fornace di nuovo, a un modo diverso
dagli altri; perché io, oltre a molte altre diversità e virtuose iscienze che
innessa si vede, io l'ho fatto dua uscite per il bronzo, perché questa
difficile e storta figura innaltro modo nonnera possibile che mai la venissi: e
sol per queste mie intelligenzie l'è così ben venuta, la qual cosa non credette
mai nessuno di questi pratici di questa arte. E sappiate, Signor mio, per
certissimo, che tutte le grandi e difficilissime opere che io ho fatte in
Francia sotto quel maravigliosissimo re Francesco, tutte mi sono benissimo
riuscite, solo per il grande animo che sempre quel buon Re mi dava con quelle
gran provvisione, e nel compiacermi di tanti lavoranti quanto io domandavo; che
gli era talvolta che io mi servivo di più di quaranta lavoranti, tutti a mia
scelta; e per queste cagioni io vi feci tanta quantità di opere in così breve
tempo. Or, Signor mio, credetemi e soccorretemi degli aiuti che mi fanno di
bisogno, perché io spero di condurre a fine una opera che vi piacerà; dove che,
se Vostra Eccellenzia illustrissima mi avvilisce d'animo e non mi dà gli aiuti
che mi fanno di bisogno, gli è impossibile che né io né qualsivoglia uomo mai
al mondo possa fare cosa che bene stia.</p>
</div2>
<div2 type="capitolo">
<head>LXXIV.</head>
<p>Con gran difficultà stette il Duca a udire queste mie ragione, che or si
volgeva innun verso e or innun altro; e io disperato, poverello, che mi ero
ricordato del mio bello stato che io avevo in Francia, così mi affliggevo.
Subito il Duca disse: – Or dimmi, Benvenuto, come è egli possibile che
quella bella testa di Medusa, che è lassù innalto in quella mano del Perseo,
mai possa venire? – Subito io dissi: – Or vedete, Signor mio, che
se Vostra Eccellenzia illustrissima avessi quella cognizione dell'arte, che lei
dice di avere, la non arebbe paura di quella bella testa che lei dice, che la
non venissi; ma sì bene arebbe ad aver paura di questo piè diritto, il quale si
è quaggiù tanto discosto –. A queste mie parole il Duca mezzo adirato
subito si volse a certi Signori che erano con Sua Eccellenzia illustrissima e
disse: – Io credo che questo Benvenuto lo faccia per saccenteria il
contraporsi a ogni cosa – e subito voltomisi con mezzo scherno, dove
tutti quei che erano alla presenza facevano il simile, e' cominciò a dire:
– Io voglio aver teco tanta pazienza di ascoltare che ragione tu ti
saprai immaginare di darmi, che io la creda –. Allora io dissi: –
Io vi darò una tanto vera ragione che Vostra Eccellenzia ne sarà capacissima
– e cominciai: – Sappiate, Signore, che la natura del fuoco si è di
ire all'insù, e per questo le prometto che quella testa di Medusa verrà
benissimo; ma perché la natura del fuoco nonn'è l'andare all'ingiù, e per
avervelo a spignere sei braccia ingiù per forza d'arte, per questa viva ragione
io dico a Vostra Eccellenzia illustrissima che gli è impossibile che quel piede
venga; ma ei mi sarà facile a rifarlo –. Disse 'l Duca: – O perché
non pensavi tu che quel piede venissi innel modo che tu di' che verrà la testa?
– Io dissi: – E' bisognava fare molto maggiore la fornace, dove io
arei potuto fare un ramo di gitto, grosso quanto io ho la gamba, e con quella
gravezza di metallo caldo per forza ve l'arei fatto andare, dove il mio ramo,
che va insino a' piedi quelle sei braccia che io dico, nonn'è grosso più che
dua dita. Imperò e' non portava 'l pregio; ché facilmente si racconcerà. Ma
quando la mia forma sarà più che mezza piena, sì come io spero, da quel mezzo
in su, il fuoco che monta sicondo la natura sua, questa testa di Perseo e
quella della Medusa verranno benissimo: sì che statene certissimo –.
Detto che io gli ebbi queste mie belle ragioni con molte altre infinite, che
per nonnessere troppo lungo io non ne scrivo, il Duca, scotendo il capo, si
andò con Dio.</p>
</div2>
<div2 type="capitolo">
<head>LXXV.</head>
<p>Fattomi da per me stesso sicurtà di buono animo, e scacciato tutti quei
pensieri che di ora innora mi si rappresentavano innanzi (i quali mi facevano
spesso amaramente piangere con el pentirmi della partita mia di Francia, per
essere venuto afFirenze, patria mia dolce, solo per fare una lemosina alle
ditte sei mia nipotine, e per così fatto bene vedevo che mi mostrava prencipio
di tanto male), con tutto questo io certamente mi promettevo che, finendo la
mia cominciata opera del Perseo, che tutti i mia travagli si doverriano
convertire in sommo piacere e glorioso bene. E così ripreso 'l vigore, con
tutte le mie forze, e del corpo e della borsa, con tutto che pochi dinari e' mi
fussi restati, cominciai a procacciarmi di parecchi cataste di legni di pino,
le quali ebbi dalla pineta de' Seristori, vicino a Monte Lupo; e in mentre che
io l'aspettavo, io vestivo il mio Perseo di quelle terre che io avevo acconce
parecchi mesi in prima, acciò che l'avessino la loro stagione. E fatto che io
ebbi la sua tonaca di terra, che tonaca si dimanda innell'arte, e benissimo
armatola e ricinta con gran diligenzia di ferramenti, cominciai con lente fuoco
a trarne la cera, la quali usciva per molti sfiatatoi che io avevo fatti, che
quanti più se ne fa, tanto meglio si empie le forme. E finito che io ebbi di
cavar la cera, io feci una manica intorno al mio Perseo, cioè alla detta forma,
di mattoni, tessendo l'uno sopra l'altro, e lasciavo di molti spazi, dove 'l
fuoco potessi meglio esalare: dipoi vi cominciai a mettere delle legne così
pianamente, e gli feci fuoco dua giorni e dua notte continuamente; tanto che,
cavatone tutta la cera, e dappoi s'era benissimo cotta la detta forma, subito
cominciai a votar la fossa per sotterrarvi la mia forma, con tutti quei bei
modi che la bella arte ci comanda. Quand'io ebbi finito di votar la detta
fossa, allora io presi la mia forma, e con virtù d'argani e di buoni canapi
diligentemente la dirizzai; e sospesala un braccio sopra 'l piano della mia
fornace, avendola benissimo dirizzata di sorte che la si spenzolava appunto nel
mezzo della sua fossa, pian piano la feci discendere in sino nel fondo della
fornace, e si posò con tutte quelle diligenzie che immaginar si possano al
mondo. E fatto che io ebbi questa bella fatica, cominciai a incalzarla con la
medesima terra che io ne avevo cavata; e di mano in mano che io vi alzavo la
terra, vi mettevo i sua sfiatatoi, i quali erano cannoncini di terra cotta che
si adoperano per gli acquai e altre simil cose. Come che io vidi d'averla
benissimo ferma e che quel modo di incalzarla con el metter quei doccioni bene
ai sua luoghi, e che quei mia lavoranti avevano bene inteso il modo mio, il
quale si era molto diverso da tutti gli altri maestri di tal professione;
assicuratomi che io mi potevo fidare di loro, io mi volsi alla mia fornace, la
quale avevo fatta empiere di molti masselli di rame e altri pezzi di bronzi; e
accomodatigli l'uno sopra l'altro in quel modo che l'arte ci mostra, cioè
sollevati, faccendo la via alle fiamme del fuoco, perché più presto il detto
metallo piglia il suo calore e con quello si fonde e riducesi in bagno, così
animosamente dissi che dessino fuoco alla detta fornace. E mettendo di quelle
legne di pino, le quali per quella untuosità della ragia che fa 'l pino, e per
essere tanto ben fatta la mia fornacetta, ella lavorava tanto bene, che io fui
necessitato assoccorrere ora da una parte e ora da un'altra con tanta fatica,
che la m'era insopportabile; e pure io mi sforzavo. E di più mi sopragiunse ch'
e' s'appiccò fuoco nella bottega, e avevamo paura che 'l tetto non ci cadessi
addosso; dall'altra parte di verso l'orto il cielo mi spigneva tant'acqua e
vento, che e' mi freddava la fornace. Così combattendo con questi perversi
accidenti parecchi ore, sforzandomi la fatica tanto di più che la mia forte
valitudine di complessione non potette resistere, di sorte che e' mi saltò una
febbre efimera addosso, la maggiore che immaginar si possa al mondo, per la
qual cosa io fui sforzato andarmi a gittare nel letto. E così molto mal
contento, bisognandomi per forza andare, mi volsi a tutti quegli che mi
aiutavano, i quali erano in circa a dieci o più, infra maestri di fonder bronzo
e manovali e contadini e mia lavoranti particulari di bottega; infra e' quali
si era un Bernardino Mannellini di Mugello, che io m'avevo allevato parecchi
anni; e al detto dissi, dappoi che mi ero raccomandato a tutti: – Vedi,
Bernardino mio caro, osserva l'ordine che io ti ho mostro, e fa presto quanto
tu puoi, perché il metallo sarà presto in ordino: tu non puoi errare, e questi
altri uomini dabbene faranno presto i canali, e sicuramente potrete con questi
dua mandriani dare nelle due spine, e io son certo che la mia forma si empierà
benissimo. Io mi sento 'l maggior male che io mi sentissi mai da poi che io
venni al mondo, e credo certo che in poche ore questo gran male m'arà morto
–. Così molto mal contento mi parti' da loro, e me n'andai alletto.</p>
</div2>
<div2 type="capitolo">
<head>LXXVI.</head>
<p>Messo che io mi fui nel letto, comandai alle mie serve che portassino in
bottega da mangiare e dabbere attutti; e dicevo loro: – Io non sarò mai
vivo domattina –. Loro mi davano pure animo, dicendomi che 'l mio gran
male si passerebbe, e che e' mi era venuto per la troppa fatica. Così
soprastato dua ore con questo gran combattimento di febbre; e di continuo io me
la sentivo crescere, e sempre dicendo – Io mi sento morire – la mia
serva, che governava tutta la casa, che aveva nome monna Fiore di Castel del
Rio: questa donna era la più valente che nascessi mai e altanto la più
amorevole, e di continuo mi sgridava, che io mi ero sbigottito, e dall'altra
banda mi faceva le maggiore amorevolezze di servitù che mai far si possa al
mondo. Imperò, vedendomi con così smisurato male e tanto sbigottito, con tutto
il suo bravo cuore lei non si poteva tenere che qualche quantità di lacrime non
gli cadessi dagli occhi; e pure lei quanto poteva si riguardava che io non le
vedessi. Stando in queste smisurate tribulazione, io mi veggo entrare in camera
un certo omo, il quale nella sua persona ei mostrava d'essere storto come una
esse maiuscola; e cominciò a dire con un certo suon di voce mesto, afflitto,
come coloro che danno il commandamento dell'anima a quei che hanno a 'ndare a
giostizia, e disse: – O Benvenuto! la vostra opera si è guasta, e non ci
è più un rimedio al mondo –. Subito che io senti' le parole di quello
sciagurato, messi un grido tanto smisurato, che si sarebbe sentito dal cielo
del fuoco; e sollevatomi del letto presi li mia panni e mi cominciai a vestire;
e le serve e 'l mio ragazzo e ognuno che mi si accostava per aiutarmi, attutti
io davo o calci o pugna, e mi lamentavo dicendo: – Ahi traditori,
invidiosi! Questo si è un tradimento fatto a arte; ma io giuro per Dio che
benissimo i' lo conoscerò e innanzi che io muoia lascerò di me un tal saggio al
mondo, che più d'uno ne resterà maravigliato –. Essendomi finito di
vestire, mi avviai con cattivo animo inverso bottega, dove io viddi tutte
quelle gente, che con tanta baldanza avevo lasciate, tutti stavano attoniti e
sbigottiti. Cominciai, e dissi: – Orsù intendetemi, e dappoi che voi non
avete o saputo o voluto ubbidire al modo che io v'insegnai, ubbiditemi ora che
io sono con voi alla presenza dell'opera mia; e non sia nessuno che mi si
contraponga, perché questi cotai casi hanno bisogno di aiuto e non consiglio
–. A queste mie parole e' mi rispose un certo maestro Alessandro
Lastricati e disse: – Vedete, Benvenuto, voi vi volete mettere a fare una
impresa, la quale mai nollo promette l'arte, né si può fare in modo nissuno
–. A queste parole io mi volsi con tanto furore e resoluto al male, che
ei e tutti gli altri, tutti a una voce dissono: – Sù, comandate, che
tutti vi aiuteremo tanto quanto voi ci potrete comandare, in quanto si potrà
resistere con la vita –. E queste amorevol parole io mi penso che ei le
dicessino pensando che io dovessi poco soprastare a cascar morto. Subito andai
a vedere la fornace, e viddi tutto rappreso il metallo, la qual cosa si domanda
l'essersi fatto un migliaccio. Io dissi a dua manovali, che andassino al
dirimpetto, in casa 'l Capretta beccaio, per una catasta di legne di quercioli
giovani, che erano secchi di più di uno anno, le quali legne madonna Ginevra,
moglie del detto Capretta, me l'aveva offerte; e venute che furno le prime
bracciate, cominciai a impiere la braciaiuola. E perché la quercia di quella
sorte fa 'l più vigoroso fuoco che tutte l'altre sorte di legne, avvenga che e'
si adopera legne di ontano o di pino per fondere per l'artiglierie, perché è
fuoco dolce; oh quando quel migliaccio cominciò a sentire quel terribil fuoco,
ei si cominciò a schiarire, e lampeggiava. Dall'altra banda sollecitavo i
canali, e altri avevo mandato sul tetto arriparare al fuoco, il quale per la
maggior forza di quel fuoco si era maggiormente appiccato; e di verso l'orto
avevo fatto rizzare certe tavole e altri tappeti e pannacci, che mi riparavano
all'acqua.</p>
</div2>
<div2 type="capitolo">
<head>LXXVII.</head>
<p>Di poi che io ebbi dato il rimedio attutti questi gran furori, con voce
grandissima dicevo ora a questo e ora a quello: – Porta qua, leva là
– di modo che, veduto che 'l detto migliaccio si cominciava a liquefare,
tutta quella brigata con tanta voglia mi ubbidiva che ogniuno faceva per tre.
Allora io feci pigliare un mezzo pane di stagno, il quale pesava in circa a 60
libbre, e lo gittai in sul migliaccio dentro alla fornace, il quale, cone gli
altri aiuti e di legne e di stuzzicare or co' ferri e or cone stanghe, in poco
spazio di tempo e' divenne liquido. Or veduto di avere risuscitato un morto,
contro al credere di tutti quegli ignoranti, e' mi tornò tanto vigore che io
non mi avvedevo se io avevo più febbre o più paura di morte. Innun tratto ei si
sente un romore con un lampo di fuoco grandissimo, che parve propio che una
saetta si fussi creata quivi alla presenza nostra; per la quale insolita
spaventosa paura ogniuno s'era sbigottito, e io più degli altri. Passato che fu
quel grande romore e splendore, noi ci cominciammo a rivedere in viso l'un
l'altro; e veduto che 'l coperchio della fornace si era scoppiato e si era
sollevato di modo che 'l bronzo si versava, subito feci aprire le bocche della
mia forma e nel medesimo tempo feci dare alle due spine. E veduto che 'l
metallo non correva con quella prestezza ch'ei soleva fare, conosciuto che la
causa forse era per essersi consumata la lega per virtù di quel terribil fuoco,
io feci pigliare tutti i mia piatti e scodelle e tondi di stagno, i quali erano
in circa a dugento, e a uno a uno io gli mettevo dinanzi ai mia canali, e parte
ne feci gittare drento nella fornace; di modo che, veduto ogniuno che 'l mio
bronzo s'era benissimo fatto liquido, e che la mia forma si empieva, tutti
animosamente e lieti mi aiutavano e ubbidivano; e io or qua e or là comandavo,
aiutavo e dicevo: – O Dio, che con le tue immense virtù risuscitasti da
e' morti, e glorioso te ne salisti al cielo! – di modo che innun tratto
e' s'empié la mia forma; per la qual cosa io m'inginochiai e con tutto 'l cuore
ne ringraziai Iddio; dipoi mi volsi a un piatto d'insalata che era quivi in sur
un banchettaccio, e con grande appetito mangiai e bevvi insieme con tutta
quella brigata; dipoi me n'andai nel letto sano ellieto, perché gli era due ore
innanzi il giorno; e come se mai io non avessi aùto un male al mondo, così
dolcemente mi riposavo. Quella mia buona serva, senza che io le dicessi nulla,
mi aveva provvisto d'un grasso capponcello; di modo che, quando io mi levai del
letto, che era vicino all'ora del desinare, la mi si fece incontro lietamente,
dicendo: – Oh, è questo uomo quello che si sentiva morire? Io credo che
quelle pugna e calci che voi davi annoi stanotte passata, quando voi eri così
infuriato, che con quel diabolico furore che voi mostravi d'avere, quella
vostra tanto smisurata febbre, forse spaventata che voi non dessi ancora allei,
si cacciò a fuggire –. E così tutta la mia povera famigliuola, rimossa da
tanto spavento e da tante smisurate fatiche, innun tratto si mandò a
ricomperare, in cambio di quei piatti e scodelle di stagno, tante stoviglie di
terra, e tutti lietamente desinammo, che mai non mi ricordo in tempo di mia
vita né desinare con maggior letizia né con migliore appetito. Dopo 'l desinare
mi vennono a trovare tutti quegli che mi avevano aiutato, i quali lietamente si
rallegravano, ringraziando Iddio di tutto quel che era occorso, e dicevano che
avevano imparato e veduto fare cose, le quali era dagli altri maestri tenute
impossibili. Ancora io, alquanto baldanzoso, parendomi d'essere un poco
saccente, me ne gloriavo; e messomi mano alla mia borsa, tutti pagai e
contentai. Quel mal uomo, nimico mio mortale, di messer Pierfrancesco Ricci,
maiordomo del Duca, con gran diligenzia cercava di intendere come la cosa si
era passata; di modo che quei dua, di chi io avevo aùto sospetto che mi
avessino fatto fare quel migliaccio, gli dissono che io nonnero uno uomo, anzi
ero uno spresso gran diavolo, perché io avevo fatto quello che l'arte nollo
poteva fare; con tante altre gran cose, le quali sarieno state troppe a un
diavolo. Sì come lor dicevano molto più di quello che era seguito, forse per
loro scusa, il detto maiordomo lo scrisse subito al Duca, il quale era a Pisa,
ancora più terribilmente e piene di maggior maraviglie che coloro non gli
avevano detto.</p>
</div2>
<div2 type="capitolo">
<head>LXXVIII.</head>
<p>Lasciato che io ebbi dua giorni freddare la mia gittata opera, cominciai a
scoprirla pian piano; e trovai, la prima cosa, la testa della Medusa, che era
venuta benissimo per virtù degli sfiatatoi, sì come io dissi al Duca che la
natura del fuoco si era l'andare all'insù; di poi seguitai di scoprire il
resto, e trovai l'altra testa, cioè quella del Perseo, che era venuta
similmente benissimo; e questa mi dette molto più di meraviglia, perché sì come
e' si vede, l'è più bassa assai bene di quella della Medusa. E perché le bocche
di detta opera si erano poste nel disopra della testa del Perseo e per le
spalle, io trovai che alla fine della detta testa del Perseo si era appunto
finito tutto 'l bronzo che era nella mia fornace. E fu cosa maravigliosa, che
e' non avanzò punto di bocca di getto, né manco non mancò nulla; che questo mi
dette tanta maraviglia, che e' parve propio che la fussi cosa miracolosa,
veramente guidata e maneggiata da Iddio. Tiravo felicemente innanzi di finire
di scoprirla, e sempre trovavo ogni cosa venuto benissimo, insino a tanto che
e' arivò al piede della gamba diritta che posa, dove io trovai venuto il
calcagno; e andando innanzi, vedevol essere tutto pieno, di modo che io da una
banda molto mi ralegravo e da un'altra parte mezzo e' m'era discaro, solo
perché io avevo detto al Duca, che e' non poteva venire. Di modo che finendolo
di scoprire, trovai che le dita non erano venute, di detto piede, e non tanto
le dita, ma e' mancava sopra le dita un pochetto, attale che gli era quasi
manco mezzo; e se bene e' mi crebbe quel poco di fatica, io l'ebbi molto caro,
solo per mostrare al Duca che io intendevo quello che io facevo. E se bene gli
era venuto molto più di quel piede che io non credevo, e' n'era stato causa che
per i detti tanti diversi accidenti il metallo si era più caldo, che non
promette l'ordine dell'arte; e ancora per averlo aùto assoccorrerlo con la lega
in quel modo che s'è detto, con quei piatti di stagno, cosa che mai per altri
non s'è usata. Or veduta l'opera mia tanto bene venuta, subito me n'andai a
Pisa a trovare il mio Duca; il quale mi fece una tanto gratissima accoglienza,
quanto immaginar si possa al mondo; e il simile mi fece la Duchessa; e se bene
quel lor maiordomo gli aveva avvisati del tutto, ei parve alloro Eccellenzie
altra cosa più stupenda e più meravigliosa il sentirla contare a mme in voce, e
quando io venni a quel piede del Perseo, che non era venuto, sì come io ne
avevo avvisato in prima Sua Eccellenzia illustrissima, io lo viddi empiere di
meraviglia, e lo contava alla Duchessa, sì come io gnel'avevo detto innanzi.
Ora veduto quei mia Signori tanto piacevoli inverso di me, allora io pregai il
Duca, che mi lasciassi andare insino a Roma. Così benignamente mi dette
licenzia, e mi disse che io tornassi presto affinire 'l suo Perseo, e mi fece
lettere di favore al suo imbasciadore, il quale era Averardo Serristori: ed
erano li primi anni di papa Iulio de' Monti.</p>
</div2>
<div2 type="capitolo">
<head>LXXIX.</head>
<p>Innanzi che io mi partissi, detti ordine ai mia lavoranti che seguitassino
sicondo 'l modo che io avevo lor mostro. E la cagione perché io andai si fu che
avendo fatto a Bindo d'Antonio Altoviti un ritratto della sua testa, grande
quanto 'l propio vivo, di bronzo, e gnel'avevo mandato insino a Roma, questo
suo ritratto egli l'aveva messo innun suo scrittoio, il quale era molto
riccamente ornato di anticaglie e altre belle cose; ma il detto scrittoio
nonnera fatto per sculture, né manco per pitture, perché le finestre venivano
sotto le dette belle opere, di sorte che, per avere quelle sculture e pitture i
lumi al contrario, le non mostravano bene, in quel modo che le arebbono fatto
se le avessino aùto i loro ragionevoli lumi. Un giorno si abbatté 'l detto
Bindo a essere in su la sua porta, e passando Michelagnolo Buonaroti, scultore,
ei lo pregò che si degnassi di entrare in casa sua a vedere un suo scrittoio; e
così lo menò. Subito entrato, e veduto, disse: – Chi è stato questo
maestro che v'ha ritratto così bene e con sì bella maniera? E sappiate che
quella testa mi piace come, e meglio qualcosa che si faccino quelle antiche; e
pur le sono delle buone che di loro si veggono; e se queste finestre fussino
lor di sopra, come le son lor di sotto, le mostrerrieno tanto meglio, che quel
vostro ritratto infra queste tante belle opere si farebbe un grande onore
–. Subito partito che 'l detto Michelagnolo si fu di casa 'l detto Bindo,
ei mi scrisse una piacevolissima lettera la quale diceva così: "Benvenuto mio,
io v'ho conosciuto tanti anni per il maggiore orefice che mai ci sia stato
notizia: e ora vi conoscerò per scultore simile. Sappiate che messer Bindo
Altoviti mi menò a vedere una testa del suo ritratto, di bronzo, e mi disse che
l'era di vostra mano; io n'ebbi molto piacere; ma e' mi seppe molto male che
l'era messa a cattivo lume, che se l'avessi il suo ragionevol lume, la si
mostrerrebbe quella bella opera che l'è". Questa lettera si era piena delle più
amorevol parole e delle più favorevole inverso di me: che innanzi che io mi
partissi per andare a Roma, l'avevo mostrata al Duca, il quale la lesse con
molta affezione, e mi disse: – Benvenuto, se tu gli scrivi e faccendogli
venir voglia di tornarsene a Firenze, io lo farei de' Quarantotto. Così io gli
scrissi una lettera tanta amorevole, e innessa gli dicevo da parte del Duca più
l'un cento di quello che io avevo aùto la commessione; e per non voler fare
errore, la mostrai al Duca in prima che io la suggellassi, e dissi a Sua
Eccellenzia illustrissima: – Signore, io ho forse promessogli troppo
–. Ei rispose e disse: – E' merita più di quello che tu gli hai
promesso, e io gliele atterrò da vantaggio –. A quella mia lettera
Michelagnolo non fece mai risposta, per la qual cosa il Duca mi si mostrò molto
sdegnato seco.</p>
</div2>
<div2 type="capitolo">
<head>LXXX.</head>
<p>Ora, giunto che io fui a Roma, andai alloggiare in casa del detto Bindo
Altoviti: ei subito mi disse come gli aveva mostro 'l suo ritratto di bronzo a
Michelagnolo, e che ei lo aveva tanto lodato; così di questo noi ragionammo
molto allungo. Ma perché gli aveva in mano di mio mille dugento scudi d'oro
innoro, i quali il detto Bindo me gli aveva tenuti insieme di cinque mila
simili, che lui ne aveva prestati al Duca, che quattro mila ve n'era de' sua e
in nome suo v'era li mia, e' me ne dava quel utile della parte mia che e' mi si
preveniva; qual fu la causa che io mi messi a fargli il detto ritratto. E
perché quando 'l detto Bindo lo vide di cera, ei mi mandò a donare 50 scudi
d'oro per un suo ser Giuliano Paccalli notai', che stava seco, i quali dinari
io non gli volsi pigliare e per il medesimo gliele rimandai, e di poi dissi al
detto Bindo: – A me basta che quei mia dinari voi me gli tegniate vivi; e
che e' mi guadagnino qualche cosa – io mi avvidi che gli aveva cattivo
animo, perché in cambio di farmi carezze, come gli era solito di farmi, egli mi
si mostrò rigido; e con tutto che ei mi tenessi in casa, mai non mi si mostrò
chiaro, anzi stava ingrognato. Pure con poche parole la risolvemmo: io mi persi
la mia fattura di quel suo ritratto e il bronzo ancora, e ci convenimmo che
quei mia dinari e' gli tenessi a 15 per cento a vita mia durante naturale.</p>
</div2>
<div2 type="capitolo">
<head>LXXXI.</head>
<p>In prima ero ito a baciare i piedi al Papa; e in mentre che io ragionavo col
Papa, sopra giunse messer Averardo Serristori, il quale era imbasciadore del
nostro Duca; e perché io avevo mossi certi ragionamenti con el Papa, con e'
quali io credo che facilmente mi sarei convenuto seco e volentieri mi sarei
tornato a Roma per le gran difficultà che io avevo a Firenze; ma 'l detto
imbasciatore io mi avvidi che egli aveva operato in contrario. Andai a trovare
Michelagnolo Buonaroti e gli replicai quella lettera che di Firenze io gli
avevo scritto da parte del Duca. Egli mi rispose che era impiegato nella
fabbrica di San Piero, e che per cotal causa ei non si poteva partire. Allora
io gli dissi, che da poi che e' s'era resoluto al modello di detta fabbrica,
che ei poteva lasciare il suo Urbino, il quale ubbidirebbe benissimo quando lui
gli ordinassi; e aggiunsi molte altre parole di promesse; dicendogliele
dapparte del Duca. Egli subito mi guardò fiso, e sogghignando disse: – E
voi come state contento seco? – Se bene io dissi che stavo contentissimo,
e che io ero molto ben tratto, ei mostrò di sapere la maggior parte dei mia
dispiaceri; e così mi rispose ch'egli sarebbe difficile il potersi partire.
Allora io aggiunsi che ei farebbe 'l meglio a tornare alla sua patria, la quale
era governata da un Signore giustissimo e il più amatore delle virtute che mai
altro Signore che mai nascessi al mondo. Sì come di sopra ho detto, gli aveva
seco un suo garzone, che era da Urbino, il quale era stato seco di molti anni e
lo aveva servito più di ragazzo e di serva che d'altro: e il perché si vedeva,
che 'l detto non aveva imparato nulla dell'arte; e perché io avevo stretto
Michelagnolo con tante buone ragione, che e' non sapeva che dirsi subito, ei si
volse al suo Urbino con un modo di domandarlo quel che gnele pareva. Questo suo
Urbino subito, con un suo villanesco modo, co' molta gran voce così disse:
– Io non mi voglio mai spiccare dal mio messer Michelagnolo, insino o che
io scorticherò lui o che lui scorticherà me –. A queste sciocche parole
io fui sforzato a ridere, e senza dirgli addio, colle spalle basse mi volsi, e
parti'mi.</p>
</div2>
<div2 type="capitolo">
<head>LXXXII.</head>
<p>Da poi che così male io avevo fatto la mia faccenda con Bindo Altoviti, col
perdere la mia testa di bronzo e 'l dargli li mia danari a vita mia, io fui
chiaro di che sorte si è la fede dei mercatanti, e così malcontento me ne
ritornai a Firenze. Subito andai a Palazzo per visitare il Duca; e Sua
Eccellenzia illustrissima si era a Castello, sopra 'l Ponte a Rifredi. Trovai
in Palazzo messer Pierfrancesco Ricci, maiordomo, e volendomi accostare al
detto per fare le usate cerimonie, subito con una smisurata maraviglia disse:
– Oh tu sei tornato! – e colla medesima maraviglia, battendo le
mani, disse: – Il Duca è a Castello – e voltomi le spalle si partì.
Io non potevo né sapere né immaginare il perché quella bestia si aveva fatto
quei cotai atti. Subito me n'andai a Castello, ed entrato nel giardino, dove
era 'l Duca, io lo vidi di discosto, che quando ei mi vide, fece segno di
meravigliarsi, e mi fece intendere che io me n'andassi. Io che mi ero promesso
che Sua Eccellenzia mi facessi le medesime carezze e maggiore ancora che ei mi
fece quando io andai, or vedendo una tanta stravaganza, molto malcontento mi
ritornai a Firenze; e riprese le mie faccende, sollicitando di tirare a fine la
mia opera, non mi potevo immaginare un tale accidente da quello che e' si
potessi procedere: se non che osservando in che modo mi guardava messer Sforza
e certi altri di quei più stretti al Duca, e' mi venne voglia di domandare
messer Sforza che cosa voleva dire questo; il quale così sorridendo, disse:
– Benvenuto, attendete a essere uomo dabbene, e non vi curate d'altro
–. Pochi giorni appresso mi fu dato comodità che io parlai al Duca, ed ei
mi fece certe carezze torbide e mi domandò quello che si faceva a Roma: così 'l
meglio che io seppi appiccai ragionamento, e gli dissi della testa che io avevo
fatta di bronzo a Bindo Altoviti, con tutto quel che era seguìto. Io mi avvidi
che gli stava a 'scoltarmi con grande attenzione: e gli dissi similmente di
Michelagnolo Buonaroti il tutto. Il quale mostrò alquanto sdegno; e delle
parole del suo Urbino, di quello 'scorticamento che gli aveva detto, forte se
ne rise; poi disse: – Suo danno – e io mi parti'. Certo che quel
ser Pierfrancesco, maiordomo, doveva aver fatto qualche male uffizio contra di
me cone il Duca, il quale non gli riuscì: che Iddio amatore della verità mi
difese, sì come sempre insino a questa mia età di tanti smisurati pericoli e'
m'ha scampato, e spero che mi scamperà insino al fine di questa mia, se bene
travagliata, vita; pure vo innanzi, sol per sua virtù, animosamente, né mi
spaventa nissun furore di fortuna o di perverse stelle: sol mi mantenga Iddio
nella sua grazia.</p>
</div2>
<div2 type="capitolo">
<head>LXXXIII.</head>
<p>Or senti un terribile accidente, piacevolissimo lettore. Con quanta
sollicitudine io sapevo e potevo, attendevo a dar fine alla mia opera, e la
sera me n'andavo a veglia nella guardaroba del Duca, aiutando a quegli orefici
che vi lavoravano per Sua Eccellenzia illustrissima; ché la maggior parte di
quelle opere che lor facevano si erano sotto i mia disegni: e perché io vedevo
che 'l Duca ne pigliava molto piacere, sì del vedere lavorare come del
confabulare meco, ancora e' mi veniva a proposito lo andarvi alcune volte di
giorno. Essendo un giorno in fra gli altri nella detta guardaroba, il Duca
venne al suo solito e più volentieri assai, saputo Sua Eccellenzia
illustrissima che io v'ero; e subito giunto cominciò arragionar meco di molte
diverse e piacevolissime cose, e io gli rispondevo approposito, e lo avevo di
modo invaghito, che ei mi si mostrò più piacevole che mai ei mi si fussi mostro
per il passato. Innun tratto e' comparve un dei sua segretarii, il quale
parlando all'orecchio di Sua Eccellenzia per esser forse cosa di molta
importanza, subito il Duca si rizzò e andossene innun'altra stanza con el detto
segretario. E perché la Duchessa aveva mandato a vedere quel che faceva Sua
Eccellenzia illustrissima, disse il paggio alla Duchessa: – Il Duca
ragiona e ride con Benvenuto, ed è tutto in buona –. Inteso questo, la
Duchessa subito venne in guardaroba e non vi trovando 'l Duca, si messe a
sedere appresso a noi; e veduto che la ci ebbe un pezzo lavorare, con gran
piacevolezza si volse a me e mi mostrò un vezzo di perle grosse, e veramente
rarissime, e domandandomi quello che e' me ne pareva, io le dissi che gli era
cosa molto bella. Allora Sua Eccellenzia illustrissima mi disse: – Io
voglio che il Duca me lo comperi; sì che, Benvenuto mio, lodalo al Duca quanto
tu sai e puoi al mondo –. A queste parole io, con quanta reverenzia
seppi, mi scopersi alla Duchessa, e dissi: – Signora mia, io mi pensavo
che questo vezzo di perle fussi di Vostra Eccellenzia illustrissima; e perché
la ragione non vuole che e' si dica mai nessuna di quelle cose che saputo el
nonnessere di Vostra Eccellenzia illustrissima ei mi occorre dire, anzi e' m'è
di necessità il dirle, sappi Vostra Eccellenzia illustrissima che, per essere
molto mia professione, io conosco in queste perle di moltissimi difetti, per i
quali già mai vi consiglierei che Vostra Eccellenzia lo comperassi –. A
queste mie parole lei disse: – Il mercatante me lo dà per sei mila scudi:
che se e' non avessi qualcuno di quei difettuzzi, e' ne varrebbe più di dodici
mila –. Allora io dissi, che quando quel vezzo fussi di tutta infinita
bontà, che io non consiglierei mai persona che aggiugnessi a cinque mila scudi;
perché le perle non sono gioie; le perle sono un osso di pesce e in ispazio di
tempo le vengono manco; ma i diamanti, e i rubini e gli smeraldi
nonninvecchiano, e i zaffiri: queste quattro son gioie, e di queste si vuol
comperare. A queste mie parole, alquanto sdegnosetta la Duchessa mi disse:
– Io ho voglia or di queste perle, e però ti priego che tu le porti al
Duca, e lodale quanto tu puoi e sai al mondo; e se bene e' ti par dire qualche
poco di bugie, dille per far servizio a me; ché buon per te –. Io che son
sempre stato amicissimo della verità e nimico delle bugie, ed essendomi di
necessità, volendo non perdere la grazia di una tanto gran principessa, così
malcontento presi quelle maledette perle, e andai con esse in quell'altra
stanza, dove s'era ritirato 'l Duca. Il quale subito che e' mi vide, disse:
– O Benvenuto, che vai tu faccendo? –. Scoperto quelle perle,
dissi: – Signor mio, io vi vengo a mostrare un bellissimo vezzo di perle,
rarissimo e veramente degno di Vostra Eccellenzia illustrissima; e per ottanta
perle, io non credo che mai e' se ne mettessi tante insieme, che meglio si
mostrassino innun vezzo; sì che comperatele, Signore, che le sono miracolose
–. Subito 'l Duca disse: – Io nolle voglio comperare, perché le non
sono quelle perle né di quella bontà che tu di', e le ho viste, e non mi
piacciono –. Allora io dissi: – Perdonatemi, Signore, che queste
perle avanzano di infinita bellezza tutte le perle che per vezzo mai fussino
ordinate –. La Duchessa si era ritta, e stava dietro a una porta e
sentiva tutto quello che io dicevo; di modo che, quando io ebbi detto più di
mille cose più di quel che io scrivo, il Duca mi si volse con benigno aspetto,
e mi disse: – O Benvenuto mio, io so che tu te ne 'ntendi benissimo: e se
coteste perle fussino con quelle virtù tante rare che tu apponi loro, a mme non
parrebbe fatica il comperarle, sì per piacere alla Duchessa, e sì per averle;
perché queste tal cose mi sono di necessità, non tanto per la Duchessa, quanto
per l'altre mia faccende di mia figliuoli e figliuole –. E io a queste
sue parole, dappoi che io avevo cominciato a dir le bugie, ancora con maggior
aldacia seguitavo di dirne, dando loro il maggior colore di verità, acciò che
'l Duca me le credessi, fidandomi della Duchessa, che attempo ella mi dovessi
aiutare. E perché ei mi si preveniva più di dugento scudi, faccendo un cotal
mercato, e la Duchessa me n'aveva accennato, io m'ero resoluto e disposto di
non voler pigliare un soldo, solo per mio scampo, acciò che 'l Duca mai
nonnavessi pensato che io lo facessi per avarizia. Di nuovo 'l Duca con
piacevolissime parole mosse addirmi: – Io so che tu te ne intendi
benissimo: imperò se tu se' quell'uomo dabbene, che io mi son sempre pensato
che tu sia, or dimmi 'l vero –. Allora, arrossiti li mia occhi e alquanto
divenuti umidi di lacrime, dissi: – Signor mio, se io dico 'l vero a
Vostra Eccellenzia illustrissima, la Duchessa mi diventa mortalissima inimica,
per la qual cosa io sarò necessitato andarmi con Dio, e l'onor del mio Perseo,
il quale io ho promesso a questa nobilissima Scuola di Vostra Eccellenzia
illustrissima, subito li inimici miei mi vitupereranno; sì che io mi raccomando
a Vostra Eccellenzia illustrissima.</p>
</div2>
<div2 type="capitolo">
<head>LXXXIV.</head>
<p>Il Duca, avendo conosciuto che tutto quello che io avevo detto e' m'era
stato fatto dire come per forza, disse: – Se tu hai fede in me, non ti
dubitare di nulla al mondo –. Di nuovo io dissi: – Oimè, Signor
mio, come potrà egli essere che la Duchessa nollo sappia? – A queste mie
parole 'l Duca alzò la fede e disse: – Fa conto di averle sepolte innuna
cassettina di diamanti –. A queste onorate parole, subito io dissi il
vero di quanto io intendeva di quelle perle, e che le non valevano troppo più
di dumila scudi. Avendoci sentiti la Duchessa racchetare, perché parlavàno
quando dir si può piano, ella venne innanzi, e disse: – Signor mio,
Vostra Eccellenzia di grazia mi compri questo vezzo di perle, perché io ne ho
grandissima voglia, e il vostro Benvenuto ha ditto che mai e' non n'ha veduto
il più bello –. Allora il Duca disse: – Io nollo voglio comprare.
– Perché, Signor mio, non mi vuole Vostra Eccellenzia contentare di
comperare questo vezzo di perle? – Perché e' non mi piace di gittar via i
danari –. La Duchessa di nuovo disse: – Oh come gittar via li
dinari, che 'l vostro Benvenuto, in chi voi avete tanta fede meritamente, m'ha
ditto che gli è buon mercato più di tremila scudi? – Allora il Duca
disse: – Signora, il mio Benvenuto m'ha detto, che se io lo compro, che
io gitterò via li mia dinari, perché queste perle non sono né tonde né equali,
e ce n'è assai delle vecchie; e che e' sia il vero, or vedete questa e
quest'altra, e vedete qui e qua: sì che le non sono 'l caso mio –. A
queste parole la Duchessa mi guardò con malissimo animo, e minacciandomi col
capo si partì di quivi, di modo che io fui tutto tentato di andarmi con Dio e
dileguarmi di Italia; ma perché il mio Perseo si era quasi finito, io non volsi
mancare di nollo trar fuora: ma consideri ogni uomo in che greve travaglio io
mi ritrovavo. Il Duca aveva comandato a' suoi portieri in mia presenza, che mi
lasciassino sempre entrare per le camere e dove Sua Eccellenzia fussi; e la
Duchessa aveva comandato a quei medesimi che tutte le volte che io arrivavo in
quel palazzo, eglino mi cacciassino via; di sorte che come ei mi vedevano,
subito e' si partivano da quelle porte e mi cacciavano via; ma e' si guardavano
che 'l Duca no gli vedessi, di sorte che se 'l Duca mi vedeva in prima che
questi sciagurati, o egli mi chiamava o e' mi faceva cenno che io andassi. La
Duchessa chiamò quel Bernardone sensale, il quale lei s'era meco tanto doluta
della sua poltroneria e vil dappocaggine, e allui si raccomandò, sì come
l'aveva fatto a mme; il quale disse: – Signora mia, lasciate fare a me
–. Questo ribaldone andò innanzi al Duca con questo vezzo in mano. Il
Duca, subito che e' lo vide, gli disse che e' se gli levassi d'inanzi. Allora
il detto ribaldone con quella sua vociaccia, che ei la sonava per il suo
nasaccio d'asino, disse: – Deh! Signor mio, comperate questo vezzo a
quella povera Signora, la quale se ne muor di voglia, e non può vivere
sanz'esso –. E aggiugnendo molte altre sue sciocche parolaccie, ed
essendo venuto affastidio al Duca, gli disse: – O tu mi ti lievi
d'inanzi, o tu gonfia un tratto –. Questo ribaldaccio, che sapeva
benissimo quello che lui faceva, perché se o per via del gonfiare o per cantare
<emph>La bella Franceschina</emph>, ei poteva ottenere che 'l Duca facessi
quella compera, egli si guadagnava la grazia della Duchessa e di più la sua
senseria, la quale montava parecchi centinaia di scudi: e così egli gonfiò. Il
Duca gli dette parecchi ceffatoni in quelle sue gotaccie, e per levarselo
d'inanzi ei gli dette un poco più forte che e' non soleva fare. A queste
percosse forti in quelle sue gotaccie, non tanto l'esser diventate troppo
rosse, che e' ne venne giù le lacrime. Con quelle ei cominciò a dire: –
Eh! Signore, un vostro fidel servitore, il quale cerca di far bene e si
contenta di comportare ogni sorte di dispiacere, pur che quella povera Signora
sia contenta –. Essendo troppo venuto affastidio al Duca questo uomaccio,
e per le gotate e per amor della Duchessa, la quale Sua Eccellenzia
illustrissima sempre volse contentare, subito disse: – Levamiti d'inanzi
col malanno che Dio ti dia, e va, fanne mercato, che io son contento di far
tutto quello che vuole la signora Duchessa –. Or qui si conosce la rabbia
della mala fortuna inverso d'un povero uomo e la vituperosa fortuna a favorire
uno sciagurato: io mi persi tutta la grazia della Duchessa, che fu buona causa
di tormi ancor quella del Duca; e lui si guadagnò quella grossa senseria e la
grazia loro: sì che e' non basta l'esser uomo dabbene e virtuoso.</p>
</div2>
<div2 type="capitolo">
<head>LXXXV.</head>
<p>In questo tempo si destò la guerra di Siena; e volendo 'l Duca afforzificare
Firenze, distribuì le porte infra i sua scultori e architettori; dove a me fu
consegnato la Porta al Prato e la Porticciuola d'Arno, che è in sul prato dove
si va alle mulina; al cavalieri Bandinello la porta a San Friano; apPasqualino
d'Ancona, la porta a San Pier Gattolini; a Giulian di Baccio d'Agnolo,
legnaiuolo, la porta a San Giorgio; al Particino, legnaiuolo, la porta a Santo
Niccolò; a Francesco da Sangallo, scultore, detto il Margolla, fu dato la porta
alla Croce; e a Giovanbatista, chiamato il Tasso, fu data la porta a Pinti: e
così certi altri bastioni e porte a diversi ingegneri, i quali non mi soviene
né manco fanno al mio proposito. Il Duca, che veramente è sempre stato di buono
ingegno, dappersé medesimo, se n'andò intorno alla sua città; e quando Sua
Eccellenzia illustrissima ebbe bene esaminato e resolutosi, chiamò Lattanzio
Gorini, il quale si era un suo pagatore: e perché anche questo Lattanzio si
dilettava alquanto di questa professione, Sua Eccellenzia illustrissima lo fece
disegnare tutti i modi che e' voleva che si afforzificassi le dette porte, e a
ciascuno di noi mandò disegnata la sua porta; di modo che vedendo quella che
toccava a me, e parendomi che 'l modo non fussi sicondo la sua ragione, anzi
egli si era scorrettissimo, subito con questo disegno in mano me n'andai a
trovare 'l mio Duca; e volendo mostrare a Sua Eccellenzia i difetti di quel
disegno datomi, non sì tosto che io ebbi cominciato a dire, il Duca infuriato
mi si volse, e disse: – Benvenuto, del far benissimo le figure io cederò
a te, ma di questa professione io voglio che tu ceda a me; sì che osserva il
disegno che io t'ho dato –. A queste brave parole io risposi quanto
benignamente io sapevo al mondo e dissi: – Ancora, Signor mio, del bel
modo di fare le figure io ho imparato da Vostra Eccellenzia illustrissima;
imperò noi l'abbiamo sempre disputata qualche poco insieme; così di questo
afforzificare la vostra città, la qual cosa importa molto più che 'l far delle
figure, priego Vostra Eccellenzia illustrissima che si degni di ascoltarmi, e
così ragionando con Vostra Eccellenzia, quella mi verrà meglio a mostrare il
modo che io l'ho asservire –. Di modo che, con queste mie piacevolissime
parole, benignamente ei si messe a disputarla meco; e mostrando a Sua
Eccellenzia illustrissima con vive e chiare ragione, che in quel modo che ei
m'aveva disegnato e' non sarebbe stato bene, Sua Eccellenzia mi disse: –
O va, e fa un disegno tu, e io vedrò se e' mi piacerà –. Così io feci dua
disegni sicondo la ragione del vero modo di afforzificare quelle due porte, e
glieli portai, e conosciuto la verità dal falzo, Sua Eccellenzia piacevolmente
mi disse: – O va, e fa attuo modo, che io sono contento –. Allora
con gran sollecitudine io cominciai.</p>
</div2>
<div2 type="capitolo">
<head>LXXXVI.</head>
<p>Egli era alla guardia della porta al Prato un capitano lombardo: questo si
era uno uomo di terribil forma robusta, e con parole molto villane; ed era
prosuntuoso e ignorantissimo. Questo uomo subito mi cominciò a domandare quel
che io volevo fare; al quale io piacevolmente gli mostrai i mia disegni, e con
strema fatica gli davo addintendere il modo che io volevo tenere. Or questa
villana bestia ora scoteva 'l capo, e ora e' si voggeva in qua e ora in là,
mutando spesso 'l posar delle gambe, attorcigliandosi i mostacci della barba,
che gli aveva grandissimi, e spesso ei si tirava la piega della berretta in su
gli occhi dicendo spesso: – <emph>Maidè, cancher! io nolla intendo questa
tua fazenda</emph> –. Di modo che, essendomi questa bestia venuto annoi',
dissi: – Or lasciatela addunche fare a me, che la 'ntendo – e
voltandogli le spalle per andare al fatto mio, questo uomo cominciò minacciando
col capo; e colla man mancina, mettendola in su 'l pomo della sua spada, gli
fece alquanto rizzar la punta, e disse: – Olà, mastro, tu vorrai che io
facci quistion teco al sangue –. Io me gli volsi con grande còllora,
perché e' mi aveva fatto adirare, e dissi: – E' mi parrà manco fatica il
far quistione con esso teco, che il fare questo bastione a questa porta
–. A un tratto tutt'a dua mettemmo le mani in su le nostre spade, e nolle
sfoderammo affatto, che subito si mosse una quantità di uomini dabbene, sì de'
nostri Fiorentini e altri cortigiani; e la maggior parte sgridorno lui
dicendogli che gli aveva 'l torto, e che io ero uomo da rendergli buon conto, e
che se 'l Duca lo sapessi, che guai a lui. Così egli andò al fatto sua: e io
cominciai il mio bastione. E come io ebbi dato l'ordine al detto bastione,
andai all'altra porticciuola d'Arno, dove io trovai un capitano da Cesena, il
più gentil galante uomo che mai io conoscessi di tal professione: ei dimostrava
di essere una gentil donzelletta, e al bisogno egli si era de' più bravi uomini
e 'l più miciduale che immaginar si possa. Questo gentile uomo mi osservava
tanto che molte volte ei mi faceva peritare: e' desiderava di intendere e io
piacevolmente gli mostravo: basta che noi facevàno a chi si faceva maggior
carezze l'un l'altro, di sorte che io feci meglio questo bastione, che quello,
assai. Avendo presso e finiti li mia bastioni, per aver dato una correria certe
gente di quelle di Piero Strozzi, e' si era tanto spaventato 'l contado di
Prato, che tutto ei si sgombrava, e per questa cagione tutte le carra di quel
contado venivano cariche, portando ogniuno le sue robe alla città. E perché le
carra si toccavano l'uno l'altra, le quali erano una infinità grandissima,
vedendo un tal disordine, io dissi alle guardie delle porte che avvertissono
che a quella porta e' nonnaccadessi un disordine come avvenne alle porte di
Turino; ché bisognando l'aversi asservirsi della saracinesca, la non potria
fare l'uffizio suo, perché la resterebbe sospesa in su uno di que' carri.
Sentendo quel bestion di quel capitano queste mia parole, mi si volse con
ingiuriose parole, e io gli risposi altanto; di modo che noi avemmo affar molto
peggio che quella prima volta: imperò noi fummo divisi; e io, avendo finiti i
mia bastioni, toccai parecchi scudi innaspettatamente, che e' me ne giovò, e
volentieri me ne tornai affinire 'l mio Perseo.</p>
</div2>
<div2 type="capitolo">
<head>LXXXVII.</head>
<p>Essendosi in questi giorni trovato certe anticaglie nel contado d'Arezzo, in
fra le quali si era la Chimera, ch'è quel lione di bronzo, il quale si vede
nelle camere convicino alla gran sala del Palazzo; e insieme con la detta
Chimera si era trovato una quantità di piccole statuette, pur di bronzo, le
quali erano coperte di terra e di ruggine, e a ciascuna di esse mancava o la
testa o le mani o i piedi; il Duca pigliava piacere di rinettarsele da per sé
medesimo con certi cesellini di orefici. Gli avvenne che e' mi occorse di
parlare a Sua Eccellenzia illustrissima; e in mentre che io ragionavo seco, ei
mi porse un piccol martellino con el quale io percotevo quei cesellini che 'l
Duca teneva in mano, e in quel modo le ditte figurine si scoprivano dalla terra
e dalla ruggine. Così passando innanzi parecchi sere, il Duca mi misse
innopera, dove io cominciai a rifare quei membri che mancavano alle dette
figurine. E pigliandosi tanto piacere Sua Eccellenzia di quel poco di quelle
coselline, egli mi faceva lavorare ancora di giorno, e se io tardavo
all'andarvi, Sua Eccellenzia illustrissima mandava per me. Più volte feci
intendere a Sua Eccellenzia che se io mi sviavo il giorno dal Perseo, che e' ne
seguirebbe parecchi inconvenienti; e il primo, che più mi spaventava, si era
che 'l gran tempo che io vedevo che ne portava la mia opera, non fussi causa di
Venire annoia a Sua Eccellenzia illustrissima, sì come poi e' mi avvenne;
l'altro si era, che io avevo parecchi lavoranti, e quando io nonnero alla
presenza, eglino facevano dua notabili inconvenienti. E il primo si era che e'
mi guastavano la mia opera, e l'altro che eglino lavoravano poco al possibile;
di modo che il Duca si era contento che io v'andassi solamente dalle 24 ore in
là. E perché io mi avevo indolcito tanto maravigliosamente Sua Eccellenzia
illustrissima, che la sera che io arrivavo dallui, sempre ei mi cresceva le
carezze. In questi giorni e' si murava quelle stanze nuove di verso i Leoni; di
modo che, volendo Sua Eccellenzia ritirarsi in parte più secreta, ei s'era
fatto acconciare un certo stanzino in queste stanze fatte nuovamente, e a mme
aveva ordinato che io me n'andassi per la sua guardaroba, dove io passavo
segretamente sopra 'l palco della gran sala, e per certi pugigattoli me
n'andavo al detto stanzino segretissimamente: dove che innispazio di pochi
giorni la Duchessa me ne privò, faccendo serrare tutte quelle mie comodità; di
modo che ogni sera che io arrivavo in Palazzo, io avevo a 'spettare un gran
pezzo per amor che la Duchessa si stava in quelle anticamere dove io avevo da
passare, alle sue comodità; e per essere infetta io non vi arrivavo mai volta
che io nolla scomodassi. Or per questa e per altra causa la mi s'era recata
tanto annoia, che per verso nissuno la non poteva patir di vedermi; e con tutto
questo mio gran disagio e infinito dispiacere, pazientemente io seguitavo
d'andarvi; e il Duca aveva di sorte fatto ispressi comandamenti, che subito che
io picchiavo quelle porte, e' m'era aperto, e senza dirmi nulla e' mi
lasciavano entrare per tutto; di modo che e' gli avvenne talvolta, che entrando
chetamente così inaspettatamente per quelle secrete camere, che io trovava la
Duchessa alle sue comodità; la quale subito si scrucciava con tanto arrabbiato
furore meco, che io mi spaventavo, e sempre mi diceva: – Quando arai tu
mai finito di racconciare queste piccole figurine? perché oramai questo tuo
venire m'è venuto troppo affastidio –. Alla quale io benignamente
rispondevo: – Signora, mia unica patrona, io non desidero altro, se none
con fede e cone estrema ubbidienza servirla; e perché queste opere, che mi ha
ordinato il Duca dureranno di molti mesi, dicami Vostra Eccellenzia
illustrissima se la non vuole che io ci venga più; io non ci verrò in modo
alcuno e chiami chi vuole; e se bene e' mi chiamerà 'l Duca, io dirò che mi
sento male e in modo nessuno mai non ci capiterò –. A queste mie parole
ella diceva: – Io non dico che tu non ci venga e non dico che tu non
ubbidisca al Duca; ma e' mi pare bene che queste tue opere nonnabbino mai fine
–. O che 'l Duca ne avessi aùto qualche sentore, o innaltro modo che la
si fussi, Sua Eccellenzia ricominciò: come e' si appressava alle 24 ore, ei mi
mandava a chiamare; e quello che veniva a chiamarmi, sempre mi diceva: –
Avvertisci a non mancare di venire, che 'l Duca ti aspetta – e così
continuai, con queste medesime difficultà, parecchi serate. E una sera infra
l'altre, entrando al mio solito, il Duca, che doveva ragionare colla Duchessa
di cose forse segrete, mi si volse con el maggior furore del mondo; e io,
alquanto spaventato, volendomi presto ritirare, innun subito disse: –
Entra, Benvenuto mio, e va là alle tue faccende, e io starò poco a venirmi a
star teco –. In mentre che io passavo, e' mi prese per la cappa il signor
don Grazìa, fanciullino di poco tempo, e mi faceva le più piacevol baiuzze che
possa fare un tal bambino; dove il Duca maravigliandosi, disse: – Oh, che
piacevole amicizia è questa che i mia figliuoli hanno teco!</p>
</div2>
<div2 type="capitolo">
<head>LXXXVIII.</head>
<p>In mentre che io lavoravo in queste baie di poco momento, il principe e don
Giovanni e don Harnando e don Grazìa tutta sera mi stavano addosso, e
ascosamente dal Duca ei mi punzecchiavano: dove io gli pregavo di grazia che
gli stessino fermi. Eglino mi rispondevano, dicendo: – Noi non possiamo
–. E io dissi loro: – Quello che non si può non si vuole; or fate,
via –. A un tratto el Duca e la Duchessa si cacciorno a ridere. Un'altra
sera, avendo finite quelle quattro figurette di bronzo che sono nella basa
commesse, qual sono Giove, Mercurio, Minerva, e Danae madre di Perseo con el
suo Perseino a sedere ai sua piedi, avendole io fatte portare innella detta
stanza dove io lavoravo la sera, io le messi in fila, alquanto levate un poco
dalla vista, di sorte che le facevano un bellissimo vedere. Avendolo inteso il
Duca, e' se ne venne alquanto prima che 'l suo solito; e perché quella tal
persona, che riferì a Sua Eccellenzia illustrissima, gnele dovette mettere
molto più di quello che ell'erano, perché ei gli disse: – Meglio che gli
antichi – e cotai simil cose, il mio Duca se ne veniva insieme con la
Duchessa lietamente ragionando pur della mia opera; e io subito rizzatomi me
gli feci incontro. Il quale con quelle sue ducale e belle accoglienze alzò la
man dritta, innella quale egli teneva una pera bronca, più grande che si possa
vedere e bellissima, e disse: – Toi, Benvenuto mio, poni questa pera
nell'orto della tua casa –. A quelle parole io piacevolmente risposi,
dicendo: – O Signor mio, dice da dovero Vostra Eccellenzia illustrissima
che io la ponga nell'orto della mia casa? – Di nuovo disse il Duca:
– Nell'orto della casa, che è tua; ha'mi tu inteso? – Allora io
ringraziai Sua Eccellenzia, e il simile la Duchessa, con quelle meglio
cerimonie che io sapevo fare al mondo. Dappoi ei si posono assedere amendua, al
rincontro di dette figurine, e per più di dua ore non ragionorno mai d'altro
che delle belle figurine; di sorte che e' n'era venuta una tanta smisurata
voglia alla Duchessa che la mi disse allora: – Io non voglio che queste
belle figurine si vadino apperdere in quella basa giù in piazza, dove elle
porteriano pericolo di esser guaste; anzi voglio che tu me le acconci innuna
mia stanza, dove le saranno tenute con quella reverenza che merita le lor
rarissime virtute –. A queste parole mi contrapposi con molte infinite
ragioni; e veduto che ella s'era resoluta che io nolle mettessi innella basa
dove le sono, aspettai il giorno seguente, me n'andai in Palazzo alle ventidua
ore; e trovando che 'l Duca e la Duchessa erano cavalcati, avendo di già messo
innordine la mia basa, feci portare giù le dette figurine, e subito le
inpiombai, come l'avevano a stare. Oh! quando la Duchessa lo intese, e' gli
crebbe tanta stizza, che se e' non fussi stato il Duca che virtuosamente
m'aiutò, io l'arei fatta molto male: e per quella stizza del vezzo di perle e
per questa lei operò tanto, che 'l Duca si levò da quel poco del piacere; la
qual cosa fu causa che io non v'ebbi più a 'ndare, e subito mi ritornai in
quelle medesime difficultà di prima, quanto all'entrare per il Palazzo.</p>
</div2>
<div2 type="capitolo">
<head>LXXXIX.</head>
<p>Torna'mi alla Loggia, dove io di già avevo condotto il Perseo, e me l'andavo
finendo con le difficultà già ditte, cioè senza dinari, e con altri accidenti,
che la metà di quegli arieno fatto sbigottire uno uomo armato di diamanti. Pure
seguitando via al mio solito, una mattina infra l'altre, avendo udito messa in
San Piero Scheraggio, e' mi entrò innanzi Bernardone, sensale, orafaccio, e per
bontà del Duca era provveditore della zecca; e subito che appena ei fu fuori
della porta della chiesa, el porcaccio lasciò andare quattro coreggie, le quali
si dovettono sentir da San Miniato. Al quale io dissi: – Ahi porco,
poltrone, asino, cotesto si è il suono delle tue sporche virtute? – e
corsi per un bastone. Il quale presto si ritirò nella zecca, e io stetti al
fesso della mia porta, e fuori tenevo un mio fanciullino, il quale mi facessi
segno quando questo porco usciva di zecca. Or veduto d'avere aspettato un gran
pezzo, e venendomi annoia, e avendo preso luogo quel poco della stizza,
considerato che i colpi non si danno a patti, dove e' ne poteva uscire qualche
inconveniente, io mi risolsi a fare le mie vendette innun altro modo. E perché
questo caso fu intorno alle feste del nostro San Giovanni, vigino un dì o dua,
io gli feci quattro versi, e gli appiccai nel cantone della chiesa, dove si
pisciava e cacava, e dicevano così:</p>
<lg type="verso sciolto">
<l>Qui giace Bernardone, asin, porcaccio,</l>
<l>spia, ladro, sensale, in cui pose</l>
<l>Pandora i maggior mali, e poi traspose</l>
<l>di lui quel pecoron mastro Buaccio.</l>
</lg>
<p>Il caso e i versi andorno per il palazzo, e il Duca e la Duchessa se ne
rise, e innanzi che lui se ne avvedessi, e' vi si era fermo molta quantità di
populi e facevano le maggior risa del mondo: e perché e' guardavano inverso la
zecca e affissavano gli occhi a Bernardone, avvedendosene il suo figliuolo
mastro Baccio, subito con gran còllora lo stracciò, e si morse un dito
minacciando con quella sua vociaccia, la quale gli esce per il naso: ei fece
una gran bravata.</p>
</div2>
<div2 type="capitolo">
<head>XC.</head>
<p>Quando il Duca intese che tutta la mia opera del Perseo si poteva mostrare
come finita, un giorno la venne a vedere e mostrò per molti segni evidenti che
la gli sattisfaceva grandemente; e voltosi a certi Signori, che erano con Sua
Eccellenzia illustrissima disse: – Con tutto che questa opera ci paia
molto bella, ell'ha anche a piacere ai popoli; sì che, Benvenuto mio, innanzi
che tu gli dia la ultima sua fine, io vorrei che per amor mio tu aprissi un
poco questa parte dinanzi, per un mezzo giorno, alla mia Piazza, per vedere
quel che ne dice 'l popolo; perché e' non è dubbio che da vederla a questo modo
ristretta al vederla a campo aperto, la mosterrà un diverso modo da quello che
la si mostra così ristretta –. A queste parole io dissi umilmente a Sua
Eccellenzia illustrissima: – Sappiate, Signor mio, che la mosterrà meglio
la metà. O come non si ricorda Vostra Eccellenzia illustrissima d'averla veduta
nell'orto della casa mia, innel quale la si mostrava in tanta gran largura
tanto bene, che per l'orto delli Innocenti l'è venuta a vedere 'l Bandinello, e
con tutta la sua mala e pessima natura, la l'ha sforzato ed ei n'ha detto bene,
che mai non disse ben di persona a' sua dì? Io mi avveggo che Vostra
Eccellenzia illustrissima gli crede troppo –. A queste mie parole,
sogghignando un poco isdegnosetto, pur con molte piacevol parole disse: –
Fallo, Benvenuto mio, solo per un poco di mia sattisfazione –. E
partitosi, io cominciai a dare ordine di scoprire; e perché e' mancava certo
poco di oro, e certe vernice e altre cotai coselline, che si appartengono alla
fine dell'opera, sdegnosamente borbottavo e mi dolevo, bestemmiando quel
maladetto giorno che fu causa accondurmi a Firenze; perché di già io vedevo la
grandissima e certa perdita che io avevo fatta alla mia partita di Francia, e
non vedevo né conoscevo ancora che modo io dovevo sperare di bene con questo
mio Signore in Firenze; perché dal prencipio al mezzo, alla fine, sempre tutto
quello che io avevo fatto, si era fatto con molto mio dannoso disavvantaggio; e
così malcontento il giorno seguente io la scopersi. Or siccome piacque a Dio,
subito che la fu veduta, ei si levò un grido tanto smisurato in lode della
detta opera, la qual cosa fu causa di consolarmi alquanto. E non restavano i
popoli continuamente di appiccare alle spalle della porta, che teneva un poco
di parato, in mentre che io le davo la sua fine. Io dico che 'l giorno
medesimo, che la si tenne parecchi ore scoperta, e' vi fu appiccati più di
venti sonetti, tutti in lode smisuratissime della mia opera; dappoi che io la
ricopersi, ogni dì mi v'era appiccati quantità di sonetti e di versi latini e
versi greci; perché gli era vacanza allo Studio di Pisa, tutti quei
eccellentissimi dotti e gli scolari facevano a gara. Ma quello che mi dava
maggior contento, con isperanza di maggior mia salute inverso 'l mio Duca, si
era che quegli dell'arte, cioè scultori e pittori, ancora loro facevano aggara
a chi meglio diceva. E infra gli altri, quale io stimavo più, si era il valente
pittore Iacopo da Puntorno, e più di lui il suo eccellente Bronzino, pittore,
che non gli bastò il farvene appiccare parecchi, che egli me ne mandò per il
suo Sandrino insino a casa mia, i quali dicevano tanto bene, con quel suo bel
modo, il quale è rarissimo, che questo fu causa di consolarmi alquanto. E così
io la ricopersi, e mi sollicitavo di finirla.</p>
</div2>
<div2 type="capitolo">
<head>XCI.</head>
<p>Il mio Duca, con tutto che Sua Eccellenzia avessi sentito questo favore che
m'era stato fatto di quel poco della vista da questa eccellentissima Scuola,
disse: – Io n'ho gran piacere che Benvenuto abbia aùto questo poco del
contento, il quale sarà cagione che più presto e con più diligenzia ei le darà
la sua desiderata fine; ma non pensi che poi, quando la si vedrà tutta scoperta
e che la si potrà vedere tutta all'intorno, che i popoli abbino a dire a questo
modo; anzi gli sarà scoperto tutti i difetti che vi sono, e appostovene di
molti di quei che non vi sono; sì che armisi di pazienza –. Ora queste
furno parole del Bandinello dette al Duca, con le quale egli allegò delle opere
d'Andrea del Verocchio, che fece quel bel Cristo e San Tommaso di bronzo, che
si vede nella facciata di Orsamichele; e allegò molte altre opere, insino al
mirabil Davitte del divino Michelagnolo Buonaroti, dicendo che ei non si
mostrava bene se non per la veduta dinanzi; e dipoi disse del suo Ercole e
Cacco gli infiniti e vituperosi sonetti che ve gli fu appiccati, e diceva male
di questo popolo. Il mio Duca, che gli credeva assai bene, l'aveva mosso addire
quelle parole, e pensava per certo che la dovessi passare in gran parte in quel
modo, perché quello invidioso del Bandinello non restava di dir male; e una
volta infra molte dell'altre, trovandovisi alla presenza quel manigoldo di
Bernardone sensale, per far buone le parole del Bandinello, disse al Duca:
– Sappiate, Signore, che 'l fare le figure grande l'è un'altra minestra
che 'l farle piccoline: io non vo' dire ché le figurine piccole egli l'ha fatte
assai bene; ma voi vedrete che là non vi riuscirà –. E con queste
parolaccie mescolò molte dell'altre, faccendo la sua arte della spia, innella
quale ei mescolava un monte di bugie.</p>
</div2>
<div2 type="capitolo">
<head>XCII.</head>
<p>Or come piacque al mio glorioso Signore e immortale Iddio, io la fini' del
tutto, e un giovedì mattina io la scopersi tutta. Subito, che e' nonnera ancora
chiaro il giorno, vi si ragunò tanta infinita quantità di popoli, che e' saria
impossibile il dirlo, ettutti a una voce facevano a gara a chi meglio ne
diceva. Il Duca stava a una finestra bassa del Palazzo, la quale si è sopra la
porta, e così, dentro alla finestra mezzo ascoso, sentiva tutto quello che di
detta opera si diceva: e dappoi che gli ebbe sentito parecchi ore, ei si levò
con tanta baldanza e tanto contento che voltosi al suo messer Sforza gli disse
così: – Sforza, va, e truova Benvenuto e digli da mia parte che e' m'ha
contento molto più di quello che io mi aspettavo, e digli che io contenterò lui
di modo, che io lo farò maravigliare; sì che digli che stia di buona voglia
–. Così il detto messer Sforza mi fece la gloriosa imbasciata, la quale
mi confortò, e quel giorno per questa buona nuova, e perché i popoli mi
mostravano con il dito a questo e a quello, come cosa maravigliosa e nuova.
Infra gli altri e' furno dua gentili uomini, i quali erano mandati dal Vecierè
di Sicilia al nostro Duca per lor faccende. Ora questi dua piacevoli uomini mi
affrontorno in piazza, ché io fui mostro loro così passando; di modo che con
furia e' mi raggiunsono, e subito, colle lor berrette in mano, e' mi feciono
una la più cirimoniosa orazione, la quale saria stata troppa a un papa: io
pure, quanto potevo, mi umiliavo; ma e' mi soprafacevano tanto, che io mi
cominciai arraccomandare loro, che di grazia d'accordo ei s'uscissi di piazza,
perché i popoli si fermavano a guardar me più fiso, che e' non facevano al mio
Perseo. E infra queste cirimonie eglino furno tanto arditi, che e' mi
richiesono all'andare in Sicilia, e che mi farebbono un tal patto, che io mi
contenterei; e mi dissono come frate Giovanagnolo de' Servi aveva fatto loro
una fontana piena e addorna di molte figure, ma che le non erano di quella
eccellenzia ch'ei vedevano in Perseo, e che e' l'avevano fatto ricco. Io non
gli lasciai finir dire tutto quel che eglino arebbono voluto dire, che io dissi
loro: – Molto mi maraviglio di voi, che voi mi ricerchiate che io lasci
un tanto Signore, amatore delle virtute più che altro principe che mai
nascessi, e di più trovandomi nella patria mia, scuola di tutte le maggior
virtute. Oh! se io avessi appetito al gran guadagno, io mi potevo restare in
Francia al servizio di quel gran re Francesco, il quale mi dava mille scudi
d'oro per il mio piatto, e di più mi pagava le fatture di tutte le mie opere,
di sorte che ogni anno io mi avevo avanzato più di quattro mila scudi d'oro
l'anno; e avevo lasciato in Parigi le mie fatiche di quattro anni passati
–. Con queste e altre parole io tagliai le cerimonie, e gli ringraziai
delle gran lode che eglino mi avevano date, le quale si erano i maggiori premii
che si potessi dare a chi si affaticava virtuosamente; e che eglino m'avevano
tanto fatto crescere la volontà del far bene, che io speravo in brevi anni
avvenire di mostrare un'altra opera, la quale io speravo di piacere
all'ammirabile Scuola fiorentina molto più di quella. Li dua gentili uomini
arebbono voluto rappiccare il filo alle cerimonie; dove io con una sberrettata
con gran reverenza dissi loro addio.</p>
</div2>
<div2 type="capitolo">
<head>XCIII.</head>
<p>Da poi che io ebbi lasciato passare dua giorni, e veduto che le gran lodi
andavano sempre crescendo, allora io mi disposi d'andare a mostrarmi al mio
signor Duca; il quale con gran piacevolezza mi disse: – Benvenuto mio, tu
m'hai sattisfatto e contento; ma io ti prometto che io contenterò te di sorte
che io ti farò maravigliare: e più ti dico, che io non voglio che e' passi il
giorno di domane –. A queste mirabil promesse, subito voltai tutte le mie
maggior virtù e dell'anima e del corpo innun momento a Dio, ringraziandolo in
verità: e nel medesimo stante m'accostai al mio Duca, e, così mezzo lacrimando
d'allegrezza, gli baciai la vesta; dipoi aggiunsi dicendo: – O glorioso
mio Signore, vero liberalissimo amatore delle virtute e di quegli uomini che
innesse si affaticano; io priego Vostra Eccellenzia illustrissima che mi faccia
grazia di lasciarmi prima andare per otto giorni a ringraziare Iddio; perché io
so bene la smisurata mia gran fatica, e cognosco che la mia buona fede ha mosso
Iddio al mio aiuto: per questo e per ogni altro miracoloso soccorso, voglio
andare per otto giornate pellegrinando, sempre ringraziando il mio immortale
Iddio, il quale sempre aiuta chi in verità lo chiama –. Allora mi domandò
'l Duca dove io volevo andare. Al quale io dissi: – Domattina mi partirò
e me n'andrò a Valle Ombrosa, di poi a Camaldoli e all'Ermo, e me n'andrò
insino ai bagni di Santa Maria e forse insino a Sestile, perché io intendo che
e' v'è di belle anticaglie: dipoi mi tornerò da San Francesco della Vernia, e
ringraziando Iddio sempre, contento mi ritornerò asservirla –. Subito il
Duca lietamente mi disse: – Va, e torna, che tu veramente mi piaci, ma
lasciami due versi di memoria, e lascia fare a mme –. Subito io feci
quattro versi, innei quali io ringraziavo Sua Eccellenzia illustrissima, e gli
detti a messer Sforza, il quale gli dette in mano al Duca da mia parte: il
quale gli prese; di poi gli dette in mano al detto messer Sforza, e gli disse:
– Fa che ogni dì tu me gli metta innanzi, perché se Benvenuto tornassi e
trovassi che io noll'avessi spedito, io credo che e' mi ammazzerebbe – e
così ridendo, Sua Eccellenzia disse che gnele ricordassi. Queste formate parole
mi disse la sera messer Sforza, ridendo e anche maravigliandosi del gran favore
che mi faceva 'l Duca: e piacevolmente mi disse: – Va, Benvenuto, e
torna, ché io te n'ho invidia.</p>
</div2>
<div2 type="capitolo">
<head>XCIV.</head>
<p>Nel nome di Dio mi parti' di Firenze sempre cantando salmi e orazione
innonore e gloria di Dio per tutto quel viaggio; innel quale io ebbi
grandissimo piacere, perché la stagione si era bellissima, di state, e il
viaggio e il paese dove io nonnero mai più stato mi parve tanto bello che ne
restai maravigliato e contento. E perché gli era venuto per mia guida un
giovane mio lavorante, il quale era dal Bagno, che si chiamava Cesere, io fui
molto carezzato da suo padre e da tutta la casa sua; infra e' quali si era un
vecchione di più di settant'anni, piacevolissimo uomo: questo era zio del detto
Cesere, e faceva professione di medico cerusico, e pizzicava alquanto di
archimista. Questo buono uomo mi mostrò come quei Bagni avevano miniera d'oro e
d'argento, e mi fece vedere molte bellissime cose di quel paese; di sorte che
io ebbi de' gran piaceri che io avessi mai. Essendosi domesticato a suo modo
meco, un giorno in fra gli altri mi disse: – Io non voglio mancare di non
vi dire un mio pensiero, al quale se Sua Eccellenzia ci prestassi l'orecchio,
io credo che e' sarebbe cosa molto utile: e questo si è, che intorno a
Camaldoli ci si vede un passo tanto scoperto, che Piero Strozzi potria non
tanto passare sicuramente, ma egli potrebbe rubar Poppi sanza contrasto alcuno
– e con questo, non tanto l'avermelo mostro a parole, ch'egli si cavò un
foglio della scarsella, nel quale questo buon vecchio aveva disegnato tutto
quel paese in tal modo che benissimo si vedeva ed evidentemente si conosceva il
gran pericolo esser vero. Io presi il disegno e subito mi parti' dal Bagno, e
quanto più presto io potetti, tornandomene per la via di Prato Magno e da San
Francesco della Vernia, mi ritornai a Firenze: e senza fermarmi, sol trattomi
gli stivali, andai a Palazzo. E quando io fui dalla Badia, io mi scontrai nel
mio Duca, che se ne veniva per la via del Palagio del Podestà: il quale, subito
ch'e' mi vide, ei mi fece una gratissima accoglienza insieme con un poco di
maraviglia, dicendomi: – O perché sei tu tornato così presto? che io non
t'aspettavo ancora di questi otto giorni. Al quale io dissi: – Per
servizio di Vostra Eccellenzia illustrissima son tornato, ché volentieri io mi
sarei stato parecchi giorni a spasso per quel bellissimo paese. – E che
buone faccende? – disse 'l Duca. Al quale io dissi: – Signore, gli
è di necessità che io vi dica e mostri cose di grande importanza –. Così
me n'andai seco a Palazzo. Giunti a Palazzo e' mi menò in camera segretamente
dove noi eravamo soli. Allora io gli dissi il tutto, e gli mostrai quel poco
del disegno; il quale mostrò di averlo gratissimo. E dicendo a Sua Eccellenzia
che gli era di necessità il rimediare a una cotal cosa presto, il Duca stette
così un poco sopra di sé, e poi mi disse: – Sappi, che no' siamo
d'accordo con el Duca d'Urbino, il quale n'ha da ' aver cura lui; ma stia in te
–. E con molta gran dimostrazione di sua buona grazia, io mi ritornai a
casa mia.</p>
</div2>
<div2 type="capitolo">
<head>XCV.</head>
<p>L'altro giorno io mi feci vedere e il Duca, dipoi un poco di ragionamento,
lietamente mi disse: – Domani senza fallo voglio spedire la tua faccenda;
sì che sta di buona voglia –. Io, che me lo tenevo per certissimo, con
gran disiderio aspettavo l'altro giorno. Venuto il desiderato giorno, me
n'andai a Palazzo; e siccome per usanza par che sempre gli avvenga, che le male
nuove si dieno con più diligenzia che non fanno le buone, messer Iacopo Guidi
segretario di Sua Eccellenzia illustrissima mi chiamò con una sua bocca ritorta
e con voce altiera, e ritiratosi tutto in sé, con la persona tutta incamatita,
come interizzata, cominciò in questo modo a dire: – Dice il Duca che
vuole saper da te quel che tu dimandi del tuo Perseo –. Io restai
ismarrito e maravigliato: e subito risposi come io non ero mai per domandar
prezzo delle mie fatiche, e che questo nonnera quello che mi aveva promesso Sua
Eccellenzia dua giorni sono. Subito questo uomo con maggior voce mi disse che
mi comandava spressamente da parte del Duca, che io dicessi quello che io ne
volevo, sotto la pena della intera disgrazia di Sua Eccellenzia illustrissima.
Io che m'ero promesso non tanto di aver guadagnato qualche cosa per le gran
carezze fattemi da Sua Eccellenzia illustrissima, anzi maggiormente mi ero
promesso di avere guadagnato tutta la grazia del Duca, perché io nollo
richiedevo mai d'altra maggior cosa che solo della sua buona grazia: ora questo
modo, innaspettato da me, mi fece venire in tanto furore: e maggiormente per
porgermela in quel modo che faceva quel velenoso rospo. Io dissi, che quando 'l
Duca mi dessi dieci mila scudi, e' non me la pagherebbe, e che, se io avessi
mai pensato di venire a questi meriti, io non mi ci sarei mai fermo. Subito
questo dispettoso mi disse una quantità di parole ingiuriose; e io il simile
feci allui. L'altro giorno appresso, faccendo io reverenza al Duca, Sua
Eccellenzia m'accennò; dove io mi accostai; ed egli in còllora mi disse:
– Le città e i gran palazzi si fanno come i dieci mila ducati –. Al
quale subito risposi come Sua Eccellenzia troverebbe infiniti uomini che gli
saprieno fare delle città e dei palazzi; ma che dei Persei ei non troverrebbe
forse uomo al mondo, che gnele sapessi fare un tale. E subito mi parti' senza
dire o fare altro. Certi pochi giorni appresso, la Duchessa mandò per me e mi
disse che la differenza che io avevo con el Duca io la rimettessi in lei,
perché la si vantava di far cosa che io saria contento. A queste benigne parole
io risposi come io non avevo mai chiesto altro maggior premio delle mie fatiche
che la buona grazia del Duca, e che Sua Eccellenzia illustrissima me l'aveva
promessa; e che e' non faceva bisogno che io rimettessi in loro Eccellenzie
illustrissime quello che, dai primi giorni che io li cominciai a servire tutto
liberamente io avevo rimesso; e di più aggiunsi che se Sua Eccellenzia
illustrissima mi dessi solo una crazia, che vale cinque quattrini, delle mie
fatiche, io mi chiamerei contento e sattisfatto, pur che Sua Eccellenzia non mi
privassi della sua buona grazia. A queste mie parole, la Duchessa alquanto
sorridendo, disse: – Benvenuto, tu faresti il tuo meglio a fare quello
che io ti dico – e voltami le spalle, si levò da mme. Io che pensa' di
fare il mio meglio per usare quelle cotal umil parole, avvenne che e' ne
risultò il mio peggio, perché, con tutto che lei avessi aùto meco quel poco di
stizza, ell'aveva poi in sé un certo modo di fare, il quale si era buono.</p>
</div2>
<div2 type="capitolo">
<head>XCVI.</head>
<p>In questo tempo io ero molto domestico di Girolimo degli Albizi, il quale
era commessario delle bande di Sua Eccellenzia; e un giorno infra gli altri
egli mi disse: – O Benvenuto, e' sarebbe pur bene il porre qualche sesto
a questo poco del dispiacere che tu hai con el Duca; e ti dico, che se tu
avessi fede in me, che e' mi darebbe 'l cuore da conciarla; perché io so quello
che io mi dico. Come il Duca s'adira poi da dovero, tu ne farai molto male:
bastiti questo; io non ti posso dire ogni cosa –. E perché e' m'era stato
detto da uno, forse tristerello, dipoi che la Duchessa m'aveva parlato, il
quale disse che aveva sentito dire che 'l Duca, per non so che occasione
datagli, disse: – Per manco di dua quattrini io gitterò via il Perseo e
così si finiranno tutte le differenze – ora per questa gelosia io dissi a
Girolimo degli Albizi, che io rimettevo in lui il tutto, e che quello che egli
faceva, io di tutto sarei contentissimo, pure che io restassi in grazia del
Duca. Questo galante uomo, che s'intendeva benissimo dell'arte del soldato,
massimamente di quei delle bande, i quali sono tutti villani, ma dell'arte del
fare la scultura egli non se ne dilettava e però e' non se ne intendeva punto,
di sorte che parlando con el Duca disse: – Signore, Benvenuto s'è rimesso
in me, e m'ha pregato che io lo raccomandi a Vostra Eccellenzia illustrissima
–. Allora il Duca disse: – E ancora io mi rimetto in voi, e starò
contento attutto quello che voi giudicherete –. Di modo che il detto
Girolamo fece una lettera molto ingegnosa e in mio gran favore, e giudicò che
'l Duca mi dessi tremila cinquecento scudi d'oro innoro, i quali bastassino non
per premio di una cotal bella opera, ma solo per un poco di mio trattenimento;
basta che io mi contentavo; con molte altre parole, le quali in tutto
concludevano il detto prezzo. Il Duca la sottoscrisse molto volentieri, tanto
quanto io ne fu' malcontento. Come la Duchessa lo intese, la disse: – Gli
era molto meglio per quel povero uomo che e' l'avessi rimessa in me, che gne
l'arei fatto dare cinque mila scudi d'oro – e un giorno che io ero ito in
Palazzo, la Duchessa mi disse le medesime parole alla presenzia di messer
Alamanno Salviati, e mi derise, dicendomi che e' mi stava bene tutto 'l male
che io avevo. Il Duca ordinò che e' mi fussi pagato cento scudi d'oro innoro il
mese, insino alla detta somma, e così si andò seguitando qualche mese. Dipoi
messer Antonio de' Nobili, che aveva aùta la detta commessione, cominciò a
darmene cinquanta, e di poi quando me ne dava venticinque e quando non me gli
dava; di sorte che, vedutomi così prolungare, amorevolmente dissi al detto
messer Antonio, pregandolo che e' mi dicessi la causa perché e' non mi finiva
di pagare. Ancora egli benignamente mi rispose: innella qual risposta e' mi
parve ch'e' s'allargassi un poco troppo, perché – giudichilo chi intende
– in prima mi disse che la causa perché lui non continuava il mio
pagamento si era la troppa strettezza che aveva 'l Palazzo di danari, ma che
egli mi prometteva che come gli venissi danari, che mi pagherebbe; e aggiunse
dicendo: – Oimè! se io non ti pagassi, io saria un gran ribaldo –.
Io mi maravigliai il sentirgli dire una cotal parola, e per quella mi promissi
che quando e' potessi, che e' mi pagherebbe. Per la qual cosa e' ne seguì tutto
'l contrario, di modo che, vedendomi straziare, io m'adirai seco e gli dissi
molte ardite e collorose parole, e gli ricordai tutto quello che lui m'aveva
detto che sarebbe. Imperò egli si morì, e io resto ancora a 'vere cinquecento
scudi d'oro insino a ora, che siamo vicini alla fine dell'anno 1566. Ancora io
restavo d'avere un resto di mia salari, il quale mi pareva che e' non si
facessi più conto di pagarmegli, perché gli eran passati incirca a tre anni; ma
gli avvenne una pericolosa infermità al Duca, che gli stette quarantotto ore
senza potere orinare; e conosciuto che i remedi de' medici non gli giovavano,
forse ei ricorse a Iddio, e per questo e' volse che ogniuno fussi pagato delle
sue provvisione decorse e ancora io fui pagato; ma non fu' pagato già del mio
resto del Perseo.</p>
</div2>
<div2 type="capitolo">
<head>XCVII.</head>
<p>Quasi che io m'ero mezzo disposto di non dir più nulla dello isfortunato mio
Perseo; ma per essere una occasione che mi sforza tanta notabile, imperò io
rappiccherò il filo per un poco, tornando alquanto addietro. Io pensai di fare
il mio meglio, quando io dissi alla Duchessa, che io non potevo più far
compromesso di quello che non era più in mio potere, perché io avevo ditto al
Duca che io mi contentavo di tutto quello che Sua Eccellenzia illustrissima mi
volessi dare: e questo io lo dissi pensando di gratuirmi alquanto; e con quel
poco de l'umiltà cercavo con ogni opportuno remedio di placare alquanto il
Duca, perché certi pochi giorni in prima che e' si venissi all'accordo
dell'Albizi, il Duca s'era molto dimostro di essersi crucciato meco: e la causa
fu, che dolendomi con Sua Eccellenzia di certi assassinamenti bruttissimi che
mi faceva messer Alfonso Quistello e messer Iacopo Polverino, fiscale, e più
che tutti ser Giovanbattista Brandini, volterrano; così dicendo con qualche
dimostrazione di passione queste mie ragioni, io vidi venire il Duca in tanta
stizza, quanto mai e' si possa immaginare. E poi che Sua Eccellenzia
illustrissima era venuta in questo gran furore, ei mi disse: – Questo
caso si è come quello del tuo Perseo, che tu n'hai chiesto e' dieci mila scudi:
tu ti lasci troppo vincere da il tuo interesso; imperò io lo voglio fare
stimare, e tene darò tutto quello che e' mi fia giudicato –. A queste
parole io subito risposi alquanto un poco troppo ardito e mezzo adirato –
cosa la qual non è conveniente usarla cone i gran Signori – e dissi:
– O come è egli possibile che la mia opera mi sia stimata il suo prezzo,
non essendo oggi uomo in Firenze che la sapessi fare? – Allora il Duca
crebbe in maggiore furore, e disse di molte parole adirate, infra le quale
disse: – In Firenze si è uomo oggi, che ne saprebbe fare un come quello,
e però benissimo e' lo saprà giudicare –. Ei volse dire del Bandinello,
cavalieri di santo Iacopo. Allora io dissi: – Signor mio, Vostra
Eccellenzia illustrissima m'ha dato facultà, che io ho fatto innella maggiore
Scuola del mondo una grande e difficilissima opera, la quale m'è stata lodata
più che opera che mai si sia scoperta in questa divinissima Scuola; e quello
che più mi fa baldanzoso si è stato, che quegli eccellenti uomini, che
conoscono e che sono dell'arte, com'è 'l Bronzino pittore, questo uomo s'è
affaticato e m'ha fatto quattro sonetti, dicendo le più iscelte e gloriose
parole, che sia possibil di dire; e per questa causa, di questo mirabile uomo,
forse s'è mossa tutta la città a così gran romore; e io dico ben che se lui
attendessi alla scultura, sì come ei fa alla pittura, lui sì bene la potria
forse saper fare. E più dico a Vostra Eccellenzia illustrissima che il mio
maestro Michelagnolo Buonaroti, sì bene e' n'arebbe fatta una così, quando egli
era più giovane, e non arebbe durato manco fatiche che io mi abbia fatto; ma
ora che gli è vecchissimo, egli nolla farebbe per cosa certa; di modo che io
non credo che oggi ci sia notizia di uomo che la sapessi condurre. Sì che la
mia opera ha 'uto il maggior premio che io potessi desiderare al mondo: e
maggiormente, che Vostra Eccellenzia illustrissima, non tanto che la si sia
chiamata contenta de l'opera mia, anzi più di ogni altro uomo quella me l'ha
lodata. O che maggiore e che più onorato premio si può egli desiderare? Io dico
per certissimo che Vostra Eccellenzia non mi poteva pagare di più gloriosa
moneta: né con qualsivoglia tesoro certissimo e' non si può agguagliare a
questo: sì che io sono troppo pagato, e ne ringrazio Vostra Eccellenzia
illustrissima con tutto il cuore –. A queste parole rispose il Duca e
disse: – Anzi tu non pensi che io abbia tanto che io te la possa pagare;
e io ti dico che io te la pagherò molto più che la non vale –. Allora io
dissi: – Io non mi immaginavo di avere altro premio da Vostra
Eccellenzia, ma io mi chiamo pagatissimo di quel primo che m'ha dato la Scuola,
e con questo adesso adesso mi voglio ir con Dio, senza mai più tornare a quella
casa che Vostra Eccellenzia illustrissima mi donò, né mai più mi voglio curare
di rivedere Firenze –. Noi eravamo appunto da Santa Felicita e Sua
Eccellenzia si ritornava a Palazzo. A queste mie collorose parole il Duca
subito con gran ira si volse e mi disse: – Non ti partire, e guarda bene
che tu non ti parta – di modo che io mezzo spaventato lo accompagnai a
Palazzo. Giunto che Sua Eccellenzia fu a Palazzo, ei chiamò il vescovo de'
Bartolini, che era arcivescovo di Pisa, e chiamò messer Pandolfo della Stufa, e
disse loro che dicessino a Baccio Bandinelli da sua parte che considerassi bene
quella mia opera del Perseo, e che la stimassi, perché el Duca me la voleva
pagare il giusto suo prezzo. Questi dua uomini dabbene subito trovorno il detto
Bandinello, e fattegli la imbasciata, egli disse loro che quella opera ei
l'aveva benissimo considerata, e che sapeva troppo bene quel che la valeva; ma
per essere in discordia meco per altre faccende passate, egli non voleva
impacciarsi de' casi mia in modo nessuno. Allora questi dua gentili uomini
aggiunsono e dissono: – Il Duca ci ha detto che, sotto pena della
disgrazia sua, che vi comanda che voi le diate prezzo; e se voi volete due o
tre dì di tempo a considerarla bene, ve gli pigliate: dipoi dite annoi quel che
e' vi pare che quella fatica meriti –. Il detto rispose che l'aveva
benissimo considerata, e che non poteva mancare a' comandamenti del Duca, e che
quella opera era riuscita molto ricca e bella, di modo che gli pareva che la
meritassi sedici mila scudi d'oro e da vantaggio. Subito i buoni gentili uomini
lo riferirno al Duca, il quale si adirò malamente; e similmente ei lo ridissino
a me. Ai quali io risposi, che in modo nessuno io non volevo accettare le lode
del Bandinello, avvenga che questo male uomo dice mal di ogniuno. Queste mie
parole furno riditte al Duca, e per questo voleva la Duchessa che io mi
rimettessi in lei. Tutto questo si è la pura verità: basta che io facevo il mio
meglio a lasciarmi giudicare alla Duchessa, perché io sarei stato in breve
pagato, e arei aùto quel più premio.</p>
</div2>
<div2 type="capitolo">
<head>XCVIII.</head>
<p>Il Duca mi fece intendere per messer Lelio Torello, suo aulditore, che
voleva che io facessi certe storie di basso rilievo di bronzo intorno al coro
di santa Maria del Fiore; e per essere il detto coro impresa del Bandinello, io
non volevo arricchire le sue operaccie con le fatiche mie; e con tutto che 'l
detto coro non fussi suo disegno, perché lui non intendeva nulla al mondo
d'architettura (il disegno si era di Giuliano di Baccio d'Agnolo, legnaiuolo,
che guastò la cupola): basta che e' non v'è virtù nessuna; e per l'una e per
l'altra causa io non volevo in modo nessuno far tal opera, ma umanamente sempre
dicevo al Duca, che io farei tutto quello che mi comandassi Sua Eccellenzia
illustrissima, di modo che Sua Eccellenzia commesse agli Operai di Santa Maria
del Fiore che fussino d'accordo meco, e che Sua Eccellenzia mi darebbe solo la
mia provvisione delli dugento scudi l'anno e che a ogni altra cosa voleva che i
detti Operai sopperissino di quello della ditta Opera. Di modo che io comparsi
dinanzi alli detti Operai, i quali mi dissono tutto l'ordine che loro avevano
dal Duca; e perché con loro e' mi pareva molto più sicuramente poter dire le
mie ragioni, cominciai a mostrar loro che tante storie di bronzo sariano di una
grandissima spesa, la quale si era tutta gittata via: e dissi tutte le cagioni,
per le quali eglino ne furno capacissimi. La prima si era, che quel ordine di
coro era tutto scorretto, ed era fatto senza nissuna ragione, né vi si vedeva
né arte, né comodità, né grazia, né disegno; l'altra si era che le ditte storie
andavano tanto poste basse, che le venivano troppo inferiore alla vista, e che
le sarebbono un pisciatoi' da cani, e continue starebbono piene d'ogni
bruttura; e che per le ditte cagioni io in modo nessuno nolle volevo fare. Solo
per non gittar via il resto dei mia migliori anni e non servire Sua Eccellenzia
illustrissima, al quale io desideravo tanto di piacere e servire; imperò, se
Sua Eccellenzia si voleva servir delle fatiche mie, quella mi lasciassi fare la
porta di mezzo di Santa Maria del Fiore, la quale sarebbe opera che sarebbe
veduta, e sarebbe molto più gloria di Sua Eccellenzia illustrissima; e io mi
ubbrigherei per contratto che, se io nolla facessi meglio di quella, che è più
bella, delle porte di San Giovanni, non volevo nulla delle mie fatiche; ma se
io la conducevo sicondo la mia promessa, io mi contentavo che la si facessi
stimare, e dappoi mi dessino mille scudi di manco di quello che dagli uomini
dell'arte la fussi stimata. A questi Operai molto piacque questo che io avevo
lor proposto, e andorno a parlarne al Duca, che fu, in fra gli altri, Piero
Salviati, pensando di dire al Duca cosa che gli fussi gratissima; e la gli fu
tutto 'l contrario; e disse che io volevo sempre fare tutto 'l contrario di
quello che gli piaceva che io facessi: e sanza altra conclusione il detto Piero
si partì dal Duca. Quando io intesi questo, subito me n'andai a trovare 'l
Duca, il quale mi si mostrò alquanto sdegnato meco; il quali io pregai che si
degnassi di ascoltarmi, ed ei così mi promesse: di modo che io mi cominciai da
un capo; e con tante belle ragioni gli detti ad intendere la verità di tal
cosa, mostrando a Sua Eccellenzia che l'era una grande spesa gittata via: di
sorte che io l'avevo molto addolcito con dirgli, che se a Sua Eccellenzia
illustrissima non piaceva che e' si facessi quella porta, che egli era di
necessità il fare a quel coro dua pergami, e che quegli sarebbono due grande
opere e sarebbono gloria di Sua Eccellenzia illustrissima, e che io vi farei
una gran quantità di storie di bronzo, di basso rilievo, con molti ornamenti:
così io lo ammorbidai e mi commesse che io facessi i modegli. Io feci più
modelli e durai grandissime fatiche: e infra gli altri ne feci uno a otto
faccie, con molto maggiore studio che io nonnavevo fatto gli altri, e mi pareva
che e' fussi molto più comodo al servizio che gli aveva affare. E perché io gli
avevo portati più volte a Palazzo, Sua Eccellenzia mi fece intendere per messer
Cesere, guardaroba, che io gli lasciassi. Dappoi che 'l Duca gli aveva veduti,
vidi che di quei Sua Eccellenzia aveva scelto il manco bello. Un giorno Sua
Eccellenzia mi fe' chiamare, e innel ragionare di questi detti modelli io gli
dissi e gli mostrai con molte ragioni, che quello a otto faccie saria stato
molto più comodo a cotal servizio, e molto più bello da vedere. Il Duca mi
rispose, che voleva che io lo facessi quadro, perché gli piaceva molto più in
quel modo; e così molto piacevolmente ragionò un gran pezzo meco. Io non mancai
di non dire tutto quello che mi occorreva, in difensione dell'arte. O che il
Duca conoscessi che io dicevo 'l vero, e pur volessi fare a suo modo, e' si
stette di molto tempo che e' non mi fu detto nulla.</p>
</div2>
<div2 type="capitolo">
<head>XCIX.</head>
<p>In questo tempo il gran marmo del Nettunno si era stato portato per il fiume
d'Arno e poi condotto per la Grieve in sulla strada del Poggio a Caiano, per
poterlo poi meglio condurre afFirenze per quella strada piana, dove io lo andai
a vedere. E se bene io sapevo certissimo che la Duchessa l'aveva per suo propio
favore fatto avere al cavalieri Bandinello; non per invidia che io portassi al
Bandinello, ma sì bene mosso a pietà del povero mal fortunato marmo (guardisi,
che qual cosa e' si sia, la quale sia sottoposta a mal destino, che un la
cerchi scampare da qualche evidente male, gli avviene che la cade in molto
peggio, come fece il detto marmo alle man di Bartolomeo Ammannato, del quale si
dirà 'l vero al suo luogo), veduto che io ebbi il bellissimo marmo, subito
presi la sua altezza e la sua grossezza per tutti i versi, e tornatomene a
Firenze, feci parecchi modellini approposito. Dappoi io andai al Poggio a
Caiano, dove era il Duca e la Duchessa e 'l Principe lor figliuolo; e
trovandogli tutti a tavola, il Duca con la Duchessa mangiava ritirato, di modo
che io mi missi attrattenere il Principe. E avendolo trattenuto un gran pezzo,
il Duca, che era innuna stanza ivi vicino, mi sentiva, e con molto favore e' mi
fece chiamare; e giunto che io fui alle presenze di loro Eccellenzie, con molte
piacevole parole la Duchessa cominciò a ragionar meco: con el qual ragionamento
a poco a poco io cominciai a ragionar di quel bellissimo marmo, che io avevo
veduto; e cominciai a dire come la lor nobilissima Scuola i loro antichi
l'avevano fatta così virtuosissima, solo per far fare aggara tutti i virtuosi
nelle lor professione; e in quel virtuoso modo ei s'era fatto la mirabil
cupola, e le bellissime porte di Santo Giovanni, e tant'altri bei tempii e
statue, le quali facevano una corona di tante virtù a la lor città, la quale
dagli antichi in qua la non aveva mai aùto pari. Subito la Duchessa con istizza
mi disse, che benissimo lei sapeva quello che io volevo dire; e disse che alla
presenza sua io mai più parlassi di quel marmo, perché io gnele facevo
dispiacere. Dissi: – Addunche vi fo io dispiacere per volere essere
proccuratore di Vostre Eccellenzie, facendo ogni opera perché le sieno servite
meglio? Considerate, Signora mia: se Vostre Eccellenzie illustrissime si
contentano, che ogniuno facci un modello di un Nettunno, se bene voi siate
resoluti che l'abbia il Bandinello, questo sarà causa che 'l Bandinello per
onor suo si metterà con maggiore studio a fare un bel modello, che e' non farà
sapendo di non avere concorrenti: e in questo modo voi, Signori, sarete molto
meglio serviti e non torrete l'animo alla virtuosa Scuola, e vedrete chi si
desta al bene: io dico al bel modo di questa mirabile arte; e mosterrete voi
Signori di dilettarvene e d'intendervene –. La Duchessa con gran còllora
mi disse che io l'avevo fradicia, e che voleva che quel marmo fussi del
Bandinello, e disse: – Dimandane il Duca, che anche Sua Eccellenzia vole
che e' sia del Bandinello –. Detto che ebbe la Duchessa, il Duca, che era
sempre stato cheto, disse: – Gli è venti anni che io feci cavare quel bel
marmo apposta per il Bandinello, e così io voglio che il Bandinello l'abbia, e
sia suo –. Subito io mi volsi al Duca, e dissi: – Signor mio, io
priego Vostra Eccellenzia illustrissima che mi faccia grazia che io dica a
Vostra Eccellenzia quattro parole per suo servizio –. Il Duca mi disse
che io dicessi tutto quello che io volevo, e che e' mi ascolterebbe. Allora io
dissi: – Sappiate, Signor mio, che quel marmo, di che 'l Bandinello fece
Ercole e Cacco, e' fu cavato per quel mirabil Michelagnolo Buonaroti, il quale
aveva fatto un modello di un Sensone con quattro figure, il quale saria stato
la più bella opera del mondo; e il vostro Bandinello ne cavò dua figure sole,
mal fatte e tutte rattoppate: il perché la virtuosa Scuola ancor grida del gran
torto che si fece a quel bel marmo. Io credo che e' vi fu appiccato più di
mille sonetti, in vitupero di cotesta operaccia; e io so che Vostra Eccellenzia
illustrissima benissimo se ne ricorda. E però, valoroso mio Signore, se quegli
uomini che avevano cotal cura, furno tanto insapienti, che loro tolsono quel
bel marmo a Michelagnolo, che fu cavato per lui, e lo dettono al Bandinello, il
quale lo guastò, come si vede; oh! comporterete voi mai che questo ancor molto
più bellissimo marmo, se bene gli è del Bandinello, il quale lo guasterebbe, di
nollo dare ad uno altro valent'uomo che ve lo acconci? Fate, Signor mio, che
ogniuno che vuole faccia un modello e dipoi tutti si scuoprano alla Scuola, e
Vostra Eccellenzia illustrissima sentirà quel che la Scuola dice; e Vostra
Eccellenzia con quel suo buon iudizio saprà scerre il meglio, e in questo modo
voi non gitterete via i vostri dinari, né manco torrete l'animo virtuoso a una
tanto mirabile Scuola, la quale si è oggi unica al mondo: che è tutta gloria di
Vostra Eccellenzia illustrissima –. Ascoltato che il Duca mi ebbe
benignissimamente, subito si levò da tavola e voltomisi, disse: – Va,
Benvenuto mio, e fa un modello, e guadàgnati quel bel marmo, perché tu mi di'
il vero, e io lo conosco –. La Duchessa, minacciandomi col capo,
isdegnata disse borbottando non so che; e io feci lor reverenza, e me ne tornai
a Firenze, che mi pareva mill'anni di metter mano nel detto modello.</p>
</div2>
<div2 type="capitolo">
<head>C.</head>
<p>Come il Duca venne a Firenze, senza farmi intendere nulla, e' se ne venne a
casa mia, dove io gli mostrai dua modelletti diversi l'uno da l'altro; e
sebbene egli me gli lodò tutt'a dua, e' mi disse che uno gnele piaceva più
dell'altro, e che io finissi bene quello che gli piaceva, che buon per me: e
perché Sua Eccellenzia aveva veduto quello che aveva fatto il Bandinello e
anche degli altri, Sua Eccellenzia lodò molto più il mio da gran lunga, ché
così mi fu detto da molti dei sua cortigiani, che l'avevano sentito. Infra
l'altre notabile memorie, da farne conto grandissimo, si fu, che essendo venuto
a Firenze il cardinale di Santa Fiore, e menandolo il Duca al Poggio a Caiano,
innel passare, per il viaggio, e vedendo il detto marmo, il Cardinale lo lodò
grandemente, e poi domandò a chi Sua Eccellenzia lo aveva dedicato che lo
lavorassi. Il Duca subito disse: – Al mio Benvenuto, il quale ne ha fatto
un bellissimo modello –. E questo mi fu ridetto da uomini di fede: e per
questo io me n'andai a trovare la Duchessa e gli portai alcune piacevole
cosette dell'arte mia, le quale Sua Eccellenzia illustrissima l'ebbe molto
care; dipoi la mi dimandò quello che io lavoravo: alla quale io dissi: –
Signora mia, io mi sono preso per piacere di fare una delle più faticose opere
che mai si sia fatte al mondo: e questo si è un Crocifisso di marmo
bianchissimo, in su una croce di marmo nerissimo, ed è grande quanto un grande
uomo vivo –. Subito la mi dimandò quello che io ne volevo fare. Io le
dissi: – Sappiate, Signora mia, che io nollo darei a chi me ne dessi
dumila ducati d'oro in oro; perché una cotale opera nissuno uomo mai non s'è
messo a una cotale estrema fatica; né manco io non mi sarei ubbrigato affarlo
per qualsivoglia Signore, per paura di non restarne in vergogna. Io mi sono
comperato i marmi di mia danari, e ho tenuto un giovane in circa a dua anni,
che m'ha aiutato, e infra marmi e ferramenti in su che gli è fermo, e salari,
e' mi costa più di trecento scudi; attale, che io nollo darei per dumila scudi
d'oro; ma se Vostra Eccellenzia illustrissima mi vuol fare una lecitissima
grazia, io gnele farò volentieri un libero presente: solo priego Vostra
Eccellenzia illustrissima che quella non mi sfavorisca, né manco non mi
favorisca nelli modelli che Sua Eccellenzia illustrissima si ha commesso che si
faccino del Nettunno per il gran marmo –. Lei disse con molto sdegno:
– Addunche tu non istimi punto i mia aiuti o mia disaiuti? – Anzi,
gli stimo, Signora mia; o perché vi offero io di donarvi quello che io stimo
dumila ducati? Ma io mi fido tanto delli mia faticosi e disciplinati studii,
che io mi prometto di guadagnarmi la palma, se bene e' ci fussi quel gran
Michelagnolo Buonaroti, dal quale, e non mai da altri, io ho imparato tutto
quel che io so: e mi sarebbe molto più caro che e' facessi un modello lui, che
sa tanto, che questi altri che sanno poco; perché con quel mio così gran
maestro io potrei guadagnare assai, dove con questi altri non si può guadagnare
–. Dette le mie parole, lei mezzo sdegnata si levò, e io ritornai al mio
lavoro sollicitando il mio modello quanto più potevo. E finito che io lo ebbi,
il Duca lo venne a vedere, ed era seco dua imbasciatori, quello del Duca di
Ferrara e quello della Signoria di Lucca, e così ei piacque grandemente, e il
Duca disse a quei Signori: – Benvenuto veramente lo merita –.
Allora li detti mi favorirno grandemente tutt'a dua, e più lo imbasciatore di
Lucca, che era persona litterata, e dottore. Io, che mi ero scostato alquanto,
perché e' potessino dire tutto quello che pareva loro, sentendomi favorire,
subito mi accostai, e voltomi al Duca, dissi: – Signor mio, Vostra
Eccellenzia illustrissima doverebbe fare ancora un'altra mirabil diligenzia:
comandare che chi vole faccia un altro modello di terra, della grandezza
appunto che gli esce di quel marmo; e aqquel modo Vostra Eccellenzia
illustrissima vedrà molto meglio chi lo merita; e vi dico: che se Vostra
Eccellenzia lo darà a chi nollo merita, quella non farà torto a quel che lo
merita, anzi la farà un gran torto a sé medesima, perché la n'acquisterà danno
e vergogna; dove faccendo il contrario, con il darlo a chi lo merita, in prima
ella ne acquisterà gloria grandissima e spenderà bene il suo tesoro, e le
persone virtuose allora crederranno che quella se ne diletti e se ne intenda
–. Subito che io ebbi ditte queste parole, il Duca si ristrinse nelle
spalle, e avviatosi per andarsene, lo imbasciatore di Lucca disse al Duca:
– Signore, questo vostro Benvenuto si è un terribile uomo –. Il
Duca disse: – Gli è molto più terribile che voi non dite; e buon per lui
se e' non fussi stato così terribile, perché gli arebbe aùto a quest'ora delle
cose che e' non ha aùte –. Queste formate parole me le ridisse il
medesimo imbasciatore, quasi riprendendomi che io non dovessi fare così. Al
quale io dissi che io volevo bene al mio Signore, come suo amorevol fidel
servo, e non sapevo fare lo adulatore. Di poi parecchi settimane passate, il
Bandinello si morì; e si credette che, oltre ai sua disordini, che questo
dispiacere, vedutosi perdere il marmo, ne fussi buona causa.</p>
</div2>
<div2 type="capitolo">
<head>CI.</head>
<p>Il detto Bandinello aveva inteso come io avevo fatto quel Crocifisso che io
ho detto di sopra: egli subito messe mano innun pezzo di marmo, e fece quella
Pietà che si vede nella chiesa della Nunziata. E perché io avevo dedicato il
mio Crocifisso a Santa Maria Novella, e di già vi avevo appiccati gli arpioni
per mettervelo, solo domandai di fare sotto i piedi del mio Crocifisso, in
terra, un poco di cassoncino, per entrarvi dipoi che io sia morto. I detti
frati mi dissono che non mi podevano concedere tal cosa, sanza il dimandarne i
loro Operai; ai quali io dissi: – O frati, perché non domandasti voi in
prima gli Operai nel dar luogo al mio bel Crocifisso, che senza lor licenzia
voi mi avete lasciato mettere gli arpioni e l'altre cose? – E per questa
cagione io non volsi dar più alla chiesa di Santa Maria Novella le mie tante
estreme fatiche, se bene dappoi e' mi venne a trovare quegli Operai e me ne
pregorno. Subito mi volsi alla chiesa della Nunziata, e ragionando di darlo in
quel modo che io volevo a Santa Maria Novella, quegli virtuosi frati di detta
Nunziata tutti d'accordo mi dissono che io lo mettessi nella lor chiesa, e che
io vi facessi la mia sepoltura in tutti quei modi che a me pareva e piaceva.
Avendo presentito questo il Bandinello, e' si misse con gran sollecitudine a
finire la sua Pietà, e chiese alla Duchessa che gli facessi avere quella
cappella che era de' Pazzi; la quale s'ebbe con difficultà: e subito che egli
l'ebbe, con molta prestezza ei messe sù la su' opera, la quale non era finita
del tutto, che egli si morì. La Duchessa disse che ella lo aveva aiutato in
vita e che lo aiuterebbe ancora in morte; e che se bene gli era morto, che io
non facessi mai disegno d'avere quel marmo. Dove Bernardone sensale mi disse un
giorno, incontrandoci in villa, chi la Duchessa aveva dato il marmo; al quale
io dissi: – Oh sventurato marmo! certo che alle mani del Bandinello egli
era capitato male, ma alle mani dell'Ammanato gli è capitato cento volte
peggio! – Io avevo aùto ordine dal Duca di fare il modello di terra,
della grandezza che gli usciva del marmo, e mi aveva fatto provvedere di legni
e terra, e mi fece fare un poco di parata nella loggia, dove è il mio Perseo, e
mi pagò un manovale. Io messi mano con tutta la sollicitudine che io potevo, e
feci l'ossatura di legno con la mia buona regola, e felicemente lo tiravo al
suo fine, non mi curando di farlo di marmo, perché io conoscevo che la Duchessa
si era disposta che io noll'avessi, e per questo io non me ne curavo: solo mi
piaceva di durare quella fatica, colla quale io mi promettevo che, finito che
io lo avessi, la Duchessa, che era pure persona d'ingegno, avvenga che la
l'avessi dipoi veduto, io mi promettevo che e' le sarebbe incresciuto d'aver
fatto al marmo e a sé stessa un tanto smisurato torto. E' ne faceva uno
Giovanni Fiammingo ne' chiostri di Santa Croce, e uno ne faceva Vincenzio
Danti, perugino, in casa messer Ottaviano de' Medici; un altro ne cominciò il
figliuolo del Moschino a Pisa, e un altro lo faceva Bartolomeo Ammannato nella
Loggia, ché ce l'avevano divisa. Quando io l'ebbi tutto ben bozzato, e volevo
cominciare a finire la testa, che di già io gli avevo dato un poco di prima
mana, il Duca era sceso del Palazzo, e Giorgetto pittore lo aveva menato nella
stanza dell'Ammannato, per fargli vedere il Nettunno, in sul quale il detto
Giorgino aveva lavorato di sua mano di molte giornate insieme co 'l detto
Ammannato e con tutti i sua lavoranti. In mentre che 'l Duca lo vedeva, e' mi
fu detto che e' se ne sattisfaceva molto poco; e se bene il detto Giorgino lo
voleva empiere di quelle sue cicalate, il Duca scoteva 'l capo, e voltosi al
suo messer Gianstefano, disse: – Va e dimanda Benvenuto se il suo gigante
è di sorte innanzi, che ei si contentassi di darmene un poco di vista –.
Il detto messer Gianstefano molto accortamente e benignissimamente mi fece la
imbasciata da parte del Duca; e di più mi disse che se l'opera mia non mi
pareva che la fussi ancora da mostrarsi, che io liberamente lo dicessi: perché
il Duca conosceva benissimo, che io avevo aùto pochi aiuti a una così grande
impresa. Io dissi che e' venissi di grazia, e se bene la mia opera era poco
innanzi, lo ingegno di Sua Eccellenzia illustrissima si era tale che benissimo
lo giudicherebbe quel che ei potessi riuscire finito. Così il detto gentile
uomo fece la imbasciata al Duca, il quale venne volentieri: e subito che Sua
Eccellenzia entrò nella stanza, gittato gli occhi alla mia opera, ei mostrò
d'averne molta sattisfazione: di poi gli girò tutto all'intorno, fermandosi
alle quattro vedute, che non altrimenti si arebbe fatto uno che fussi stato
peritissimo dell'arte; di poi fece molti gran segni e atti di dimostrazione di
piacergli, e disse solamente: – Benvenuto, tu gli hai a dare solamente
una ultima pelle –; poi si volse a quei che erano con Sua Eccellenzia, e
disse molto bene della mia opera, dicendo: – Il modello piccolo, che io
vidi in casa sua, mi piacque assai; ma questa sua opera si ha trapassato la
bontà del modello.</p>
</div2>
<div2 type="capitolo">
<head>CII.</head>
<p>Sì come piacque a Iddio, che ogni cosa fa per il nostro meglio – io
dico di quegli che lo ricognoscono e che gli credono, sempre Iddio gli difende
– in questi giorni mi capitò innanzi un certo ribaldo da Vicchio,
chiamato Piermaria d'Anterigoli, e per sopra nome lo Sbietta: l'arte di costui
si è il pecoraio, e perché gli è parente stretto di messer Guido Guidi, medico
e oggi proposto di Pescia, io gli prestai orecchi. Costui mi offerse di
vendermi un suo podere a vita mia naturale, il qual podere io nollo volsi
vedere, perché io avevo desiderio di finire il mio modello del gigante
Nettunno; e ancora perché e' non faceva di bisogno che io lo vedessi, perché
egli me lo vendeva per entrata: la quale il detto mi aveva dato in nota di
tante moggia di grano e di vino, olio e biade e marroni e vantaggi, i quali io
facevo il mio conto che al tempo che noi eravamo, le dette robe valevano molto
più di cento scudi d'oro innoro, e io gli davo secento cinquanta scudi contando
le gabelle. Di modo che, avendomi lasciato scritto di sua mano che mi voleva
sempre, per tanto quanto io vivevo, mantenere le dette entrate, io non mi curai
d'andare a vedere il detto podere; ma sì bene io, il meglio che io potetti, mi
informai se il detto Sbietta e ser Filippo, suo fratello carnale erano di modo
benestanti che io fussi sicuro. Così da molte persone diverse che gli
conoscevano, mi fu detto che io ero sicurissimo. Noi chiamammo d'accordo ser
Pierfrancesco Bertoldi, notaio alla Mercatanzia; e la prima cosa io gli detti
in mano tutto quello che 'l detto Sbietta mi voleva mantenere, pensando che la
detta scritta si avessi a nominare innel contratto: di modo che 'l detto
notaio, che lo rogò, attese a' ventidua confini, che gli diceva il detto
Sbietta, e sicondo me ei non si ricordò di includere nel detto contratto quello
che 'l detto venditore mi aveva offerto; e io, in mentre che 'l notaio
scriveva, io lavoravo; e perché ei penò parecchi ore a scrivere, io feci un
gran brano della testa del detto Nettunno. Così avendo finito il detto
contratto, lo Sbietta mi cominciò affare le maggior carezze del mondo, e io
facevo 'l simile a lui. Egli mi presentava cavretti, caci, capponi, ricotte e
molte frutte, di modo che io mi cominciai mezzo mezzo a vergognare: e per
queste amorevolezze io lo levavo, ogni volta che lui veniva a Firenze, d'in su
la osteria; e molte volte gli era con qualcuno dei sua parenti, i quali
venivano ancora loro; e con piacevoli modi egli mi cominciò a dire che gli era
una vergogna che io avessi compro un podere, e che oramai gli era passato tante
settimane, che io non mi risolvessi di lasciare per tre dì un poco le mie
faccende ai mia lavoranti e andassilo a vedere. Costui potette tanto cone 'l
suo lusingarmi, che io pure in mia mal'ora l'andai a vedere; e il detto Sbietta
mi ricevvé in casa sua con tante carezze e con tanto onore, che ei non ne
poteva far più a un duca; e la sua moglie mi faceva più carezze di lui; e in
questo modo noi durammo un pezzo, tanto che e' gli venne fatto tutto quello che
gli avevano disegnato di fare, lui e 'l suo fraello ser Filippo.</p>
</div2>
<div2 type="capitolo">
<head>CIII.</head>
<p>Io non mancavo di sollicitare il mio lavoro del Nettunno, e di già l'avevo
tutto bozzato, sì come io dissi di sopra, con bonissima regola, la quale non
l'ha mai usata né saputa nessuno innanzi a me; di modo che, se bene io ero
certo di non avere il marmo per le cause dette di sopra, io mi credevo presto
di aver finito, e subito lasciarlo vedere alla Piazza solo per mia
sattisfazione. La stagione si era calda e piacevole, di modo che, essendo tanto
carezzato da questi dua ribaldi, io mi mossi un mercoledì, che era dua feste,
di villa mia a Trespiano, e avevo fatto buona colezione, di sorte che gli era
più di venti ore quando io arrivai a Vicchio; e subito trovai ser Filippo alla
porta di Vicchio, il qual pareva che sapessi come io vi andavo; tante carezze
ei mi fece e menatomi a casa dello Sbietta, dove era la sua impudica moglie,
ancora lei mi fece carezze smisurate; alla quale io donai un cappello di paglia
finissimo; perché ella disse di non aver mai veduto il più bello. Allora e' non
v'era lo Sbietta. Appressandosi alla sera, noi cenammo tutti insieme molto
piacevolmente: di poi mi fu dato una onorevol camera, dove io mi riposai innun
pulitissimo letto; e a dua mia servitori fu dato loro il simile, secondo il
grado loro. La mattina, quando mi levai, e' mi fu fatto le medesime carezze.
Andai a vedere il mio podere, il quale mi piacque: e mi fu consegnato tanto
grano e altre biade; e di poi, tornatomene a Vicchio, il prete ser Filippo mi
disse: – Benvenuto, non vi dubitate; che se bene voi non vi avessi
trovato tutto lo intero di quello che e' v'è stato promesso, state di buona
voglia, che e' vi sarà attenuto da vantaggio, perché voi vi siete impacciato
con persone dabbene: e sappiate che cotesto lavoratore noi gli abbiamo dato
licenzia, perché gli è un tristo –. Questo lavoratore si chiamava Mariano
Rosegli, il quale più volte mi disse: – Guardate bene a' fatti vostri,
che alla fine voi conoscerete chi sarà di noi il maggior tristo –. Questo
villano, quando ei mi diceva queste parole, egli sogghignava innun certo mal
modo, dimenando 'l capo, come dire: – Va pur là, che tu te n'avvedrai
–. Io ne feci un poco di mal giudizio, ma io non mi immaginavo nulla di
quello che mi avvenne. Ritornato dal podere, il quale si è due miglia discoste
da Vicchio, inverso l'alpe, trovai il detto prete, che colle sue solite carezze
mi aspettava; così andammo a fare colezione tutti insieme: questo non fu
desinare, ma fu una buona colezione. Dipoi andandomi a spasso per Vicchio, di
già egli era cominciato il mercato; io mi vedevo guardare da tutti quei di
Vicchio come cosa disusa da vedersi, e più che ogni altri da un uomo dabbene,
che si sta, di molti anni sono, in Vicchio, e la sua moglie fa del pane a
vendere. Egli ha quivi presso a un miglio certe sue buone possessione; però si
contenta di stare a quel modo. Questo uomo dabbene abita una mia casa, la quale
si è in Vicchio, che mi fu consegnata con il detto podere, qual si domanda il
podere della Fonte; e mi disse: – Io sono in casa vostra, e al suo tempo
io vi darò la vostra pigione; o vorretela innanzi, in tutti i modi che vorrete
farò: basta che meco voi sarete sempre d'accordo –. E in mentre che noi
ragionavamo, io vedevo che questo uomo mi affisava gli occhi addosso: di modo
che io, sforzato da tal cosa, gli dissi: – Deh ditemi, Giovanni mio caro,
perché voi più volte mi avete così guardato tanto fiso? – Questo uomo
dabbene mi disse: – Io ve lo dirò volentieri, se voi, da quello uomo che
voi siate, mi promettete di non dire che io ve l'abbia detto –. Io così
gli promessi. Allora ei mi disse: – Sappiate che quel pretaccio di ser
Filippo, e' non sono troppi giorni, che lui si andava vantando delle valenterie
del suo fratello Sbietta, dicendo come gli aveva venduto il suo podere a un
vecchio a vita sua, il quale e' non arriverebbe all'anno intero. Voi vi siate
impacciato con parecchi ribaldi, sì che ingegnatevi di vivere il più che voi
potete, e aprite gli occhi, perché ei vi bisogna; io non vi voglio dire
altro.</p>
</div2>
<div2 type="capitolo">
<head>CIV.</head>
<p>Andando a spasso per il mercato, vi trovai Giovanbatista Santini, e lui e io
fummo menati accena dal detto prete; e, sì come io ho detto per l'addietro,
egli era in circa alle venti ore, e per causa mia e' si cenò così abbuon'otta,
perché avevo detto che la sera io mi volevo ritornare a Trespiano: di modo che
prestamente e' si messe in ordine, e la moglie dello Sbietta si affaticava, e
infra gli altri un certo Cecchino Buti, lor lancia. Fatto che furno le
insalate, e cominciando a volere entrare attavola, quel detto mal prete,
faccendo un certo suo cattivo risino, disse: – E' bisogna che voi mi
perdoniate, perché io non posso cenar con esso voi, perché e' m'è sopragiunto
una faccenda di grande inportanza per conto dello Sbietta, mio fratello: per
non ci essere lui, bisogna che io sopperisca per lui –. Noi tutti lo
pregammo e non potemmo mai svoggerlo: egli se n'andò, e noi cominciammo
accenare. Mangiato che noi avemmo le insalate in certi piattelloni comuni,
cominciandoci a dare carne lessa, venne una scodella per uno. Il Santino, che
mi era attavola al dirimpetto, disse: – A voi e' danno tutte le stoviglie
diferente da quest'altre: or vedesti voi mai le più belle? – Io gli dissi
che di tal cosa io non me n'ero avveduto. Ancora ei mi disse che io chiamassi a
tavola la moglie dello Sbietta, la quale, lei e quel Cecchino Buti, correvono
innanzi e indietro, tutti infaccendati istrasordinatamente. In fine io pregai
tanto quella donna che la venne; la quale si doleva, dicendomi: – Le mie
vivande non vi sono piaciute. Però voi mangiate così poco –. Quando io
l'ebbi parecchi volte lodato la cena, dicendole che io non mangiai mai né più
di voglia né meglio, all'utimo io dissi che io mangiavo il mio bisogno appunto.
Io non mi sarei mai immaginato perché quella donna mi faceva tanta ressa che io
mangiassi. Finito che noi avemmo di cenare gli era passato le ventun'ora, e io
avevo desiderio di tornarmene la sera a Trespiano, per potere andare l'altro
giorno al mio lavoro della Loggia: così dissi addio attutti, e ringraziato la
donna mi parti'. Io non fui discosto tre miglia, che e' mi pareva che lo
stomaco mi ardessi, e mi sentivo travagliato di sorte che e' mi pareva
mill'anni di arrivare al mio podere di Trespiano. Come a Dio piacque arrivai di
notte, con gran fatica, e subito detti ordine d'andarmene a riposare. La notte
io non mi potetti mai riposare, e di più mi si mosse 'l corpo, il quale mi
sforzò parecchi volte a 'ndare al destro, tanto che, essendosi fatto dì chiaro,
io sentendomi ardere il sesso, volsi vedere che cosa la fussi: trovai la pezza
molto sanguinosa. Subito io mi immaginai di aver mangiato qualche cosa
velenosa, e più e più volte mi andavo esaminando da me stesso, che cosa la
potessi essere stata: e mi tornò in memoria quei piatti e scodelle e
scodellini, dàtimi differenziati dagli altri la detta moglie dello Sbietta; e
perché quel mal prete, fratello dello Sbietta, ed essendosi tanto affaticato in
farmi tanto onore, e poi non volere restare a cena con esso noi; e ancora mi
tornò in memoria l'aver detto il detto prete come il suo Sbietta aveva fatto un
sì bel colpo con l'aver venduto un podere a un vecchio a vita, il quale non
passerebbe mai l'anno; ché tal parole me l'aveva ridette quell'uomo dabbene di
Giovanni Sardella. Di modo che io mi risolsi, che eglino m'avessino dato innuno
scodellino di salsa, la quale si era fatta molto bene e molto piacevole da
mangiare, una presa di silimato, perché il silimato fa tutti quei mali che io
mi vedevo d'avere; ma perché io uso di mangiare poche salse o savori colle
carne, altro che 'l sale, imperò e' mi venne mangiato dua bocconcini di quella
salsa, per essere così buona alla bocca. E mi andavo ricordando come molte
volte la detta moglie dello Sbietta mi sollicitava con diversi modi, dicendomi
che io mangiassi quella salsa: di modo che io conobbi per certissimo che con
quella detta salsa eglino mi avevano dato quel poco del silimato.</p>
</div2>
<div2 type="capitolo">
<head>CV.</head>
<p>Trovandomi in quel modo afflitto, a ogni modo andavo allavorare alla ditta
Loggia il mio gigante: tanto che in pochi giorni appresso il gran male mi sopra
fece tanto che ei mi fermò nel letto. Subito che la Duchessa sentì che io ero
ammalato, la fece dare la opera del disgraziato marmo libera a Bartolomeo
dell'Ammannato, il quale mi mandò a dire per messer... che io facessi quel che
io volessi del mio cominciato modello, perché lui si aveva guadagnato il marmo.
Questo messer... si era uno degli innamorati della moglie del detto Bartolomeo
Ammannato; e perché gli era il più favorito come gentile e discreto, questo
detto Ammannato gli dava tutte le sue comodità, delle quali ci sarebbe da dire
di gran cose. Imperò io non voglio fare come il Bandinello, suo maestro, che
con i ragionamenti uscì dell'arte; basta che io dissi io me l'ero sempre
indovinato; e che dicessi a Bartolomeo che si affaticassi, acciò che ei
dimostrassi di saper buon grado alla fortuna di quel tanto favore, che così
immeritamente la gli aveva fatto. Così malcontento mi stavo in letto, e mi
facevo medicare da quello eccellentissimo uomo di maestro Francesco da Monte
Varchi, fisico, e insieme seco mi medicava di cerusìa maestro Raffaello de'
Pilli; perché quel silimato mi aveva di sorte arso il budello del sesso, che io
non ritenevo punto lo sterco. E perché il detto maestro Francesco, conosciuto
che il veleno aveva fatto tutto il male che e' poteva, perché e' non era stato
tanto che gli avessi sopra fatta la virtù della valida natura, che lui trovava
in me, imperò mi disse un giorno: – Benvenuto, ringrazia Iddio, perché tu
hai vinto; e non dubitare, che io ti voglio guarire, per far dispetto ai
ribaldi che t'hanno voluto far male –. Allora maestro Raffaellino disse:
– Questa sarà una delle più belle e delle più difficil cure, che mai ci
sia stato notizia: sappi, Benvenuto, che tu hai mangiato un boccone di silimato
–. A queste parole maestro Francesco gli dette in su la voce e disse:
– Forse fu egli qualche bruco velenoso –. Io dissi che certissimo
sapevo che veleno gli era e chi me l'aveva dato: e qui ogniuno di noi tacette.
Eglino mi attesono a medicare più di sei mesi interi; e più di uno anno stetti,
innanzi che io mi potessi prevalere della vita mia.</p>
</div2>
<div2 type="capitolo">
<head>CVI.</head>
<p>In questo tempo il Duca se n'andò affare l'entrata a Siena, e l'Ammannato
era ito certi mesi innanzi a fare gli archi trionfali. Un figliuolo bastardo,
che aveva l'Ammannato, si era restato nella Loggia, e mi aveva levato certe
tende che erano in sul mio modello del Nettunno, che per non essere finito io
lo tenevo coperto. Subito io mi andai a dolere al signor don Francesco,
figliuolo del Duca, il quale mostrava di volermi bene, e gli dissi come e' mi
avevano scoperto la mia figura, la quale era imprefetta; che se la fussi stata
finita, io non me ne sarei curato. A questo mi rispose il detto Principe,
alquanto minacciando col capo e disse: – Benvenuto, non ve ne curate che
la stia scoperta, perché e' fanno tanto più contra di loro; e se pure voi vi
contentate che io ve la faccia coprire, subito la farò coprire –. E con
queste parole Sua Eccellenzia illustrissima aggiunse molte altre in mio gran
favore, alla presenza di molti Signori. Allora io gli dissi, che lo pregavo Sua
Eccellenzia mi dessi comodità che io lo potessi finire, perché ne volevo fare
un presente insieme con il piccol modellino a Sua Eccellenzia. Ei mi rispose
che volentieri accettava l'uno e l'altro, e che mi farebbe dare tutte comodità
che io domanderei. Così io mi pasce' di questo poco del favore, che mi fu causa
di salute della vita mia; perché, essendomi venuti tanti smisurati mali e
dispiaceri a un tratto, io mi vedevo mancare: per quel poco del favore mi
confortai con qualche speranza di vita.</p>
</div2>
<div2 type="capitolo">
<head>CVII.</head>
<p>Essendo di già passato l'anno che io avevo il podere della Fonte dallo
Sbietta, e oltra tutti i dispiaceri fattimi e di veleni e d'altre loro ruberie,
veduto che 'l detto podere non mi fruttava alla metà di quello che loro me lo
avevano offerto, e ne avevo, oltre a i contratti, una scritta di mano dello
Sbietta, il quale mi si ubbrigava con testimoni a mantenermi le dette entrate,
io me n'andai a' signor Consiglieri; ché in quel tempo viveva messer Alfonso
Quistello ed era fiscale, e si ragunava con i signori Consiglieri; e de'
Consiglieri si era Averardo Serristori e Federigo de' Ricci: io non mi ricordo
del nome di tutti: ancora n'era uno degli Alessandri: basta che gli era una
sorte di uomini di gran conto. Ora avendo conte le mie ragioni al magistrato,
tutti a una voce volevano che 'l detto Sbietta mi rendessi li mia dinari, salvo
che Federigo de' Ricci, il quale si serviva in quel tempo del detto Sbietta; di
sorte che tutti si condolsono meco che Federigo de' Ricci teneva che loro non
me la spedivan; e infra gli altri Averardo Serristori con tutti gli altri; ben
che lui faceva un rimore strasordinario, e 'l simile quello degli Alessandri:
che avendo il detto Federigo tanto trattenuto la cosa che 'l magistrato aveva
finito l'uffizio, mi trovò il detto gentiluomo una mattina, di poi che gli
erano usciti in su la piazza della Nunziata, e senza un rispetto al mondo con
alta voce disse: – Federigo de' Ricci ha tanto potuto più di tutti noi
altri, che tu se' stato assassinato contro la voglia nostra –. Io non
voglio dire altro sopra di questo, perché troppo si offenderebbe chi ha la
suprema potestà del governo; basta che io fui assassinato a posta di un
cittadino ricco, solo perché e' si serviva di quel pecoraio.</p>
</div2>
<div2 type="capitolo">
<head>CVIII.</head>
<p>Trovandosi il Duca alLivorno, io lo andai a trovare, solo per chiedergli
licenzia. Sentendomi ritornare le mie forze, e veduto che io non ero adoperato
annulla, e' m'incresceva di far tanto gran torto alli mia studii; di modo che
resolutomi me n'andai alLivorno, e trova'vi il Duca che mi fece gratissima
accoglienza. E perché io vi stetti parecchi giorni, ogni giorno io cavalcavo
con Sua Eccellenzia, e avevo molto agio a poter dire tutto quello che io
volevo, perché il Duca usciva fuor di Livorno e andava quattro miglia rasente
'l mare, dove egli faceva fare un poco di fortezza; e per non essere molestato
da troppe persone, e' gli aveva piacere che io ragionassi seco: di modo che un
giorno, vedendomi fare certi favori molto notabili, io entrai con proposito a
ragionare dello Sbietta, cioè di Piermaria d'Anterigoli, e dissi: –
Signore, io voglio contare a Vostra Eccellenzia illustrissima un caso
maraviglioso, per il quale Vostra Eccellenzia saprà la causa che mi impedì a
non potere finire il mio Nettunno di terra, che io lavoravo nella Loggia. Sappi
Vostra Eccellenzia illustrissima come io avevo comperato un podere a vita mia
dallo Sbietta –. Basta che io dissi il tutto minutamente, non macchiando
mai la verità con il falso. Ora quando io fui al veleno, io dissi che, se io
fussi stato mai grato servitore nel cospetto di Sua Eccellenzia illustrissima,
che quella doverrebbe, in cambio di punire lo Sbietta o quegli che mi dettono
il veleno, dar loro qualche cosa di buono; perché il veleno non fu tanto che
egli mi ammazzassi; ma sì bene ei fu appunto tanto a purgarmi di una mortifera
vischiosità, che io avevo dentro nello stomaco e negli intestini; – il
quale ha operato di modo, che dove, standomi come io mi trovavo, potevo vivere
tre o quattro anni, e questo modo di medicina ha fatto di sorte, che io credo
d'aver guadagnato vita per più di venti anni; e per questo con maggior voglia
che mai, più ringrazio Iddio; e però è vero quel che alcune volte io ho inteso
dire da certi, che dicono: "Iddio ci mandi mal, che ben ci metta" –. Il
Duca mi stette a udire più di dua miglia di viaggio, sempre con grande
attenzione; solo disse: – O male persone! – Io conclusi che ero
loro ubbrigato ed entrai in altri piacevoli ragionamenti. Appostai un giorno
approposito, e trovandolo piacevole ammio modo, io pregai Sua Eccellenzia
illustrissima che mi dessi buona licenzia, acciò che io non gittassi via
qualche anno acché io ero ancor buono affar qualche cosa, e che di quello che
io restavo d'avere ancora del mio Perseo, Sua Eccellenzia illustrissima me lo
dessi quando aqquella piaceva. E con questo ragionamento io mi distesi con
molte lunghe cerimonie arringraziare Sua Eccellenzia illustrissima, la quale
non mi rispose nulla al mondo, anzi mi parve che e' dimostrassi di averlo aùto
per male. L'altro giorno seguente messer Bartolomo Consino, segretario del
Duca, de' primi, mi trovò, e mezzo in braveria, mi disse: – Dice il Duca
che se tu vòi licenzia, egli te la darà; ma se tu vuoi lavorare, che ti metterà
in opera: che tanto potessi voi fare, quanto Sua Eccellenzia vi darà da fare!
– Io gli risposi che non desideravo altro che aver da lavorare, e
maggiormente da Sua Eccellenzia illustrissima più che da tutto il resto degli
uomini del mondo, e fussino papa o imperatori o re; più volentieri io servirei
Sua Eccellenzia illustrissima per un soldo che ogni altri per un ducato. Allora
ei mi disse: – Se tu se' di cotesto pensiero, voi siate d'accordo senza
dire altro; sì che ritòrnatene a Firenze e sta di buona voglia, perché il Duca
ti vuol bene –. Così io mi ritornai a Firenze.</p>
</div2>
<div2 type="capitolo">
<head>CIX.</head>
<p>Subito che io fui a Firenze, e' mi venne a trovare un certo uomo chiamato
Raffaellone Scheggia, tessitore di drappi d'oro, il quale mi disse così:
– Benvenuto mio, io vi voglio mettere d'accordo con Piermaria Sbietta
–: al quale io dissi che e' non ci poteva mettere d'accordo altri che li
signori Consiglieri, e che in questa mana di Consiglieri lo Sbietta non v'arà
un Federigo de' Ricci, che per un presente di dua cavretti grassi, sanza
curarsi di Dio né de l'onor suo, voglia tenere una così scellerata pugna e fare
un tanto brutto torto alla santa ragione. Avendo detto queste parole, insieme
con molte altre, questo Raffaello sempre amorevolmente mi diceva che gli era
molto meglio un tordo, il poterselo mangiare in pace, che nonnera un
grassissimo cappone, se bene un sia certo d'averlo, e averlo in tanta guerra: e
mi diceva che il modo delle liti alcune volte se ne vanno tanto in lunga, che
in quel tempo io arei fatto meglio a spenderlo in qualche bella opera, per la
quale io ne acquisterei molto maggiore onore e molto maggiore utile. Io, che
conoscevo che lui diceva il vero, cominciai a prestare orecchi alle sue parole;
di modo che in breve egli ci accordò in questo modo: che lo Sbietta pigliassi
il detto podere da me affitto per settanta scudi d'oro innoro l'anno, per tutto
'l tempo durante la vita mia naturale. Quando noi fummo affarne il contratto,
il quale ne fu rogato ser Giovanni di ser Matteo da Falgano, lo Sbietta disse
che in quel modo che noi avevamo ragionato, importava la maggior gabella; e che
egli non mancherebbe – e però gli è bene che noi facciamo questo affitto
di cinque anni in cinque anni – e che mi manterrebbe la sua fede, senza
rinovare mai più altre lite. E così mi promesse quel ribaldo di quel suo
fratello prete; e in quel modo detto, de' cinque anni, se ne fece
contratto.</p>
</div2>
<div2 type="capitolo">
<head>CX.</head>
<p>Volendo entrare innaltro ragionamento, e lasciare per un pezzo il favellar
di questa smisurata ribalderia, sono necessitato in prima dire 'l seguito dei
cinque anni dell'affitto, passato il quale, non volendo quei dua ribaldi
mantenermi nessuna delle promesse fattemi, anzi mi volevano rendere il mio
podere e nollo volevano più tenere affitto. Per la qual cosa io mi cominciai a
dolere, e loro mi squadernavano addosso il contratto; di modo che per via della
loro malafede io non mi potevo aiutare. Veduto questo, io dissi loro come il
Duca e 'l Principe di Firenze non sopporterebbono che nelle lor città e' si
assassinassi gli uomini così bruttamente. Or questo spavento fu di tanto valore
che e' mi rimissono addosso quel medesimo Raffaello Scheggia che fece quel
primo accordo; e loro dicevano che no me ne volevano dare li 70 scudi d'oro
innoro, come ei mi avevano dato de' cinque anni passati: a' quali io rispondevo
che io non ne volevo niente manco. Il detto Raffaello mi venne a trovare, e mi
disse: – Benvenuto mio, voi sapete che io sono per la parte vostra: ora
loro l'hanno tutto rimisso in me – e me lo mostrò scritto di lor mano.
Io, che non sapevo che il detto fussi lor parente istretto, me ne parve star
benissimo, e così io mi rimissi innel detto in tutto e per tutto. Questo
galante uomo ne venne una sera a mezza ora di notte, ed era del mese d'agosto,
e con tante suo' parole egli mi sforzò a far rogare il contratto, solo perché
egli conosceva che se e' si fussi indugiato alla mattina, quello inganno che
lui mi voleva fare non gli sarebbe riuscito. Così e' si fece il contratto, che
e' mi dovessi dare sessantacinque scudi di moneta l'anno di fitto, in dua paghe
ogni anno, durante tutta la mia vita naturale. E con tutto che io mi scotessi,
e per nulla non volevo star paziente, il detto mostrava lo scritto di mia mano,
con il quale moveva ognuno a darmi 'l torto; e il detto diceva che l'aveva
fatto tutto per il mio bene e che era per la parte mia; e non sapendo né il
notaro né gli altri come gli era lor parente, tutti mi davano il torto: per la
qual cosa io cedetti in buon'ora, e mi ingegnerò di vivere il più che mi sia
possibile. Appresso a questo io feci un altro errore del mese di dicembre 1566
seguente. Comperai mezzo il podere del Poggio da loro, cioè dallo Sbietta, per
dugento scudi di moneta, il quale confina con quel primo mio della Fonte, con
riservo di tre anni, e lo detti loro affitto. Feci per far bene. Troppo
bisognerebbe che lungamente io mi dilungassi con lo scrivere, volendo dire le
gran crudelità che e' m'hanno fatto; la voglio rimettere in tutto e per tutto
in Dio, qual m'ha sempre difeso da quegli che mi hanno voluto far male.</p>
</div2>
<div2 type="capitolo">
<head>CXI.</head>
<p>Avendo del tutto finito il mio Crocifisso di marmo, ei mi parve che
dirizzandolo e mettendolo levato da terra alquante braccia, che e' dovessi
mostrare molto meglio che il tenerlo in terra; e con tutto che e' mostrassi
bene, dirizzato che io l'ebbi, e' mostrò assai meglio, attale che io me ne
sattisfacevo assai: e così io lo cominciai a mostrare a chi lo voleva vedere.
Come Iddio volse, e' fu detto al Duca e alla Duchessa; di sorte che venuti che
e' furno da Pisa, un giorno innaspettatamente tutt'a dua loro Eccellenzie
illustrissime con tutta la nobiltà della lor Corte, vennero a casa mia solo per
vedere il detto Crocifisso: il quale piacque tanto che il Duca e la Duchessa
non cessavano di darmi lode infinite; e così conseguentemente tutti quei
Signori e gentili uomini che erano alla presenza. Ora quando io viddi ch'e'
s'erano molto sattisfatti, così piacevolmente cominciai a ringraziargli,
dicendo loro che l'avermi levato la fatica del marmo del Nettunno si era stato
la propia causa dell'avermi fatto condurre una cotale opera, nella quale non si
era mai messo nessuno altro innanzi a me; e se bene io avevo durato la maggior
fatica che io mai durassi al mondo, e' mi pareva averla bene spesa, e
maggiormente poi che loro Eccellenzie illustrissime tanto me la lodavano; e per
non poter mai credere di trovare chi più vi potessi essere degno di loro
Eccellenzie illustrissime, volontieri io ne facevo loro un presente; solo gli
pregavo che prima che e' se ne andassino, si degnassino di venire innel mio
terreno di casa. A queste mie parole piacevolmente subito rizzatisi, si
partirno di bottega, ed entrati in casa viddono il mio modelletto del Nettuno e
della fonte, il quale nollo aveva mai veduto prima che allora la Duchessa. E'
potette tanto negli occhi della Duchessa, che subito la levò un romore di
maraviglia innistimabile; e voltasi al Duca disse: – Per vita mia, che io
non pensavo delle dieci parti una di tanta bellezza –. A queste parole
più volte il Duca le diceva: – O non ve lo dicevo io? – E così
infra di loro con mio grande onore ne ragionorno un gran pezzo; dipoi la
Duchessa mi chiamò a sé, e dipoi molte lodi datemi in modo di scusarsi, ché
innel comento di esse parole mostrava quasi di chieder perdono, dipoi mi disse
che voleva che io mi cavassi un marmo a mio modo, e voleva che io la mettessi
innopera. A quelle benigne parole io dissi, che se loro Eccellenzie
illustrissime mi davano le comodità, che volentieri per loro amore mi metterei
a una cotal faticosa impresa. A questo subito rispose il Duca e disse: –
Benvenuto, e' ti sarà date tutte le comodità che tu saprai dimandare, e di più
quello che io ti darò dappermé, le qual saranno di più valore da gran lunga
– e con queste piacevol parole e' si partirno, e me lasciorno assai
contento.</p>
</div2>
<div2 type="capitolo">
<head>CXII.</head>
<p>Essendo passato di molte settimane, e di me non si ragionava; di modo che,
veduto che e' non si dava ordine di far nulla, io stavo mezzo disperato. In
questo tempo la Regina di Francia mandò messer Baccio del Bene al nostro Duca a
richiederlo di danari in presto; e 'l Duca benignamente ne lo servì, che così
si disse; e perché messer Baccio del Bene e io eramo molto domestichi amici,
riconosciutici in Firenze, molto ci vedemmo volentieri; di modo che 'l detto mi
raccontava tutti quei gran favori che gli faceva Sua Eccellenzia illustrissima;
e innel ragionare e' mi domandò come io avevo grande opere alle mane. Per la
qual cosa io gli dissi, come era seguìto, tutto 'l caso del gran Nettunno e
della fonte, e il gran torto che mi aveva fatto la Duchessa. A queste parole e'
mi disse da parte della Regina, come Sua Maestà aveva grandissimo disiderio di
finire il sipulcro del re Arrigo suo marito, e che Daniello da Volterra aveva
intrapreso affare un gran cavallo di bronzo, e che gli era trapassato il tempo
di quello che lui l'aveva promesso, e che al detto sipulcro vi andava di
grandissimi ornamenti; sì che se io volevo tornarmi in Francia innel mio
castello, ella mi farebbe dare tutte le comodità che io saprei adomandare, pur
che io avessi voglia di servirla. Io dissi al detto messer Baccio, che mi
chiedessi al mio Duca; che essendone contento Sua Eccellenzia illustrissima, io
volentieri mi ritornerei in Francia. Messer Baccio lietamente disse: –
Noi ce ne torneremmo insieme – e la misse per fatta. Così il giorno
dipoi, parlando il detto cone 'l Duca, venne in proposito il ragionar di me; di
modo che e' disse al Duca, che se e' fussi con sua buona grazia, la Regina si
servirebbe di me. A questo subito il Duca rispose e disse: – Benvenuto è
quel valente uomo che sa il mondo, ma ora lui non vuole più lavorare – ed
entrati innaltri ragionamenti, l'altro giorno io andai a trovare il detto
messer Baccio, il quale mi ridisse il tutto. A questo io, che non potetti stare
più alle mosse, dissi: – Oh se dappoi che Sua Eccellenzia illustrissima
non mi dando da fare, e io dappermé ho fatto una delle più difficile opere che
mai per altri fussi fatta al mondo, e mi costa più di dugento scudi, che gli ho
spesi della mia povertà; oh che arei io fatto, se Sua Eccellenzia illustrissima
m'avessi messo innopera! Io vi dico veramente, che e' m'è fatto un gran torto
–. Il buono gentile uomo ridisse al Duca tutto quello che io avevo
risposto. Il Duca gli disse che si motteggiava, e che mi voleva per sé; di modo
che io stuzzicai parecchi volte di andarmi con Dio. La Regina non ne voleva più
ragionare per non fare dispiacere al Duca, e così mi restai assai ben
malcontento.</p>
</div2>
<div2 type="capitolo">
<head>CXIII.</head>
<p>In questo tempo il Duca se n'andò, con tutta la sua Corte e con tutti i sua
figliuoli, dal Principe in fuori il quale era in Ispagna: andorno per le
maremme di Siena; e per quel viaggio si condusse a Pisa. Prese il veleno di
quella cattiva aria il Cardinale prima degli altri: così dipoi pochi giorni
l'assalì una febbre pestilenziale e in breve l'ammazzò. Questo era l'occhio
diritto del Duca: questo si era bello e buono, e ne fu grandissimo danno. Io
lasciai passare parecchi giorni, tanto che io pensai che fussi rasciutte le
lacrime: dappoi me n'andai a Pisa.</p>
</div2>
</div1>
</body>
</text>
</TEI.2>
