<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>De Arte Poetica</title>
      <author>Antonio Maria Conti</author>
    </titleStmt>
    <extent>23 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2003</date>
      <idno>bibit000144</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Trattati di poetica e retorica del Cinquecento</title>
        <title type="part">v.</title>
        <editor id="ed">Weinberg, Bernard</editor>
        <publisher>Laterza</publisher>
        <pubPlace>Roma [etc.]</pubPlace>
        <date>1970-1974</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="lat">Latino</language><language id="grc">Greco</language></langUsage>
    <textClass>
      <keywords scheme="CDD">
        <term>808.009031 - RETORICA E RACCOLTE</term>
      </keywords>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Roma</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Roma</name>
      </respStmt>
      <item>Correzione linguistica</item>
    </change>
    <change>
      <date>2003-03-11T00:00:00.000+02:00</date>
      <respStmt>
        <name>Marina Larena</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2003-03-24T00:00:00.000+02:00</date>
      <respStmt>
        <name>Elena Pierazzo</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>
<text>
<body lang="lat">
<div1 n="De Arte Poetica">
<p>Siquis est vestrum, viri Mediolanenses, qui forte censeat aut me, cuius ingenium est perexiguum, aut quenquam alium qui maiore quadam orationis ubertate copiaque scateat, quanta sit artis poeticae praestantia dicendo satis commode explicare posse, is certe aut sanctissimas Musarum fores nunquam penetrasse, aut eloquentiae plus facultatis atque virium quam ipsa veritas concedat attribuere merito iudicandus est. Quis enim totius humanae vitae magistram, bene beateque vivendi speculum, veritatis imaginem, omnis denique sapientiae fontem merita laude prosequatur? Ac mihi quidem, auditores, quamvis impellente nemine, mea unius sponte tantum, huius artis ornandae publiceque docendae provinciam susceperim, tamen cum in mentem venit quae sit eius maiestas, quae amplitudo, quae dignitas, ut non tantum arti rhetoricae, quam tres annos superiores proximos ex hoe loco docuimus, verum etiam caeteris omnibus artibus et scientiis antecellat, profecto videor humeris meis nimis magnum onus imposuisse, quod vix me ferre posse intelligo nisi vestrum istud incredibile audiendi studium et humanitas erga me singularis illud aliqua ex parte sublevet. Est enim ab ingenioso poeta verissime dictum:</p>
<quote rend="blok">
<lg>
<l>Excitat auditor studium, laudataque virtus</l>
<l>Crescit, et immensum gloria calcar habet,</l>
</lg>
</quote>
<p rend="noindent">ut nihil omnino reperiatur quod magis dicentem ac docentem adiuvare soleat quam audientium favor et approbatio. Quare siquis fortasse deus vestras ab aliis rebus omnibus mentes averterit et ad me diligenter audiendum inclinaverit, quamvis plene perfecteque, quod nullo modo fieri potest, poeticam artem exornare minime valeam, tamen illud efficiam profecto ut intelligatis nullum hac arte bonum unquam optabilius, nullum praestantius neque datum esse mortalium generi deorum concessu atque munere, neque postea datum iri.</p>
<p>Principio satis constat id esse verissimum, quod sapientissimi quique viri semper censuerunt, nihil esse in homine sagaci ac bona mente melius; si igitur mentem, quae pars est hominis praestantissima, longe perfectiorem et diviniorem ab arte poetica quam ab ulla alia disciplina fieri solere docuerimus, nemini dubium esse poterit quin haec ars omnium excellentissima sit ac maxime divina: quid est autem quod magis mentem nostram perficiat quam rerum divinarum atque humanarum cognitio? Quae licet multis nominibus appelletur, tamen gravissimo nomine sapientia dicitur, quam eandem poeticam et philosophiam eruditissimi viri nominarunt. Maximus enim Tyrius, auctor gravissimus, elegante oratione probat sapientiam et poeticam rem quidem esse nomine duplicem, sed natura simplicem minimeque re ipsa differentem. Quod si quis est (inquit) qui poeticam a sapientia differre putet, idem est ac siquis existimet diem aliud esse quam solis lucem terras illustrantem, aut cursum solis supra terram aliud esse quam diem opinaretur.</p>
<p>Hoc idem vir doctissimus Strabo contra Eratosthenem scribens, qui flagitiose ausus fuerat poeticam nihil aliud esse dicere quam anile deliramentum, multis rationibus et argumentis affirmat. Antiqui vero (inquit) primam quandam philosophiam esse poeticam affirmarunt, quae nos ab ineunte aetate ad honestas vivendi rationes adducit, quae bonis moribus instruit, quae motus animi turbidos placat ac regit, quae res gerendas summa cum iucunditate praecipit; quin veteres illi prudentissimi viri solos poetas sapientes esse crediderunt. Quocirca Graecorum civitates ab initio liberos suos poeticam in primis doceri voluerunt, non tantum quia maximam animis afferre voluptatem solet, quam ut ab ea casti animi moderatione uti discerent. Nam poetae, ut sunt, ita etiam se morum magistros et emendatores esse profitentur. Qua in sententia non modo Pythagorici omnes, sed etiam Aristoxenus musicus fuit; et Homerus ipse poetas appellat <foreign lang="grc">???????????</foreign>, quod intemperantes homines ad temperantiam deducere soleant, qualis ille poeta fuit quem rex regum Agamemnon, cum ad Troianum bellum proficisceretur, uxori suae Clytemnestrae custodem apposuit. Neque sane Aegystus, adulter improbissimus, decipere Clytemnestrem potuit priusquam, ut ait idem Homerus:</p>
<quote rend="blok">
<lg>
<l>Abductum vatem deserto in litore liquit;</l>
<l>Ipsam deinde alacrem proprias perduxit in aedes.</l>
</lg>
</quote>
<p>Longe enim melius poetae quam ulli philosophi honeste vivendi viam ac rationem et morum praecepta tradiderunt. Quod ad Lollium scribens Horatius sic attestatur:</p>
<quote rend="blok">
<lg>
<l>Troiani belli scriptorem, Maxime Lolli,</l>
<l>Dum tu declamas Romae, Praeneste relegi.</l>
<l>Qui quid sit pulchrum, quid turpe, quid utile, quid non</l>
<l>Plenius ac melius Chrysippo et Crantore dicit.</l>
</lg>
</quote>
<p rend="noindent">Quod autem poetica sit eadem quae sapientia seu philosophia innuit etiam Aristoteles qui doctissimos et elegantissimos Platonis dialogos, in quibus maximae quaeque res et divinae et humanae tractantur, inter poemata connumerat, quod idem etiam Maximus Tyrius facit. Neque tantum de vita et moribus poetae philosophantur, sed etiam res occultas atque ab ipsa natura involutas scrutantur et explicant: quod satis ostendit Ioppas ille Virgilianus qui in convivio Didonis, arrepta cithara,</p>
<quote rend="blok">
<lg>
<l>... canit errantem lunam solisque labores,</l>
<l>Unde hominum genus et pecudes, unde imber et ignes,</l>
<l>Arcturum pluviasque Hyadas geminosque Triones,</l>
<l>Quid tantum Oceano properent se tingere soles</l>
<l>Hyberni, vel quae tardis mora noctibus obstet.</l>
</lg>
</quote>
<p>Quae cum ita sint, quis dubitet omnem mentis atque animi nostri perfectionem a poetica manare, cum ab ea rerum omnium et divinarum et humanarum cognitio scientiaque proficiscatur? Quid illud? Quanti tandem aestimandum est quod poetae qui primi virtute et consilio praestanti extiterunt, perspecto genere humanae docilitatis, ut orator ait, atque ingenii, dissipatos homines unum in locum congregarunt eosque ex feritate illa qua prius utebantur, ad iusticiam atque mansuctudinern traduxerunt? Tum res communem utilitatem continentes quas publicas appellamus, tum conventicula hominum, quae postea civitates nominatae sunt, tum domicilia coniuncta quas urbes dicimus, invento et divino et humano iure, moenibus sepserunt; quod etiam Horatius ita canit:</p>
<quote rend="blok">
<lg>
<l part="F">... fuit haec sapientia quondam</l>
<l>Publica privatis secernere, sacra profanis,</l>
<l>Concubitu prohibere vago, dare iura maritis,</l>
<l>Oppida moliri, leges incidere ligno.</l>
<l>Sie honor et nomen divinis vatibus atque</l>
<l>Carminibus venit.</l>
</lg>
</quote>
<p>Quod igitur M. Cicero primo De inventione tribuit eloquentiae, quinto vero Tusculanarum ad philosophiam transfert, id sine ulla dubitatione poeticae proprium est quae omnium laudatarum artium parens et procreatrix semper fuit. Quare longe verius de poetica quam de philosophia, quae poeticae quasi quaedam filia est, idem poterat ita M. Tullius exclamare: «O vitae, poetica, dux, o virtutis indagatrix expultrixque vitiorum, quid non modo nos, sed omnino vita hominum sine te esse potuisset? Tu urbes peperisti, tu dissipatos homines in societatem vitae convocasti; tu eos inter se primo domiciliis, deinde coniugiis, tum literarum et vocum communione vinxisti; tu inventrix legum, tu magistra morum et disciplinae fuisti». Hanc vero tantam laudem communis eruditorum consensus Orpheo divino poetae tribuit, de quo ita Virgilius:</p>
<quote rend="blok">
<lg>
<l>Sed placidis hominum dictis fera corda mitigavit</l>
<l>Doctaque vitam voce temperavit,</l>
<l>Iusticiam docuit, coetu quoque congregavit uno,</l>
<l>Moresque agrestes expolivit Orpheus.</l>
</lg>
</quote>
<p>Et quoniam antiquitas rebus praeclaris maiestatem quandam afferre solet (tanto enim praestantiora quaeque iudicantur quanto antiquiora esse creduntur), videamus quae poeticae fuerit origo. Sic enim facile quivis intelligere poterit id quod volumus, nullum esse scriptorum genus poetis aut antiquius aut divinius. Marcus quidem Cicero primo <title>Tusculanarum</title> ait apud Graecos antiquissimum e doctis genus fuisse poetarum, «siquidem (inquit) Homerus fuit et Hesiodus ante Romam conditam, Archilocus regnante Romulo». Sed tamen non satis his verbis Cicero quod nos quaerimus explicat. Illud quidem certe satis constat, multo ante fuisse poeticam quam oratio soluta reperta fuerit, quod Eustathius in Homerica <title>Iliade</title> et primo <title>Geographiae</title> Strabo testatur. Cadmum enim aiunt et Pherecidem et Hecataeum primos fuisse qui soluta oratione scribere coeperint; atque ita paulatim quasi a summo quodam fastigio delapsos fuisse scriptores a poetica ad artem oratoriam.</p>
<p>Plato quidem tertio De legibus tam antiquos esse poetas existimat ut eorum genus divinum esse dicat et a deis ortum atque etiam a deis agi solitum, sicut in Ione non arte sed afflatu divino fieri poetas affirmat, atque adiungit nihil aliud esse poetas quam deorum interpretes. In Phaedro praeclara poemata non esse ait hominum inventa, sed caelestia munera; quem imitatus M. Cicero Pro Archia poeta sic ait: «Atqui sic a summis eruditissimisque hominibus accepimus caeterarum rerum studia et doctrina et praeceptis et arte constare, poetam natura ipsa valere et mentis viribus excitari et quasi divino quodam spiritu inflammari. Quare suo iure noster ille Ennius sanctos appellat poetas quod quasi deorum aliquo dono atque munere commendati nobis esse videantur». Ante bellum Troianum poetas quosdam fuisse plerique tradunt. Pausanias Olenem quendam primum poetam nominat. Marcus Cicero De claris oratoribus ita : «Nec dubitari debet quin fuerint ante Homerum poetae, quod ex eis carminibus intelligi potest quae apud illum et in Phaeacum et in Procorum epulis canuntur». Eustathius in praefatione Iliades Musaeum et Syagrum poetas ante Homerum fuisse memorat. Carmen autem heroicum ab Apolline profectum fuisse Plinius auctor est, quod etiam Pausanias et Plutarchus affirmant. Eustathius Phaemonoen Phoebi sacerdotem primam id genus carminis effudisse censet, quod Vida Cremonensis in Arte sua poetica sic expressit:</p>
<quote rend="blok">
<lg>
<l>Munere concessum Phoebi venerabile donum</l>
<l>Phaemonoes quae prima dedit (si vera vetustas)</l>
<l>Ex adito haud aliis numeris responsa per orbem.</l>
</lg>
</quote>
<p>Aristoteles poesim ex imitatione primo natam fuisse censet, quoniam imitandi studium sit ab ineunte aetate cunctis hominibus innatum, qua in re a belluis homo differat. Qui igitur ad metrum natura proclives fuerunt, eos ait poesim primo protulisse ex quodam imperito rudique principio atque ex subita ac fortuita dictione. Sed deinceps ex hac imitandi ratione, quasi in plura membra divisa, poesis multas in species abiit atque ita poetae dicti sunt alii comici, alii tragici, alii epici, alii melici, alii dithyrambici, alii alio nomine: nam pro cuiusque natura et moribus imitandi studium proferebatur. Honestiores enim poetae res egregias et praestantes et laudabiles actiones sibi canendas proponebant. Itaque in regum et deorum conviviis virorum excellentium laudes resque praeclare gestas heroicis carminibus concinebant, ut ad eas imitandas iuvenes excitarentur et alacriores redderentur. Qui vero abiectiori essent animo, viles etiam et humiles actiones canere coeperunt atque hunc et illum irridere salibusque invadere, unde postea comoedia atque satyra nata est. Nam initio res tantum eximias ac divinas poetae pertractabant; itaque  Aristoteles apud antiquos eosdem fuisse poetas et theologos, quin Strabo neminem inter poetas connumerari solitum tradit qui non idem etiam probus vir atque integer esset; ut omnino verissimum esse appareat id quod Eusebius Pamphili memoriae prodidit: apud Haebraeos, omnium antiquissimas gentes, artem hanc poeticam primo inventam atque excultam fuisse. Nam Iosephus etiam in <title>Antiquitatibus</title> suis  Mosem, illum magnum Haebraeorum imperatorem atque legislatorem, cum ex Aegypto populum Haebraeum in patriam reduceret atque divino consilio mare rubrum, undis sua sponte cedentibus, transgressus fuisset, exametro carmine Deo gratias egisse. Testatur etiam Hieronymus et Iubam illum patientissimum virum et Davidem regem sanctissimum et Salomonem sapientia clarum et Esaiam vaticinandi peritissimum poetas fuisse praeclarissimos, qui omnia pulcherrimis carminibus opera sua conscripserint.</p><p>Quid igitur hac arte antiquius aut nobilius, per quam iam inde ab initio divina mysteria literarum monumentis tradita sunt? Nam et oracula deorum immortalium versibus edebantur et Sybillae per carmina responsa dabant et dictae per carmina sortes, ut ait Horatius. Quare poetarum nomen tam sanctum semper habitum fuit, ut nulla unquam illud barbaria violarit. Nam quondam etiam apud Gallos, feros atque agrestes homines, tanti poetae fiebant ut quoties in populo seditiones aut proelia nascerentur, poetis intervenientibus statim ab armis discederent: eis enim non parere nefas esse iudicabant, cum afflatu divino tantum impelli censerent.</p>
<p>Tribus autem potissimum signis Platonici probant poesim afflatum quendam et quasi insaniam esse divinam; primo, quia caeteri homines nullam penitus artem percipere possunt nisi praeceptores habuerint et multum ac diu in ea sese exercuerint; praeclari vero poetae, quales fuerunt Orpheus, Homerus, Hesiodus, omnium omnino scientiarum indicia plurima suis carminibus inserunt, per quae facile docent se illas artes optime callere quamvis nunquam didicerint. Deinde, quia nonnunquam poetae repentino quodam animi motu res eximias et admiratione dignissimas effundere solent, quas postea, calore illo animi sese paulatim remittente, vix ipsimet intelligunt, quasi non ipsi, sed deus aliquis eorum ore locutus fuerit; quemadmodum apud Virgilium Sybilla, de qua sic ait:</p>
<quote rend="blok">
<lg>
<l>Insanam vatem aspicies, quae rupe sub ima</l>
<l>Fata canit foliisque notas et nomina mandat.</l>
</lg>
</quote>
<p rend="noindent">Ideo Democritus dicebat absque divino furore nullum magnum poetam fieri posse, quam sententiam Ovidius secutus, sexto Fastorum libro ita canere non dubitat:</p>
<quote rend="blok">
<lg>
<l>Est deus in nobis; agitante calescimus illo,</l>
<l>Impetus hic sacrae saemina mentis habet.</l>
</lg>
</quote>
<p>Postremo, signum illud poeticae divinitatis haud minimum est quod optimi vates ab eorum nemine doctrina superantur qui vel natura prudentiores esse videntur vel longioribus magisque assiduis studiis operam ingenuis artibus tribuerunt. Quare non sine causa Plato in Cratylo naturae nominum et proprietatis solos poetas veros esse doctores censet, et quamvis esset ipse omnium doctissimus, tamen Sophronis mimorum poetae usque eo studiosus fuit ut, moriens, libros eius capiti subiectos habuerit; et sane Plutarchus in Homeri vita multis argumentis probat nullius philosophiae partis Homerum expertem fuisse, quamvis post eum et nata et alta omnis philosophandi ratio esse videatur. Quam rem quivis paulo prudentior etiam in Virgilio et Horatio nostro videre facile potest: sic enim eleganter et erudite scripserunt, nihil ut omnino videantur ignorasse; quod non ab humano ingenio neque ab arte aliqua, sed ab animorum divina quadam inflammatione (quemadmodum Platonicis placere diximus) provenire iudicandum est. Hac etiam de causa « poetarum sententiis — ut Fabius ait non orationes modo sunt refertae, sed libri etiam philosophorum» qui eis tanquam deorum testimoniis utuntur. Igitur optime institutum est ut, sicut omnium rerum a diis immortalibus principia ducuntur, ita poetarum carminibus tenerae puerorum mentes ab infantia statim imbuantur; scitum est enim id quod Epistolarum secundo libro Horatius:</p>
<quote rend="blok">
<lg>
<l>Os tenerum pueri balbumque poeta figurat,</l>
<l>Torquet ab obscaenis iam nunc sermonibus aurem,</l>
<l>Mox etiam pectus praeceptis format amicis,</l>
<l>Asperitatis et invidiae corrector et irae;</l>
<l>Recte facta refert, orientia tempora notis</l>
<l>Instruit exemplis, inopem solatur et aegrum.</l>
</lg>
</quote>
<p>Quid quod Plutarchus, doctorum omnium approbatione, censet omnis disciplinae principium esse poeticam? Nemo sane poterit ad alicuius rei exitum, quod ait Fabius, « nisi praecedentibus initiis pervenire »: quo fit ut nisi quis poeticam discat, is omnis disciplinae semper ignarus haberi debeat; at vero qui hac arte delectatur, is facile deinde poterit ad aliarum disciplinarum fastigium ascendere. Verum est enim quod ait Sophocles:</p>
<quote rend="blok">
<lg>
<l>Initia si bona cuique des negocio,</l>
<l>Talem rei speres licebit exitum.</l>
</lg>
</quote><p>Neque vero sunt audiendi quidam imperiti homines qui poetas audent vituperare quasi bonis moribus officientes, atque in eo Platonem laudant quod ex ea civitate poetas eduxerit quam finxit ille, cum mores optimos et optimum reipublicae statum exquireret. Illud enim primum omnino falsum est, cum sanctissimas liceat ex optimis poetis passim sententias colligere quae honeste vivendi rationem edoceant, cumque veri poetae, quemadmodum superius demonstratum est, et boni viri sint et vitae magistri. Quod divum illum Augustinum religioni nostrae columen et sapientissimum virum non fugit, qui aperte clamat a poetis se utilia multa didicisse, neque Hieronymum et Ambrosium et alios plurimos insignes praestanti sanctimonia viros qui maximo studio poetarum scripta lectitarunt, quod eorum opera, poeticis referta verbis et sententiis, apertissime declarant.</p>
<p>Quod autem e civitate sua Plato poetas eduxerit, id quidem nullum est contra illos argumentum, cum praesertim aliis in locis plurimis idem Plato prope divinis in caelum laudibus eosdem efferat et mirandum in modum admiretur. Verum quemadmodum in ea civitate ubi nullus omnino sit aegrotus, sed omnes bene valentes et corpore bene constituto, nihil medicis opus est, ita Plato, cum omnium beatissimam et sapientissimam fingeret civitatem, ex ea poetas eduxit quoniam ei civitati quae iam optimum finem esset consecuta, nullis vitae magistris, nullis institutionibus, nullis morum praeceptis amplius opus esse videbatur, cum per se contenta esset ad bene beateque vivendum. Qua de re multa sunt a Maximo Tyrio quadam in oratione copiose et eleganter disputata; quanto autem semper in honore ac precio non tantum apud eruditos homines, sed etiam apud reges et principes poetae fuerint, nobis monumenta literarum atque historiae manifesto declarant. Quas hoc in loco recitare nihil est necesse; tantum illa politissima Ovidii carmina quae sunt in tertio <title>De amandi arte</title> libro, audite, quoniam ad hanc rem magnopere pertinent. Sic igitur Ovidius:</p>
<quote rend="blok">
<lg>
<l>Cura ducum fuerant olim regumque poetae</l>
<l>Praemiaque antiqui magna tulere viri,</l>
<l>Sanctaque maiestas et erat venerabile nomen</l>
<l>Vatibus, et large saepe dabantur opes.</l>
<l>Ennius emeruit, Calabris in montibus ortus,</l>
<l>Contiguus poni, Scipio magne, tibi.</l>
</lg>
</quote>
<p rend="noindent">Sed si forte quis est qui dicat non esse mirum ab Ovidio poeta poetas summopere commendari, is ad Ciceronem accedat qui, cum aliis in locis plurimis, tum <title>Pro Archia</title> multis argumentis et exemplis probat et ostendit maximam semper fuisse poetarum gloriam. Sed quid haec agimus? quasi vero cuiquam in bonis artibus mediocriter erudito dubium esse possit quin, ut ab Oceano vis amnium fontiumque omnium cursus initium capit, ita a poetis omnes sapientiae partes et ortum et incrementum accipiant. Unde enim illa copiose loquens sapientia, domina rerum et regina, eloquentia? An non a poetis? Unde illa rerum obscurarum investigatio, ars recondita, multiplex ac subtilis cognitio rerum caelestium et aeternarum? An non a poetis? Unde historiae fabulae, recte vivendi rationes, lumina mentium, ornamenta vitae, unde denique omnis excellentia atque gloria mortalium? An non a poetis? Merito igitur Lucanus, cum haec atque alia multa videret, hoc modo exclamare non dubitavit:</p>
<quote rend="blok">
<lg>
<l>O sacer et magnus vatum labor, omnia fato</l>
<l>Eripis et populis donas mortalibus aevum.</l>
</lg>
</quote>
<p>Quae cum ita sint, cuinam dubium esse potest quin poetarum cognitio sit caeteris omnibus anteponenda, quam semper optimus quisque nervis omnibus expetendam esse duxit, quae laudem, quae gloriam, quae immortalitatem afferre solet? Rusticus est profecto atque ab omni humanitate alienus qui poeticae cognitionis desiderio non teneatur, sine qua nemo docti nomen assequi merito potest. Nos igitur quorum animus, Musarum amore perfusus, alta et sublimia spectat, poetas amemus, amplectamur ediscamus, eis denique nosmetipsos addicamus, cum praesertim nihil eorum lectione dulcius, nihil iucundius, nihil amoenius inveniri possit. Proh dii immortales, quae suavitas poeticae locutionis! quae concinnitas! qui lepos! quae venustas! quod inventionis acumen! quae compositionis harmonia! qui verborum splendor! quae sententiarum gravitas! quae denique generum omnium dicendi maiestas! Modo enim tanto impetu sonituque feruntur ut tonare, fulminare, permiscere omnia videantur; modo paulo pressiores, aurea quadam mediocritate procedunt, ut nihil possit aut concinnius aut suavius excogitari; modo ita sese demittunt ut, quamvis humi serpere videantur, tamen expleatur animus iucundissima lectionis voluptate.</p>
<p>Quamobrem si quis studiorum utilitatem summae coniunctam amoenitati voluptatique diligit, is poeticam artem amplectatur, in ea dies atque noctes invigilet, in eam denique totam mentis acies intendat. Sic enim uberrimos studii sui fructus aliquando consequetur, quod vos, optimi iuvenes, omni studio, cura, diligentia facturos spero. Vos enim video et animo excelso esse et optimarum artium studiis deditissimos; quae res efficit ut artis huius poeticae vobis hoc anno declarandae provinciam libentissime susceperim, cuius quidem utilissima praecepta si vobis, ut spero et opto, ita perspicue explicuero ut ea facile percipere possitis, tum vero me laboris mei praemium quam amplissimum consecutum existimabo.</p>
</div1>
</body>
</text>
</TEI.2>
