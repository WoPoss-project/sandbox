<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Liber Johannis de Ravenna de primo eius introitu ad aulam</title>
      <author>da Ravenna, 1343-1408 Giovanni</author>
    </titleStmt>
    <extent>48 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit000211</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Liber de primo eius introitu ad aulam</title>
        <author>Giovanni, da Ravenna, 1343-1408</author>
        <editor id="ed">Nason, Vittore</editor>
        <publisher>CLESP</publisher>
        <pubPlace>Padova</pubPlace>
        <date>1984</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>300</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CGB">
        <term>Memorialistica</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Pisa</name>
      </respStmt>
      <item>Correzione linguistica</item>
    </change>
    <change>
      <date>2005-04-29T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-04-29T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text><body>
<div1><head>I</head>
<p>Quamvis, Iustiniane dilectissime, longe prestet mendaci quam vera  insimulatione percelli, ut criminantibus hominibus pessimis dii saltem conscientiaque  pro nobis assistant, tamen ne dici quidem potest quam egre liber animus subeat turpem  fallaci auctore calumniam: et quo ad laudem erectior quisque extat, hoc inflictam  criminationem molestius accipit. Hinc plerique rerum detrimenta quam opinionis lentius deflevere, quorum primum  perfacile afflatu successus, alterum multo vix annisu ac tempore reparatur. Reperiuntur  autem stupidi adeo imique animi quidam, ut laudem et contumeliam iuxta perferant. Alii  perfectione virtutis ut abnuunt laudes, ita detractiones rident. Taceo Christicolas, quibus esse propositum debet obprobrium hominum esse et  abiectionem plebis. Criminator Platoni non defuit, et tamen animi moderatione delatori  Xenocratis aut nolui aut dissimulavit fidem accommodare. Dyogenes quoque, saliva   respersus, iocosa se responsione vindicavit.  Timagenem historicum divus Augustus se,  uxorem ac  filium obtrectationibus lacerantem, patientia plus  quam humana toleravit.  Gregarii duo probra de Antigono rege fabantur, quos cum audiret, aperta paulisper palla  tentorii, qua una distinguebantur rex atque maledici, ‘Procul’ inquit ‘ista conferte, ne  vos rex audiat’, sicque, dum benignus iniuriam accipit, se regem esse dedidicit. Hec  vetera. Sed inspeximus novam miramque huiusce generis tolerantiam in Thoma nostro  Gradensi, que magis est nota civibus tuis quam ut opus habeat oratione mea. At ego nec virtutis prestantia munior, nec illustrium exemplorum recitatione sic erigi  valeo, nec postremo ita stupeo hebesque sum, ut indignam falsamque detractionem  silenti calamo pertransire queam. Quid igitur, Iustiniane? Nimirum populariter,  nonut e sapientibus quispiam, cuius inconcussus animus nihili facit dictiunculas  alienas, proprio iudicio contentus, primum calumnie seriem, mox impatientie rationem  questu exponam, quo aliene vite maligni interpretes apud ignaros falsiloquio non  fruantur, eorumque morsus, si non vitare, saltem gemendo aut passim aperiendo lenire  paulisper possim.
</p></div1>
<div1><head>II</head>
<p>Altero nempe anno  Patavium e montanis solus et pauper sed liber  descendi, urbanorum insolens. Ubi paucos agens dies mea sorte, Bononiamne an Florentiam peterem, curis angebar; Venetias versum Marte seviente omnia clausa erant.  Ecce interim parum talia exoptantem minusve sperantem – quis namque speraret e  pedagogio mox inter aulicorum summos tolli? – inclitus ille Patavum ductor me  imperat accersiri. Uti eram, amicimine rustico et pluvie, que tum erat, accommodo,  trahor ad aulam.
</p></div1>
<div1><head>III</head>
<p>Quo ubi perventum est e ministris quidam, Montursius, homo sane  peracutus et aule quam aptissimus, me adortus velut unum aliquem nuper e mapalibus arreptum, ‘Attende,’ inquit ‘ad principem nunc vocaris. Composite illi  reverenter genuque flexo et aperto capite tete offeras. Inmodica namque res est  regnantes affari’. Pie ita, quod est ab aulicorum moribus alienum, mee sortis tener  ipse consulebat. Mirabar tacitus hominis huius aut temeritatem, qui memet principi nescius  approbasset, aut stultitiam, qui, cum vel fama vel rerum quarumlibet indicio mei  rationem haberet, diffideret iam vetulum hominem atque in litteris obversatum scire  qua veneratione adeundi reges essent. Verumtamen, quoniam de me regnanti  persuaserat, et quod affert quisque videri excellentissimum mavult, attendebat ne  quid deforet, quo ipse verus, ego idoneus inveniremur. 
</p></div1>
<div1><head>IV</head>
<p>Ceterum memet accersitus ita ipse firmaveram: ‘Compellat maximus  potensque regnator, sed homo est: is fortuna te superat, ingenio tu illum; opibus cares, litteris ille; accumulare te facultatibus, tu illum narratu exemplorum illustrium  atque utilissimis lectionibus potes’. Quid? Tandem coram agor, benigne  humaniterque – ut est natura persuavis – heros me recipit. Alea qua detinebatur  illicet abiecta, ad me intentionem omnem dirigit. Ubi vero permulta inquisitione in  omnes me questiones versavit, ut qui rerum plurimarum sit expertissimus, afferri  Bibliam imperat, ex qua quidem perquisitis acceptisque plerisque ipse quieti, ego  lectioni secessimus.
</p></div1>
<div1><head>V</head>
<p>Rursus prima noctis vigilia cenanti vocatus advenio, qui inter cenandum  me multifariam diversarum ac multiplicium rerum questionibus agitavit. In quo non  tam mirabar multa percuntantem (ipsa quippe rerum experientia et circumstantia  eruditorum nisi doctissimus esse non potuit), quam cunctis me inquisitionibus  satisfacientem. Sed Dei spiritus omnipotens et fortuna mea, que ad id me loci  provehere satagebant, plus quam ego caperem suppeditabant. Idem semel et iterum  heros ille sapientissimus agens de me concepit, ut iussu eius e vestigio inter fidelissimos et illi creberrimos reponerer. Namque spatiando, ratiocinando, comessando,  cubando poscebat assisterem.
</p></div1>
<div1><head>VI</head>
<p>Consueverat neminem, longiore nisi prius dilatione experientiaque  retentatum, impensiori familiaritate complecti seu munificentia prosequi. Me vero  quam primum – quod apud aulicos summum ducitur – inter summistas constituit et  beneficiis adornavit.
</p></div1>
<div1><head>VII</head>
<p>Fuere qui admirabundi proferrent: ‘Nactus es speciale munus: citam  eius beneficientiam, ac tuum pene meritum prevenientem. Aut enim eius immutati  mores sunt, aut respicit te fortuna presentior’.Ceterum aliquando huiusce  litem admirationis cum plerisque amicorum in medium traxi, et aiebam privatos  inveniri conventis integros  facilesque debere eoque fructuosiores in dies, quo  ministrans officiis aptior et fide certior redderetur; eos vero, quibus benefaciendi  puniendive impune vis esset, mox ad famulitium ascitos et augere honore et opibus  cumulare, cum profecto nichil eque animum detegit quam opulentia et gradus  excelsior. Hinc est illud Biantis apud ethicum: ‘Virum principatus ostendit’. Itaque si  regnantes famulantibus illicet rebus et honore subveniunt, primum detectos, deinde  fideliores habent, ut quos beneficiis prevenissent. Improbos autem expoliare donatis  opibus, tam mehercule decus est, quam dedecus, ubi cognoscas, exornare  muneribus. Ideo asserebam consultius reges agere, cum se mox obsequentibus  munificos prestitissent; quippe afficere dilatione expectantem egentemque opis  atque ad desperationis limen usque protrahere, prudentis fortasse, sed liberalis  nequaquam esse videretur. Stipendia bellantium et ipsa quoque emptarum rerum pretia serena fronte ac  properante manu sunt persolvenda. Quanto magis beneficia, et presertim a principe,  cuius debet fore propositum ultro prodesse quam multis? Namque sic ex rerum  summa splendidissimum usum et suavissimum sortitur fructum, quoniam  prestantius nichil neque divinius habet principatus, quam ut prodesse quam plurimis  possit. Nimirum quisquis summum ad locum tendit, preterquam ut multis prodesse  intendat, non princeps sed nequissimus tyrannus putandus est.
</p></div1>
<div1><head>VIII</head>
<p>Qualem autem hic se dominus allis prebuerit, testentur experti. Illius  ego suavissima familiaritate et munificentia cumulata gavisus sum. Hic vereor ne,  quo ampliorem illius in me gratiam depinxero, hoc me ingrati nota magis  deformem; cuius rei arbitrium, si qui meam huiusmoditumultuariam  explanationem olim lecturi sunt, linquo. Palam autem asserere valeo, quod invitus  ac mestus invitum querulumque dimisi. Verum enim verum nimis illud Sallustianum expertus sum, fortunam rebus in omnibus dominari,  cuius optare imperio contraria possumus, contraire autem vix possumus.
</p></div1>
<div1><head>IX</head>
<p>Sane, cum me primum receptavit dux ille, michi domum conduxit et hanc  ipsam vino, annona lignisque ac porco annuatim instruebat. De illius preter hec mensa  diarios cibos, cum in aula non essem: mane quidem pullum et carnis elixe frustum cum  pulmento, duas insuper vini phialas et sex panes (similagineos tres totidemque vernulis  aptiores) iugiter sumebam. Gratia par cenam instruebat, nisi quod sero assa dabantur.  Preter ista decem aureorum stipendio menstruo donabar (taceo quod bis pecunia bis  etiam vestibus exornatus fui). Cunta magni pendebam, amplius vero qued alimonia  mense eius honoratus agebam.
</p></div1>
<div1><head>X</head>
<p>Neve quid opere pro exhibitis iniunctum esset ambigas, sive pranderet sive  cenaret perpetuus assistebam, inquisitionibus variis atque acutissimis, quarum  curiosissimus erat, satisfacturus. At si meridiane quieti se componeret, aut illi narratione  aut lectione somnos aucupabar soporoque vel flabello estum arcebam, vel lenibus tibias  palmis et pedes fricando mulcebam. Cum insuper officio divino convenisset, crebro,  quicquid sacerdos legendo, membratim ego prosequebar exponendo. Iam vero noctu  quando gerendarum rerum agmina sequestrata quiescunt, sepe ad intempestum, dum  alea versatur cum paucis huiusce vigilie comitibus, defessus ac ipsa pene labens statione  pernox trahebar, similiter dormiturum semper aut lectio mea aut oratio componebat;  novissimus cuntorum, uti eram, indusiatus, lecto sternebar et interim quotiens aut  necessitas illum aut voluntas excitabat, surgendum erat. Quid multa? Ex  benignitate erga me sua, ex conversandi humanitate amplissima, ut est rapacissimus  hominum, postremo, ut vanitatem quoque meam fatear, avida spe commodi latioris,  vestiendo hunc spoliando assistendo ministrando, cuntaque, que vel imi quique  exequerentur, obeundo, tanta sedulitate instantiaque fervebam, ut a collegis audirem:  ‘Quorsum tu hec tam officiosus et promptus, nisi uti ceteros pretendas ignavos?’. Quod  argumentum cum amicis haud semel deploravi. Nec huiuscemodi tamen contumelia a  solicitudinis labore desivi, sed instantius versabar, ut quo promptitudo famulandi  reperiretur ardentior, hoc principantem ipsum et gratiosum et benivolum magis  promererer.
</p></div1>
<div1><head>XI</head>
<p>Sed res in contrarium lapsa est, quippe alimonia, preter panem vinumque,  omnis subripitur. Tum hinc ego indignari, palam queri, vultum intentionemque mutare,  si quo item meo evenisse commisso memet excutere cumque liberum conscientia  testaretur, acerbius vexari. ‘Quenam’ inquam ‘speranda superstat accersio, si quidem  pridem acceptus atque acceptatus hec premia reporto?’. Ex hoc, fateor, ut dici solet,  ale michi cecidere. Quid aliud esse debebat, cum meritum spes nulla accenderet, et  insuper, si qua foret, evacuaretur utilitas?
</p></div1>
<div1><head>XII</head>
<p>Dumque hec mecum anxius querulusve corroderem, adventat Venetiis  Antonius Meneghini, fraudum aulicarum instructissimus, qui ex familiaritate in aula  me adiens, ‘Quid est’ infit ‘amice? Satin incolumis tu et res dextere? Quid ore minus  hilarem cerno?’. Queror abunde et vulnus omne detego. ‘Desine’ inquit ‘minus  integre de domino suspicari: te quidem ut delicias habet absque eius nutu hoc actum  est. Credito mihi causam huiusmodi et esto bone spei, esto hilaris: redibit pristinus  honor etiam cum additamento’. Omnino autem quid ipse locutus fuerit, quemve allocutus, quid egerit, fateor, nescius  fui. Sedconfestim largitione pristina functus sum, utque is referebat, Nicolaus  de Cortarolo excusavit nunquam me, tametsi de nonnullis aliis statuisset, comminui  stipe quotidiana mandasset, et ita sopitis paulisper murmurandi causis spatio ferme  trimensi posthac inviolatus munere gavisus sum.
</p></div1>
<div1><head>XIII</head>
<p>Sed en iterum ut prius carnis et pulmenti subducitur alimentum. Unde  ego vehementius stomachari et item cum amicis deplorare condicionis inconstantiam  et spei detrimentum. Verum omnino conducibilius duxi iniuriam hanc sepelire  silentio, quam inanibus questibus exacerbare, intentus atque attentus quenam secutura  fors esset in reliquis.
</p></div1>
<div1><head>XIV</head>
<p>Sed interim novus dolor emergit, siquidem exactis mensibus paucis pro  vini et panis acceptione solita puer, de more vesperi missus, refert vinum, cerere  vacuus. ‘Iussum est’ reportat ‘ut aulico pane careas’. Tum recenti indignatione  perculsus nec minus pudore, ne deinceps acceptum eat vinum vix proferre suffeci. Et aderat vir insignis ac physicus Guielmus de Ravenna, cuius hec illico vox extitit:  nihil plus dedecere principem quam obsequentes victu consueto fraudare; aut enim, si  improbantur, eliminandi, aut, si probantur, nequaquam diminutione stipis constitute  afficiendi. ‘En,’ ego inquam ‘pater, quanta aulici constantia favoris! En vigilie mee  et officia plus quam servilia quo tetendere! Noctes hoc insomnes hoc labores hoc  tanta iactura temporis meruere, ut, nedum ampliora sperare, sed nequidem acceptis  perfrui licet! O paupertas mea pristina! O pedagogii quamvis sordidum tamen  liberum munus! O villum et mucidi panis frusta, sed nullo supercilio nullave ambitione venientia!’. Exin spes mihi omnis defuncta est perseverandique  voluntas. 
</p></div1>
<div1><head>XV</head>
<p>Ceterum adeo me serenitas frontis et comitas vite morumque facilitas  herois illius capiebat, quod blandissimo eius conspectu vel fediora compensassem. Ferunt  Pilatum Tiberio Cesari ob redemptoris necem infensum, ob idque Romam  iussu imperatoris tractum. Is vero, quotiens ad Cesaris presentiam trahendum se norat,  sub toga inconsutilem Domini tunicam vestiebat, et sic placatum Cesarem mitemque  reddebat, quippe cum fas non esset odio locum esse, ubi intervenissent spolia pacis  auctoris. Rursum decedente Pilato ira Cesaris vehementius incandebat; reducto iterum  eadem vi feritatem Tiberius deponebat, dum tandem ex amicis quidam perspicacioris  ingenii, seu iam superna consilia decrevissent scelesto supplicium, ‘Iube,’ inquit  ‘imperator, reductum exui, ne quid fortasse in vestibus tegat, unde voluntatis tue vires  contemperet’. Consilium placuit. Quo peracto Pilatus penas dedit. Haud aliter quotiens perblandum michi dominum et familiarem pre aliis conspicabar,  cuncta mea incommoda et iniurias dediscebam; cum vulnera rursus mea aut  condicionem meditationis dextra palpabam, manendi anxtus inveniebar, atque sic,  abeundi standive anceps, animo nutante vivebam.
</p></div1>
<div1><head>XVI</head>
<p>Tandem posita fronte patientiam abrupi, cumque deambulanti forte  unicus invenirer, opportunitate oblata, ‘Heros’ aio ‘magnifice, spectas quam moriger  officiosusque famulatus meus; verum minus composita sorte premor atque opprimor’.  Et si quidem exigentia naturalis indigentie res meas forem mensus, profecto mentiebar. Namque aulice ambitionis veneno perfusus non quanta singuli virtute pollerent, sed  quanta quisque facultate extolleretur recensere cepi, cumque intuerer plerosque  indignissimis opibus intumescere, nichilominus insano furore dementatus illorum me  miserum collatione iudicabam, cum interim miseri essent quiascelerati,  miserrimi vero quia falerati scelerum premiis incederent (nimirum quemadmodum ex  actione bona premium ac fructum consequi felicitas est, ita ex perperam gestis  crescere atque florere miseria). Parum honestum minusve tutum esset per aulas nominatim incedere, in quibus, si  accurata inquisitione cuntos excusseris, videas quod vix ullum innocentia, plures  erexere facinora. Nam hunc proditio, ingenti cum strage mortalium, alium cuntos  expilandi doctrina, illum detestabile monitum, turpis istum ministerii tacendique nota  sublimem ditemque reddidit; qui omnes haud invidia persequendi, sed miserandi aut  potius contemnendi. Ineptum me, qui ista tunc minus adverti, quoniam si nature necessitatem, pro qua satis  rerum superque fuerat, copiasque meas rationis et non cupiditatis oculo contuitus  essem, nec singulos ex facultatibus, sed ex virtute potius lance cordis appendissem,  supervacaneum erat dominum meum postulatione fatigare.
</p></div1>
<div1><head>XVII</head>
<p>Hoc loco officere laudibus preclarissimi domini, quem presenti  narratione, ut sepe alias, extulissem, aulicorum nequitiam, quam nunc edo, quempiam  assertum ire conspecto, quandoquidem ex famulantium moribus sumatur plerumque de  regnante iudicium. Sed volo advertat quod habet aula delectos prestantesque viros, in  quorum sinu artissimas rei publice curas reponat, et hos gerendarum rerum veluti  clavum quendam, de quibus ferre sententiam audacis certe magis quam sane mentis est;  prudentes enim, experti rerum doctique habentur, quamquam et ipsi quoque homines  sunt, caro sunt, fluctuare passionibus queunt. Sunt rursum alii atria circum, pro sua quisque fortuna, variis officiis instrepentes. Hi  aulici proprie nuncupandi; hos invidia dolus fraus detractio simultas elatio urit. Dum  hic crescere, ille ne decrescat enititur. Alius college preferri, collega non  subessecontendit cumque circa suam quivis rem deflagrat, dissident animis; et  quo magis, eo tutior condicio dominantis, quoniam semper cum suo quilibet accusatore  versatur. Hinc quoque qui preest fructum ex servitute commoditatemque venatur, nam  dum qui famulatur prestare cunctis ardet ob idque ipsum dominanti acceptior fieri,  obire munera queque dexter atque adhibitus fervet, et sic plerumque, cum alias exitialis  semper invidia sit, in aula utilitatem parit. Preterea quanto impresentiarum vi, non autem gratia regnatur, tanto quorundam  facinorosorum cultum regna non abnuunt, qui quam importune ceterorum mendas  rimantur, tam pronte atque avide referunt. Et unde vir bonus deos ultores aut ora  mortalium vereatur, hi, diis hominibusque contemptis, atrox facinus leve et piacula  rentur humana supplicia. Et ideo, quia ad id perversitatis invaluit perfidia mortalium  ut ipsis quoque regnantibus sit mordacior iniecta suspicio, fit ut improbum sepe, dum  tamen negotium suum expleant, aut vera aut simulata familiaritate dignentur.
</p></div1>
<div1><head>XVIII</head>
<p>Sed omittamus aulicos, de quibus forte alias. Opere pretium magis est,  qualem heros ille magnificus postulationibus se meis exhibuit prosequamur. Atqui  serenissima fronte ac voluntate munificentissima, benignissimo denique sermone,  ‘Ego’ ait ‘assumpsi te ut bene sit tibi et votorum compos evadas. Sed Nicolao de  Cortarolo tuum votum aperias’. Huius enim nutu sub dicione Patavum ducis cunctorum mortalium spes metusque  pendebant; huic facultas erat in omnium facultates et capita; quem deiecisset nemo  erigebat, quem erexisset deiciebat nemo. Hunc, velut princeps statuerat, adire decreveram, causam meam exponere utque  presens foret meis rebus orare, ast eodem die, cum prope iam in aula pranderem, is  me ut ei sim conviva compellat et appositurum pavonem offert, neque id ioco.  Siquidern erat mortaliumomnium dapacissimus  in epulis atque omni luxu  profusus, nec sibi nec sumptibus ullis parcens; quo voluptatibus expleretur quotidie  apparatus regius, exquisitissime dapes ac multifarie parabantur, ut quisquis gule  immodicus esset, aut sequax luxus, seu frugi mense despector, beatum hunc coleret.  In quibus eo mane, quemadmodum sepe alias, sodalis annumeror, pro tunc Aristippi  discipulus.
</p></div1>
<div1><head>XIX</head>
<p>At postquam refecti opipare mensas linquimus, venimus ad aulam.  Reperias haud procul ubi introieris, si paulum dextrorsum pergas, emiciclum, unde si  porro egrediare aget te ad equorum stationem callis. Eo me dextra seorsum traxit et  ‘Age, quid abest’ inquit ‘quod velles adesse? Quippe nuper dominus tuum mihi  questum aperuit, scitarerque quidnam expeteres imperavit. Ede igitur, quid exoptas?’.  Qua quidem in re abunde princeps ostendit quanta illi de me cura extiterit, cum inter  altissimas ac multiplices occupationes magnarum rerum, que in pectore obversarentur,  sollicitus mei aut memor esse potuerit. ‘Vides’ refero ‘Nicolae, quam officiosus et  obsequens haberi domino in singulis molior. Omnia vel postreme sortis adimpleo  munera que ceteri, obsequor, illud autem in quo supra ceteros elaboro, aulicorum nemo.  Enimvero, quo plenissime domino obtemperarem, quietem meam libertatem studium  familiam res meque ipsum despexi. Exigo uti, pro magnificentia atque amplitudine sue  celsitudinis, pro gradus mei condicione, ad equata pertranseam’. Tum ille, ex oblatis que multa proposuit, quicquamne mallem percontari cepit; quorum  nimirum quedam honestas, discrimen quedam, refellere quedam conscientia  persuadebat, utpote in clericatu quem infantulo meo pollicebatur, ubi respondi sua  quemque voluntate clericum effici debere, non autem inscium aut coactum; puerum  verum meum adhuc esse minusculum, mihi autem satis superque meorum peccatorum.  Ad hec refert: ‘Fare igitur; quid deposcis?’. Simul atque urgeri me ad electionem  cerno, resumpta paulisper audacia dixi: ‘Egoin brephotrophio, Nicolae, usque  huc degui, non locuples non egens, tamen verum liber, dies noctesque mthi impendens.  Impresentiarum totus alteri vivo: si igitur serviendum est, pauper esse nolo, si debeo  pauper esse, nolo servire, sed priori fortune restitui’. Ista simul ac cepit, ‘Intentionem’  ait ‘tuam hausi atque exhausi vehementer’. Inde heroem ego, is natum herois petimus.
</p></div1>
<div1><head>XX</head>
<p>Quo autem relatu mea verba impressit auribus domini, compertum satis  non habeo. Verum eadem die Franciscus Turchetus circiter vesperam a domino exiens, intrantem me occupat, ‘Vidistine’ ait ‘Nicolaum de Cortarolo?’. Nego et  quamobrem contor. ‘Scio’ infit ‘bona tibi nova; nuntio successum. Nam astante me  princeps eidem expleri quicquid expeteres imperavit: – Eya – inquit – fac illi’ (de me  loquens) ‘omne quod exigit, neque me gravabit eius ulla petitio –’. Ego principalem  munificentiam verbis grati hominis recognoscentisque prosecutus fui.
</p></div1>
<div1><head>XXI</head>
<p>Nempe, ut scias, habet hoc aula: quemadmodum ad insimulandum  prompti et ad approbandum lenti, sic, ubi fors cuipiam regnantem conciliat,  indulgentissimi referre futuram gratiam reperiuntur, non quia diligant, sed quia  ceterorum solliciti videri cupiant. Nam, cum studiosi criminum redduntur, censeri  plus quam fideles et velle dominatori singula apertum ire, atque osores criminum  haberi tendunt. Demum, quo impensis principum parcere iudicentur, neminem  laudant neque approbant, quasi laudare quemquam suadere mox domino sit ut  benemeritum donatione prosequatur. Preter hoc quoque in aliorum laudibus  immutescunt, ne, qui alias iacuissent, laudationibus erecti sublimius collocentur,  quasi vero provectus unius gradum comminuat alterius. Inest enim malignitati non  modo superiorem, verum etiam equalem dedignari perpeti. Porro si quem liberali  munificentia regnator ipse adauctum eat, mox avet quisque paratum decus recepturo  primusexponere, quo aut favore quopiam iuvisse fortunam, aut saltem, ipsa  congratulatione prematura, eximium quendam affectum pretendere, aut propior  dominanti, velut omnium conscius, censeatur. Sed narratio me revocat.
</p></div1>
<div1><head>XXII</head>
<p>Paucis post diebus Nicolaum adeo ad pomerium, preter memoriam  beati Michaelis, quo deliciatum ab estu secesserat. Ad hunc virum conveniebam interdum, ne, quem singuli tantopere colerent, aut horrere aut temnere iudicarer; leta is  fronte acceptioneque liberali me suscipit. Erat utique veluti sumptu quam liberalis, sic  ore ac moribus iocax et conversatione suavis, in quo plurimas egregias natura dotes  congesserat, nisi blandiore felicitate rancuissent; magna nempe virtute opus est ad  toleranda adversa, sed nichil profecto minore, quando successu immodica nos fortuna  demulcet; quod quidem ethicus monet, dum ait non facile esse ferre immoderatas  fortunas. Igitur cenavi secum. Post cenam vero in viridarii partem ipse mecum sequestramur.  ‘Scito’ incipit ‘dominum constituisse tibi coniugem, cuius virtutes opulentiamque  laudibus amplis aperuit’. Tum respondi: ‘Gratias domino meo, quicquid illum iuvat,  seu de me statuit, letus ac libens accepto. Verumtamen stipendiolum meum nosti,  ceteraque emolumenta que beneficio mihi suo quotannis aula suppeditat; metuo,  coniuge sumpta, rerum indultarum honore spoliari. Ego enim, perexigua licet fortuna,  animo certe maiore sum quam ut dotaliciis rebus et non meo partis merito, quasi  empticius locupletis femine, vivere velim’. Hoc autem ipsas ob res aiebam, quibus, ut  expressum est, defraudatus extiteram. Ille ‘Nihil ambigas,’ ait ‘accumulare, non  autem imminuere commoda tibi heros intendit’; atque abeo, huiuscemodi oratione  dimissus.
</p></div1>
<div1><head>XXIII</head>
<p>Ceterum post, idem hos me hymeneos sponte renuisse protulit, ut  Padue Marsilius Brixiensis et Venetiis Donatus, olim preceptor meus, retulere. Nam  Donatus ipse narravit hunc ipsum Ferrarie, inatrio marchionis, pronuntiasse  fore me hominem, qui nullarum rerum accessione contentus essem, quin ultro me tam  egregios talamos refellisse.
</p></div1>
<div1><head>XXIV</head>
<p>Age, aliam narratione contumeliam pertingamus. Papinus quidam  Patavi decessit; ipse locupletis defuncti fundos et cetera, domum ego imperantis  edicto sortimur. Eo me vir laudabilis et amicus Manfredus de Crescentiis, Antonius  Polaster et Biancus Ferrarigena, homo plane vita ac moribus omnifariam ab ambobus  separ, ducunt et inducunt, monstrant singula. Quamvis nimirum domus ipsa pervetus  et cariante tabulato parietibus nutantibusque esset, quidnam rogantibus de domo  sentirem, gratane esset, respondeo: ‘Si foret stabulum, quando munus est domini,  gratissimam duco’. Ad que subiecere: ‘Nichil moveare, quod incompositam accipis.  Qui donat, is quoque reparabit’. Que tamen, paulo post, occupatur ab altero, quod cum, ut fit, apud comites quererer,  Marsilius, quem supra nominavi, ‘Omitte, queso,’ inquit ‘hanc incostantiam domino  iniectare, nam me astante qui ederet affuit aspernatum te fuisse. Cui nichil aliud  dominus, quam: – De alia pro voto sibi providebo –’.
</p></div1>
<div1><head>XXV</head>
<p>O felix Patavium et res Patavi atque vicinas, si is qui hoc mentitus est  et plerique alii, quam ab veritate hoc ipso relatu tam a Patavi duce procul dudum  secessissent. Hi, quemadmodum pinee faces, dominandi libidine pronas regnantium  mentes perniciosissimis consillis noxia spe suggestibus dolosis inflammant. Hi rerum  strage et sanguine opimantur innoxio, similes pelagariis quibusdam, quibus quidem  navigandi successum aliis formidolosa navibus tempestas efficit. Atqui – ut animadvertas quam pie dominum, quem tantopere instrepunt, colant –  adhuc aulicus, dum, ut fit, ex otio cum nonnullis eorum qui aulico favore coluntur,  sermonem haberem, ac proferrem quam maxime cupere me uti pace dominus  frueretur, qua quidem et vita illi suavior et longior, et res cetere  secundioresflorentioresque future essent, unus audientium, et erat ex his quos  heros ipse immodica familiaritate detineret et augeret impendio liberali, ‘Quam’ ait  ‘egregie desipere mihi videris, qui uti degat in pace dominus expetis. Scite magis  contrarium aveas’. ‘Quid ita?’ inquam. ‘Quia’ subiecit ‘insolescunt domini pace,  rerum et hominum impatientes fiunt, obsequentes ipsos aut fastidiunt aut calcant.  Guerra vero mites familiaresque redduntur, et se homines meminere, quippe  singulorum aut ope aut opera fungi opus habent’. Cernis hac ipsa voce tot adulationes  tantamque famulandi pertinaciam et sedulitatem assistendi aula quo dirigat.
</p></div1>
<div1><head>XXVI</head>
<p>Sed accipe aliam haud minoris sententie. Sane inter Venetos  Pataviumque pace composita, deambulabat meridie dominus per muri cochleam, quam  ob spatiandi otium struxerat. Eram ab ipso tertius. At mihi comes insusurrat: ‘Ah, quam  edita pace mereo, quoniam deinceps ne unum quidem nummulum tactum iri spero!’. Istum, queso, libra mentis appende, et quanti sit recense, qui exultat unde merent  omnes, meret unde omnes exultant, extenuatur unde cuncti florent, floret unde cuncti  extenuantur, quodque singuli precantur et optant, hic execratur et odit, quod ceteri  execrantur et odiunt, ipse precatur et optat. Sed redeamus ad seriem.
</p></div1>
<div1><head>XXVII</head>
<p>Octobri mense, quando annona, vino ac cetera vite instrumenta  donabantur ab aula, Gaiardum, cuius scripto donaria sumebantur, interpello ut  apodisiam faciat annone et ‘Age, precor,’ inquam ‘mi Gaiarde, uti melius frumentum  atque anno exacto prebitum extiterit, fac tuo scripto recipiam’. ‘Scribere queo et hoc  libens’ ait ‘facio, ultra me nequicquam precibus pulsas. Sed affare Nicolaum de  Cortarolo, cuius unius omnia manu pendent’. ‘Utar’ dixi ‘consilio tuo, verum interim  scribe ut lignorum solitum munus impendatur’.Ad hec: ‘Interdicta sunt’ ait ‘tibi  porcus et ligna’. Cui Manfredus de Crescentiis, tum presens: ‘Adverte Gaiarde quidnam agas, est  intentionis dominice ne quid ex solito minuatur huic’. Subiecit Gaiardus: ‘Me,  quemadmodum alia multa, quid dominus intendat prorsus latet. Hoc autem minimeque  huiusmodi iussum accepi’. Que postquam audivi, abeundi mox impetu resumpto,  protuli: ‘Ad hanc usque etatem sine pretio sine alimonia domini huius utcumque vitam  duxi, et opitulante vi divina ducturum me spero. Ni1 abs te amplius exigo’. Atque eodem impetu in edem me Nicolai corripio, qui tum primum letus a refectione  sedentario sese otio refovebat. Et hilari me vultu, ut solebat, acceptans, ‘Bene  veneritis,’ infit ‘pater’ (non quia hoc mihi congrueret adiectivum, sed quoniam eo me  pene semper heros interpellabat, aulicorum plerlque tali titulo dignabantur). ‘Reor’ ait  ‘adveniebas mihi conviva, an alia forsan cura?’. ‘Alia’ inquam ‘cura’, et omissa  verborum ambage, sicut erant, ex ipsa indignatione erumpentibus incipio.
</p></div1>
<div1><head>XXVIII</head>
<p>‘Persentisco, Nicolae, ingratum me et utinam non invisum domino.  Causam minime video, unde miror satis, plus autem indoleo. Quamobrem, per omnes te  celites, per virtutem tuam, per fidem, quam in te fixi, refer illi istinc me velle secedere,  et impetra, queso (vales enim), ut liceat. En, cuncta resigno. Libros dumtaxat meos  eveham’. ‘Perfalsus es’ inquit ‘nimirum huiuscemodi opinione. Neminem eque in  deliciis habet atque assiduum expostulat. Num serenitas frontis, num lenitas fandi, num  immutata adeundi facultas? Quid ergo te somnias ingratum?’. Respondi: ‘Constant omnia quemadmodum exprimis, atque hoc quidem ipso amplius  stupeo, quad illius perstante gratia constituto donario spolior. Nam cum crescentibus  meritis par esset uti cum spe quoque commoda crescerent, et spem future accessionis  amitto et iactura emolumenti presentis afficior’. Simulque Gaiardiresponsum  expono. Ille testari superos id de me numquam statuisse, iuxtaque minari Gaiardo pro  hisce ausibus vincula, demum polliceri redintegratum ire singula. Atque ita dimittor. Crepusculo autem cum in cenaculum aule Gaiardus introisset, ut me vidit ultro accessit,  rogat deinde num eius verba Nicolao reportavissem. Affirmo et insuper addo que illi  comminatus esset. Tum subridens ‘Verba tibi dedit,’ ait ‘nec nisi iussus ligna seu  porcum scribo’.
</p></div1>
<div1><head>XXIX</head>
<p>Frumentum bonum satis nostri Manfredi interventu recepimus, non sine  iniuria cetera. Nam cum mihi, alias atque aliis quibus statutum erat, ex aula quadrigis  vinum lignaque deferrentur, undecumque id emanarit, decretum est ut cura pretioque  meo conducticiis plaustris donata reciperem. Quo factum est ut minori ferme ab ignotis  ligna venissent, quam vectura esset donationis huiusmodi, quandoquidem talia sunt  prebita, que octo plaustris vecta, meo quoque pretio cesa atque diffissa, duobus vix  aureis abiens, quamvis adhuc intacta, rigente hieme vendiderim.
</p></div1>
<div1><head>XXX</head>
<p>His igitur atque aliis, que honestius reticeo, iam ardens plenusque  abeundi conceptu, turbidiore fronte incedo, queror amicis, omnia omnibus triviatim edo,  palam haud perseveraturum me testor, et hec omnia quo ad boni principis scientiam  alicunde resonarent. Verum tanta me fortuna mole convellere inde satagebat, ut  quamvis oratio sepe mea, nec incassum unquam, pro multis intercessisset, dignus  habitus sum cui nemo suam mutuare dignaretur. Nam crebro nequicquam Montursium,  qui nescium me, neque id sperantem quidem, in eum locum traxerat, sepe Blasium de  Lovetario sepe Marsilium Brixiensem per deos amicitiamque precatus sum, questus  meos ad aures domini ferant. Reddebant: ‘Tu crebrior ei nobisquedisertior, tuam  melius causam age’. Et eramus una mensa, uno munere, uno lecto participes, quamvis fortuna pinguiore tanto  me illorum quisque precelleret, quanto delphinis balena Britannica maior, ut satirus ait;  quos quidem, preterquam hic, ad quevis mea vota liberales semper ac promptissimos  habui. Sed eterna vis, que barbaros quoque decrevit experirer, cuntorum ora conclusit,  atque illorum, inquam, qui abeuntem me videre imperturbato animo minime potuere.
</p></div1>
<div1><head>XXXI</head>
<p>Verumtamen postquam ab omnium suffragiis alienum me comperi,  firmavi faciem ut, quamvis externo desertus patrocinio, voce propria impetrarem abitum,  multotiensque opportunitatem conceptum exponendi sortitus labebar, vox herebat  faucibus nec prodibat. Absolutissimus namque amor quem illi gerebam, metus vero  displicendi, inde illatarum respectus contumeliarum in me pugnabant, seseque vicissim  expugnabant. Tandem prevalente iniuriarum et despectionis ac instigante morsu, dum spatianti per  atrium unicus diluculo comes adessem, sic orsus sum: ‘Heros benigne atque magnanime,  parce, queso, indignari his que dicturus sum, atque, ut semper hactenus, tua me bonus  audientia dignare. Hucusque fide integra tibi ardenti affectu sollicitudine indefessa,  quemadmodum ipse nosti, vacavi, eo certe libentius atque instantius, quod amplissima  tua virtus humanitasque id, et longe amplius, merite sunt. Adverto uti par esset tuis  obsequiis plene versari nequeo, quamobrem dignare me, precor, evadendi libertate’.
</p></div1>
<div1><head>XXXII</head>
<p>Continuo is, firmato vestigio, iniecto in me rigidiuscule vultu, ‘Quid  enuntias?’ ait ‘Quenam istinc te occasio exturbat? Quo ruis?’. Rebatur, arbitror,  alicunde accitum me, ob idque se deseri. Respondeo: ‘Heros inclite, nulla vis preiti seu  precum, ut ad cuiusquam servitium, te deserto, migrarem, extorqueret. Neminem profecto  alium, abeam maneamve, quam te habiturus sum dominum, stirpemque Carrigerum  veluti singulare numen semper ac unice colam interris. Quo autem  impresentiarum tendam, ignoro. Fortunam et deos sequor. Prima mihi statio Venetiis fiet.  Illic et ubivis gentium, quoad valebo, usui fore non desinam, et alto nomini tuo lingua  certatim et calamo honorem laudesque impartiri’. Iterat ipse: ‘Causam prome cur decedere presumis’. Tum per quasdam incompositas  satis ac difficaces rationes convolvi cepi, nunc impotentiam obsequendi, nunc mearum  rerum solitudinem et oportere aut illas aut vacationem aulicam deseri, nec valere  pariter utrisque vacare proferebam. In qua quidem re nichil mirum si ceteros in mea  causa mutos inveni, cum ego totiens et tam commode requisitus, pro memet elinguis  fui.
</p></div1>
<div1><head>XXXIII</head>
<p>Sed procul dubio superna dispositio, non humana vis – quamvis  humana malignitas – me vellit ab aula. Interdum enim quod homo ex improba voluntate  in malum exitum struit, id omnipotens Deus in eum bonum finem, quem previdit,  benigna potentia convertit, atque sic ex malis quoque hominibus fructum bonum extorquet. Accensi fratres emulatione Ioseph Ismaelitis vendidere. Hi autem Putiphari. Impudica  mulier mendacem profert calumniam. Ipse ergastulo mancipatur. Peccaverunt fratres,  peccavit et mulier, illos invidia, hanc libido precipitavit in facinus; sed venditur puer ut  vendicentur fratres a fame ( ‘Nolite’ inquit in Genesi ‘timere. Pro salute enim vestra  misit me dominus ante vos in Egyptum’), accusatur ab impia ut somnii edisserendi  paretur occasio. Nisi vendatur, fratres Egyptusque pereunt, nisi claudatur solvendi  pincerne visum non exponit, unde scriptum est per prophetam ‘Et vocavit famem  super terram et omne firmamentum panis contrivit. Misit ante eos virum; in servum  venundatus est Ioseph. Humiliaverunt in compedibus pedes eius: ferrum pertransivit  animam eius; donec veniret verbum eius. Eloquium domini inflammavit eum. Misit  rex et solvit eum; princeps populorum et dimisit eum. Constituit eum dominum domus  sue, et principem omnispossessionis sue; ut erudiret principes suos sicut semet  ipsum, et senes eius prudentiam doceret’. Quid ergo sevius facinore fratrum? Quid  iniquus accusatione ardentis libidine femine? Sed quid utilius eo, qui secutus est, fine  ? Assueri Vasthi contempsit imperium. Accersit rex ebrius coniugem. Illa negat  accessum. Is libidine, illa forme superbia decertat. Rex indignatur, repudiat uxorem.  Esther introducitur succuba. Nisi rex crapula ferveat, regina non vocatur, nisi vocetur,  non superbit, nisi superbiat, non asciscitur Esther, et nisi Esther asciscatur, Iudeorum  innocens populus ab impia nece minime eripitur. Fefellit Iacob germanum. Deceptus irascitur. Iram fuga supplantator evadit.  Peregrinatur ergo ut prole multa, gregibus servisque completus redeat. Exit pauper et  unicus, dives reproficiscitur et familia multa circumfultus. Dum Cesar nescit esse privatus, Romanam contraxit invidiam. Invidia peperit bella  civilia, sed imperatorem illa Romanis, unde tantum rei publice decoris accessit, tantum  honoris Italie, tantum amplitudinis fidei orthodoxe. Sed iudicia Dei abyssus multa, ideo veneranda potius quam temere discutienda. Cuius  videlicet misericordia fortasse dignata interioribus mecum bonis presentius agere  abrasit exteriora, segregavit ab altis eisdemque lubricis, ubi iam memet tumore ipso  dediscere ceperam, et in ima sede, ubi certus et humilis maneam, collocavit. Ibi rerum  splendore ac successu, quibusdam quasi phaleris, incedere, sed simul detrimenta  scientie et augmenta vitiorum incurrere poteram. Nonnumquam enim ex honoribus  ambitio, ex opibus elatio, ex utrisque vero honestorum solet studiorum intermissio  contingere. Atque hec profecto meditatio sortis mee plerumque tedia levigat, et ut in  bonis ducam quicquid evenerit facit, quodque a favore aulico longe absum, nemini  indigner, ac ne ei quidem cui noxam hanc haudparva coniectura videtur  ascribere, que, si vera sit, credere desino, nequaquam tamen admirari, cum nec fortuna,  nec ore seu opere ulli unquam obstiterim, nec, si voluissem, valuissem. Preterea  sermone vultuque periocundo prontissima liberalitate officioque meis se requisitionibus  semper exhibuit. Verum quisquis adversum me se erexit illic, Dei scilicet et mee  fortune minister extitit. Sed repeto dimissa.
</p></div1>
<div1><head>XXXIV</head>
<p>Ita meam causam protexi mutus orator, ita cur abirem vacuas rationes  obieci. At illustris ille dominus ‘Avide’ inquit ‘tuo fungebar officio, teque percarum  ducebam, quod si anirno sedet ut abeas, in tua sit manu vadendi licentia’. Tum ego:  ‘Princeps optime, deos testor quod, cum in aulico famulatu permansi, quecumque tibi  grata fuisse ratus sum ultro atque avide semper obivi, nec te propter susceptum laborem  unquam gravem putavi; feci ut novi, forsan minime quemadmodum debui. Igitur dabis  veniam, clemens domine mi, quoniam si quid erravi certe ut homo, non autem ut malignus erravi’. Ad que subiecit: ‘In te nichil ulla mihi parte displicuit, nec alterius cuiusquam suavius  obsequio perfunctus sum. Omnifariam acceptissimus extitisti’. ‘Gratias’ aio  ‘mansuetudini tue, heros inclite, qui tanta de me sentire dignatus, tanto clarissimi iudicii  tui splendore honestare me benignus inclinari voluisti. Nimirum tuam hanc ego  sententiam cuntis abs te mihi largitis, quamvis eximia donaveris, pretiosiorem duco, cuius quidem memoria felicem me semper letumque reddet. Sed illud mihi quoque  obsecro placidus digneris addicere, quod nulli malignitatis animi vitio, sed fortune aut  potius levitati mee, que nuspiam radicare me sinit, abitionem meam attribuas. Fatis ego  meis errabundus, necubi gentium diuturniore statione quievi’. His ille: ‘Nulla reum  perverse voluntatis hoc te motu duxerim;quibusdam sic inest ut peregrinentur,  plura videant, plura experiantur: tu quoque proficisceris experierisque. Simul verum  fortunam et res novas morula pertentaveris, istuc reproficiscare: domus ista tibi spes  portusque tibi semper existat’.
</p></div1>
<div1><head>XXXV</head>
<p>Hec postquam ultro citroque audita sunt, thalamum intrat, ego  aliorsum tendo, confestimque Montursium et reliquos duos, quibus me coniunctiorem  familiaritate et conversatione crebriorem sciebat, accersiri imperat. Qui cum venissent,  ‘Vester’ ait ‘hic socius abeundi licentiam poposcit. Num ulla subest causa cur nos  relinquat? Edite si nostis’. Nullam omnino discessionis mee nosse rationem mentiti  sunt, tametsi nullius auribus sepius atque horum acceptas iniurias inculcaveram. Sed  nemo fateri pro me veritatem aut voluit aut potuit, atque hoc tenore aulicus esse desivi.
</p></div1>
<div1><head>XXXVI</head>
<p>Futuros arbitror, qui reum me impatientie criminentur, ad hasce mox  contumelias succumbentem, addantque perfacile redire potuisse favorem primum ac  insuper cumulatum si curiam pertinaci tolerantia coluissem, quandoquidem foret is  dominator, qui facere omnem pristini honoris fructum superabundare potens esset. Patientie virtutem honestam fateor, eaque quantus apud se quisque lateat ostendi et  individuo comitatu fortitudinem sequi. Verum enim vero adversa pleraque fortitudo non  modo perpeti, sed obviam ire sponte ducat officii, veluti pro deorum immortalium cultu,  pro patria et necessariorum salute, pro amicitie fide, pro fame quoque integritate. In nonnullis autem patientia ipsa non virtutis sed pusillanimitatis potius et ignavie  faciem sumit, interdum quoque avaritie colore fuscatur, velut in plerisque, qui ferventi  habendi libidine sordidissime servitutis occupatione versantur. Pape! Qui fieri potest ut  censeas dignum splendore virtutis, qui sine spe venie contumeliam perferat, eam  precipue quam, si non vindicare, saltem licet effugere? ‘Tu ne cede malis,  sedcontra audentior ito’. Viri strenui vox ista, et imitanda quidem, cum honeste  nequeas evitare discrimen, aut cum subeundum ratio ipsa convincat. Audi aliam  fortissimi quoque viri: ‘Subtrahite’ inquit ‘vos desperatis rebus, et servate ad meliora  tempora’. Illum necessitas ad duramentum adhortari suos, hunc utilitatis ratio  compellebat socios ab insperata victoria, vel potius a desperata pugna dimittere. Servitutem vero meam sola principis cui obtemperabam virtute suscipiendam, alias  postrema sorte, fedissimam et homini dedito litteris oppido pudendam, nec instantis  utilitatis constantia nec future spes ad tolerantiam cohortabatur, quamquam non tam  me, edepol, subtracta compendia, quam pudor urebat. Erant nempe qui huiuscemodi  comminutione domino ingratum me, commisso meo quopiam, arbitrarentur.  Floccifaciebant alii, pessundari me quotidiana subtractione conspicati. Hi postremo  censebant miseri inertisque animi, qui invitis quasi omnibus, imo repugnantibus,  aulicari et ipsos contemptus silenti dorso perferre possem. Porro non me fallit  inclitum ac munificum principem adornare me copiis et honore valuisse. Verum hi  obices interesse videbantur, quibus nequicquam patientia contraissem; opprimi  poteram, obstare non poteram haud setius quam si ruenti totis Serve  iugis humeros  opposuissem. Plane, si quid erratum est, silentio, fateor, erratum est, dum regnanti, qui  sanare poterat, detegere vulnus mee sortis erubui.
</p></div1>
<div1><head>XXXVII</head>
<p>Habes, Iustiniane carissime, quamobrem aulam ipse deserui. Quod  idcirco litteris mandari studui, quoniam admiratio quam plurimos sollicitabat, nescios  cur a tanto fastigio ad ima ultro descendissem. Arguebant insuper amicorum nonnulli  quid ita, ubi michiet plurimis usui futurus esse valebam, minime constitissem.  Tertii non deerant ex ea prorsus officina, qui bonorum extimationem corrosum eunt, et  sua in absentes crimina aut sigillant aut explicatas frontes commenticiis  adinventionibus cauterizant, aliorum ultro vitam ludibriant, quasi nullo indiguissent  ipsi censore. Hi siquidem inconstantiam mihi rationisque defectum obiectantes ex  mentis levitate ab aula proripuisse meme predicabant. Igitur, quia nequaquam valebam  singulari disceptatione satisfacere singulis, rem ipsam tecum integra veritate in  presentem narrationem digessi; minime contra cuiusquam decus, sed ut rei veritatem  presens ordo testetur, quatenus, quicumque pro me fari, aut admirari de me vacabit,  istinc sumat recessum meum probandi improbandive rationem, quam ad te maxime  expediendam putavi spe crescentis in te virtutis; cui, si nequeo aliter opitulatum ire,  saltem accendere studia tua exercitatione mea contendam. Spero hanc causam meam,  licet nullis eloquentie adornamentis, quia ex me, quem diligis, est, iocunde recipies,  fide servabis, et ego inde iocunditatem percipiam quod, quotiens in manu veniet, mei  memoriam fecerit simul quoque testimonium quam te unice colam, dum studiorum  meorum impertem non sino, verum haud ea spe glorie, quam Idomeneo Ssuo  pollicebatur Epicurus. Vale.</p>

<trailer>Idibus septembrium ad Dubraunie rupes. </trailer></div1></body></text></TEI.2>
