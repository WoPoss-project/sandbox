<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Rationarium vite</title>
      <author>da Ravenna, 1343-1408 Giovanni</author>
    </titleStmt>
    <extent>300 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000223</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Rationarium vite</title>
        <author>Giovanni, da Ravenna, 1343-1408</author>
        <editor id="ed">Nason, Vittore</editor>
        <publisher>L. S. Olschki</publisher>
        <pubPlace>Firenze</pubPlace>
        <date>1986</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>300</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CDD">
        <term>878.0403 - SCRITTI MISCELLANEI LATINI. 1350-. Diari, memorie, taccuini, ricordi</term>
      </keywords>
      <keywords scheme="CGB">
        <term>Memorialistica</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Pisa</name>
      </respStmt>
      <item>Digitalizzazione - OCR</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Pisa</name>
      </respStmt>
      <item>Correzione linguistica</item>
    </change>
    <change>
      <date>2004-10-14T00:00:00.000+02:00</date>
      <respStmt>
        <name>Elena Chiodi</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-10-27T00:00:00.000+02:00</date>
      <respStmt>
        <name>Elena Pierazzo</name>
        <name>BIBIT</name>
      </respStmt>
      <item>Validazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>Cristina Spadaro</name>
        <name>BIBIT</name>
      </respStmt>
      <item>Revisione linguistica</item>
    </change>
  </revisionDesc>
</teiHeader>

<text>
<body>
<div1>
<head>I</head>
<argument><p>RATIONARIUM VITE IOHANNIS DE RAVENNA INCIPIT</p></argument>


	<p>Quo diuturnus iste labor, homuncio? Quousque te aliis impendes et nunquam tibi? Veterum gesta legere, audire presentia ferves. Siccine temporis abuti consilium est, ut una externorum cura detineare et nunquam tua? Exactoris improbi vocem aliquando formida: «Euge, serve nequam, rationem villicationis redde».</p>
	<p>Villicasti diu: quid perfecisti vel quid potius non defecisti? Num tue negligentior quam vite singulorum? Impartire tandem operam tibi, excute annos tuos in amaritudine anime tue, adversa fata recense stilo non mendoso nec mendaci. Nemo enim quam se quemquam melius novit, vite nemo verior testis, dum conscientiam nec cecus error fallit nec tenax pudor obtundit.</p>
	<p>De te igitur paululum fare, sequestra, redde te tibi; scribe que legas, ut que legeris corrigas, que correxeris ames, que amaveris sequaris. Absistat amor proprius, laudes ne mendacio fuces nec mendas verecundia subtrahas, quatenus, terrestri dum favore grataris, prorsum indignus celesti fias. Dic ergo tecum ut fleas, dic mundo ut agnoscat, dic Deo ut ignoscat.</p>
	<p>Monet psalmus: «Dixi: “Confitebor iniustitiam meam domino” et tu remisisti impietatem peccati mei»; monet apostolus: «Si nos iudicaremus non utique iudicaremur a domino».</p>
	<p>Tibi ergo Deus meus, vita mea, salus mea, tibi dicam ignorantias meas et delicta iuventutis mee. Nimium profecto superbit qui dicenda habere non extimat: in vita namque ista, vita penali, morte vitali, carne rebelli, cu&lt;n&gt;ctis insunt que culpare debeant multa, prope culpanda multis cuncta. Cum illo divinitus agitur cui flenda sunt pauca, cum illo optime cui pauciora, verum quisnam, si exacte vita discutitur — et ego miser in primis —, cui non plurima?</p>
	<p>Poterit itaque me mihi inspicere, poterit forsan aliis prodesse, dum suas in me, quasi in speculo, abominari tortitudines quibunt. Fit enim interdum &lt;ut&gt;, quemadmodum alieno quis exemplo corripitur, mores ita moribus recognoscat mutataque vite ratione cognitos emendare festinet.</p>
	<p>Quippe meis dum in peccatis domini Dei misericordiam advertent, de suis minime desperabunt. Quis, quam delicatus puer, quam lubricus adolescens, quam vanus iuvenis extiterim, senem rursus recognoscentem miserias, odientem deflentemque peccata et flagrantem rectioris vite disciplina animadvertendo, habeat sua de iuventute diffidere?</p>
	<p>Gratias tibi, redemptor bone, quod vel ad occiduum vite parvulos non aspernaris (non dico parvulos etate nec membris, sed spiritu corde voto) et hoc liberali dono misericordie tue, qui etiam ad vesperam redeuntes, imo quibus illucescis ut redeant (sine te namque palpamus in tenebris, te nosse, ad te redire non valemus), pater benignus suscipis, tardis quoque vinee cultoribus denarium largiturus.</p>
	<p>Enimvero mutata etate, quin potius lapsus etate (ita dicimus «mutatur etas» quasi infans mutetur in puerum; improprie quidem, quippe nequaquam infans mutatur in puerum, sed subit pueritia, infantia pereunte: abest vel &lt;fugit quod&gt; fuit, adest quod non erat. Igitur mutari etate quid aliud quam minui, deficere, esse desinere quod fuit?) ... Cum ergo non mutata etate, sed pene iam defecissem per etates, vitam mores propositum mutasti, mihi inspirasti ut me recognoscerem quatenus tue clementie munus agnoscerem.</p>
	<p>Ve duro corde insensatis nec in senio quidem pubertatis vota deserentibus! Fantur lasciviunt comuntur incedunt velut impuberes (monstruosa res senex ac tabescens annis et omni morum ratione iuvenilis!), quibus, deficiente corpore et viribus, prodigiose cupiditas, libido et malitia invalescit.</p>
	<p>Senex igitur proponar exemplum minus integris ne desperent; proponar bonis, ne annos iuvente labi perdite sinant. Nam curta est vita, sed magnam eius partem sponte profligando reddimus curtiorem; quam infelix ego prope totam perdidi.</p>
	<p>Quod mihi quondam Thomas, beate memorie Gradensis patriarcha, nimium obiecit. Annorum numerum postulanti «Paucos» inquit «habes, quoniam partem sivisti maiorem inaniter labi». Idque verum michi cecinisse, sero licet, perpendo. Felix hominum gen&lt;u&gt;s, si recta vota antecederent ceu secuntur.</p>
</div1>
<div1>
<head>II</head>

	<p>Ex alpestri qua monte Garruto Scultenna preceps Mutinam versus ruit, humili virga nobilior cespite genitor, suis altior montibus animo, Bononiam iunior petit: ubi minime aulicam ad vanitatem, non ad armorum studium, perditis refugium mentibus, non avaras ad operas fecemque mechanicam, sed ad litteras, curam unam humani generis perfectivam, se contulit.</p>
	<p>Quibus prestantissime labore summo studioque adeptis et laurea decoratus magisterii, Senas, ubi tum studia florebant, medicinam lecturus publica vocatione concessit, litteralis illic militie fructum auspicatus.</p>
	<p>Inde a Ludovico, rege Hunnorum, ea tempestate virtute animi et rerum gloria regum clarissimo, singulari honore et premiis ingentibus accersitur, sic deinceps illi carissimus — quod mortalium nulli familiaritatem blandiorem, nulli plura confidentie prebuerit et veris amoris indicia — ut asseverare crebro salutis custodem fuisse et animam in eius manibus repositam esse dignaretur, ob idque genuina rex benignitate ac magnificentia, optimus virtutis interpres sincero eum affectu complexus, rerum omnium affluentia indulgentissime cumulavit.</p>
	<p>Verum ipse non thesauros infodit, non quas sibi subtraheret et cogeret posteris, male perituras nonnunquam, divitias exacervavit; sed liberalitatis, cui egregie natura pronus erat, materiam nactus, ita passim opes amplissimas magnifice erogabat, ut in regno eatenus Latinis indiscusse omnibus necessitatis asylum esset et refugium haberetur.</p>
	<p>Edes eius tamquam publice largitatis diversorium extabat; unum continue duxit beatissimum atque dulcissimum opulentie fructum, si munifice quas comparavisset facultates dispensaret ac magnifice uteretur, haud prope negotiorum gestor omnia congesturus heredibus.</p>
	<p>Nemo illo viro liberalior, nemo pecunie negligentior, nemo hospitum adventu iocundior, nemo fidelior amicis, nemo sincerior notis, indulgentior nemo familie, quam amplam adeo aluit ut privati modum excederet; nam, preter nominis Latini hospites, quorum eius mense frequentissime visebantur, ultra quadragenos domi equos alebat.</p>
	<p>Id ego sepenumero a Thoma Gradensi cardinali memorari, id a pluribus puer audivi: quantus porro censendus relique numerus familie, cum tantus esset equorum?</p>
</div1>
<div1>
<head>III</head>

	<p>Sed iste animus, isti mores, hec liberalitas, dignitas se omnibus omniaque impendendi, nobilitas non est? Que, per deos, nobilitas dicenda est, ubi acumen ingenii, morum decus et tanta animi prestantia non defuit!</p>
	<p>Iactent avos alii, imagines ostendant, suorum triumphos numerent: frustra omnia, cum claris indigni nominibus existant — ut Iuvenalis ait: «Quis generosum dixerit hunc qui, indignus, genere et claro nomine tantum» splendet? —, stemmata morum labe funestent, opes aut claudant aut turpes in usus dilapident.</p>
	<p>Pro, quantum nobilitatis nomine, cum etiam opinione aberratur! Faleris iudicia de hominibus, non personarum meritis dantur.</p>
	<p>Nempe quatuor genera sunt hominum: lucem plerique a maioribus accepere sed suis tenebris obducuntur; suopte nonnulli splendore, non maiorum illustrati sunt; predecessorum quidam et suis radiis inclarescunt; est eorum porro fex ima, qui tam suorum quam quidem suo inopes merito laudis iacent.</p>
	<p>At qui primitivi ordinis ex maioribus prodivisse nobilibus, ipsi vero minime haberi nobiles queunt, magis digni rubore perfundi quod claris nominibus que iactant sunt indigni.</p>
	<p>Commodus sanctissimi imperatoris Marci Antonii et Faustine infausta propago fuit. Divi Severi titulos Bassianus nebulis facinorum offuscavit. Karus, summa rei publice felix, ita Karinum filium virtuti domestice habuit adversum ut sepe «Meus non est!» inclamaret. Summi imperatoris Valeriani non solum virtutes imitari verum etiam indignam ulcisci necem Galienus, proles indigna, contempsit. Felix Vespasianus, si Tito Domitianum fratrem nascinatura pepercisset. Quid fatigo per vetusta calamum? Multa illiusce temporis; prorsus ceu illustrium familiarum prodigia quedam nostris quoque temporibus evasere.</p>
	<p>Quo predicanda Atheniensium quondam sanctio. Habebat electos rei publice muneribus ordine civitas: his honos cultus stipendia manebant. Erant inferioris ordinis qui urbanis rusticisque negotiis addi&lt;c&gt;ti essent. At qui se indignum summo vite deformitate effecisset, ad imi tenebras ordinis retorquebatur. Ita quoque quos virtutis decus primarium ad gradum pervehi dignum ostendisset, pulvere genitivo civitas serpere non patiebatur.</p>
	<p>Pari maiestas Romana consilio non tantum cives verum etiam exteros, adhortante virtute, summum ad apicem, quamquam a domesticis sordibus, extollere non fastidivit. Quo tam salubri quidem rudimento profitebantur honorem minime tam a natalibus quam propria quemque virtute mereri. Animus est igitur, ut ait Anneus, qui facit nobilem, cui licet ex quacumque condicione supra fortunam ex&lt;s&gt;urgere.</p>
	<p>Ex quo secunde sedis laus aggeritur, eorum videlicet qui minime suffragiis maiorum sed suapte prestantia inclarescant; eo, medius fidius, preconio digniores quo acceptam generis humilitatem per dura, per difficilia, suis meritis extulere.</p>
	<p>Tarquinium Priscum et, qui precessit, Numam ac deinceps Cesarem vulgo scimus, priores tacentur. Quid Augusto notius? Quid suorum primordiis ignotius? Pompeium, Fabricium, Quintium, Regulum, nomina clara omnes scripturarum pene sillabe strepunt; sic Homerum, Demostenem, Ciceronem, Maronem, et ex medicis Ypocratem, Galienum, pluresque deinceps claros legimus: obscuri parentes sunt.</p>
	<p>Fuere nostri quoque temporis lumina: quid famosius Iohanne Andrea? Quid scientius eiusdem nominis de Lignano?</p>
	<p>Quid clarius Petrarcha? Pari luce quam plurimi, quorum summa nomini veneratio tribuitur, genus residet. Hi nimirum ac similes perexigua de s&lt;c&gt;intilla ingentem flammam effudere, et truncum exarescentem ramis late virentibus obumbraverunt, ceu premissi, arescens nodosusque ramus, nobilem ac frondentem cespitem fedant.</p>
	<p>Bellica virtute nominosos nostra quoque tempora prebuere, quos nequaquam gloriosos inter reponi discussa ratio sinit, quod ad cupiditatem arma, non ad libertatis fructum exercuere.</p>
	<p>Porro illa summa, illa vera acclamandaque nobilitas, que a maioribus illustrata propriis quoque radiis spectantium obtutibus fulsit laudesque mirantium excitavit. Quantum paterne maiestati fausta propago Titus splendoris, quantum Theodosius, quantum denique ante hos filius Decius patri glorie et laudis adiecit!</p>
	<p>Profecto antecessorum imaginibus laus accepta, si indignus habeare, non probat, sed exprob&lt;r&gt;at; unde, Boetii sententia, si cares propria, aliena probitas non te clarum facit. Clamat tragedia: «Qui genus iactat suum, aliena laudat». «Nemo» inquit Seneca «in gloriam nostram vixit, nec quod ante nos fuit nostrum est». Unde Nasonis etiam carmen extat: «Et genus et proavos et que non fecimus ipsi, vix ea nostra voco». Numerant avos, domestica numerant insignia, quid omnium attingit in meritum? Si autem vetusta&lt;s&gt; familie generisve et nobilem quemque proprium non effìcit meritum, quid cause cur cariantem iamque sterilem truncum non magis quam virentem surculum in frugemque pronum admiramur?</p>
	<p>Quare qui tenebras generis gestorum luce dissipant, quanto his prestant qui priscorum tantum radiis apparent, tanto ab his, qui et suum lumen habent et avorum clarent, exceduntur. At quemadmodum in summo nobilitatis apice sublimes reponendi qui originis et suapte claritudine radiant, sic imo ignobilitatis pulvere serpunt nec suis nec priorum laudibus radiantes.</p>
	<p>Profecto videtur que in divitiis, ea in nobilitate etiam ratio haberi queat. Nam sunt qui paternam hereditatem absumant, rudesque adipiscendi inopes visuntur; hos nemo esse dites, fuisse vero ex divitibus dicet. Generosis parentibus, splendida ortusede, si indignus genere, indignus imaginibus reddatur, pari morsu argumenti «fuit iste ex nobilibus, non est autem ipse nobilis» audire potest.</p>
	<p>Quot vicis&lt;sim&gt; occurrent qui, orti in inopia, ampla copia fulciuntur? Quis dixerit: «Hic hactenus et nunc minime dives agit»? Ciceronem, «quem pater, ardentis masse fuligine» tinctus, «ad rhetora misit» si divina quavis gratia monstretur, quamvis nemo ex generosis manasse diceret, generosum tamen negare tanta ingenii luce, tanta preditum sapientia presumeret. Quo idem ipse in Salustium gravatus, «Est satius» inquit «me meis rebus gestis florere quam maiorum opinione niti». Nimium procul dubio vere, cum initium claritatis his qui nascituri sunt, quam his qui preterierunt esse terminum prestet. Quot nostri temporis, duce virtute, spectamus a sorde natalium splendidissimos evasisse!</p>
	<p>Illi vero summis prosequendi laudibus, qui relictas a maioribus facultates animi prestantia et virtutis ardore non tantum servavere, verum etiam exauxere. Par illos admiratio et preconium sequetur, qui generis laudes aut equipararunt virtute aut etiam supersalierunt.</p>
	<p>Quamobrem, sicut nec divitiis maiorum desertus dives haberi, ita nec priscorum gloria tumens, si careat sua, generosus quisquam debet. Rursus qui vigeat ingenio, sit accommodus artibus bonis, clareat moribus, prestet vita, licet mandram patrem opilionemve cognoscat, quis nobilem neget? Quis affirmet mentis luce carentem, ingenio tardum, moribus fluxum, quamquam patricium attonitumque divitiis? Quotus quisque non tangitur carmine satiro «Malo tibi pater Thersites, dummodo tu sis Eacide similis vulcaniaque arma capessas, quam te Thersite similem producat Achilles»?</p>
	<p>Haud erit hoc loco bonorum importuna divisio: pars ad animam, pars ad corpus, alia ad externa referuntur; quemadmodum potiora anime quam corporis bona sunt et diuturniora, sic externa ab his que corporis sunt antecelluntur. Atqui nobilitas, si a maioribus demanat, ceu vulgo instrepitur, inter externa erit computanda (in bonisne forsan corporis numerabitur? it Sutique: velut cetera — velocitatem robur pulchritudinem — morbus nobilitatem demolietur, quod sanus nemo confitebitur). Quod si in externis contineatur, ut opes honor dignitas potentia, auferri poterit. In quo mirum: cum enim externa omnia posse eripi videantur, hanc nemo unam, nisi quisque sibi, valet eripe&lt;re&gt;.</p>
	<p>Quare ad animi bona potius attinere iudicari potest. Quid ergo generis splendor et precessorum gloria ad nobilitatem? Nempe quod aurum carbunculo: speciosum magis clarumque videri prestat et pretium, non autem lucem, addit.</p>
	<p>Ita genus probitatem magnificat et illustriorem efficit, ceu laus antecessorum sequacium vitio supprimitur. Quid ergo nites pelle? Quid operiris serico? Quid auro luces ac gemmis? Quod peperere maiores, quod fortune indulgentia donavit, tua non sunt ut his valeas gloriari. Quid habes quod non accepisti? Da omnino tua: virtutem sobrietatem innocentiam equitatem, rectum de rebus iudicium; his gloriari poteris prorsus venerandus, si te preditum videro.</p>
	<p>Haud afferas: «Antecessores iustos, fortes, primos in urbe, factis claros, pollentes opibus habui». Quid tua refert, inglorie? Hoc nempe, quod notior ac per hoc despectior evadis. Fedum prorsus audire: «Parentibus iste et domestica indignus est gloria». Detractus exititit filio Africani, quia indignus censebatur, celatus imagine patrie anulus: equa nimirum extimatione, quatenus minime fulgeret aliena qui suam gloriam non haberet. Felix seculum presens si personas ex moribus pensaremus, non autem genere fortunave personarum vitia palparemus!</p>
	<p>Iam vero caro sanguis ossa nervi nobilem faciunt? Bene quidem admirabili concilio tuo, Deus bonus, Deus sapiens, unum hominem quo future superbie provisum foret creasti; omnis enim caro de terra est, omnis homo semen impurum prius est, idem alimentum in sterica, idem ac fedus omnibus ortus est. Quid igitur? Non confundit elatos Ecclesiasticus obiciens «quid superbis terra et cinis»? Namque membrorum valitudo seu robur, nec velocitas,nec sensuum acumen, tametsi felicitatis numeris includantur, haud tamen nobilitatis causa sunt, quippe communia cum pecoribus, cum piscibus, cum volucribus, cum reptilibus.</p>
	<p>Veniat in mentem animantium tripertita condicio: sunt vegetativa, sunt sensitiva, sunt ratione valentia; in quibus quidem quam vegetativo sensitivum tam sensatis prestat intellectivum. Est rursus quod vegetativo subsideat, corpulentie videlicet dumtaxat acceptione quiescens, superiorum impers omni virtute. Additur item mixta illa corpulentia, dignitate inferius elementum, cui rursus quedam, mente perceptibilis, materia prima supponitur.</p>
	<p>In huiusmodi rerum serie, veluti quo dissidet imo prestantius, ita quo fit propius contemptius quidque iudicatur. Nam que infima sit sola potentia famulatur, extollitur actu supremum. Ex quo, licet vulgo reclamante, que in virgultis postreme dignitatis habentur, ipsa vegetantis nature prestantia superant adamantem.</p>
	<p>Sic bibio, sic culex laurum mirtumque antecellit. Atqui &lt;in&gt; vegetabilibus ignobilia pleraque, alia vero prestantia: nascitur decora visu cedrus, frondibus, fructu; suavis odore, suavis usu nascitur, delicie Apollinis, laurus. Sambucus etiam nascitur simul quoque letifera taxus: una tamen his ceterisque omnibus materia tamquam parens terra est, que nequaquam ex solo materiave sed ex forma et usus commoditate laudem ac pretium sortiuntur.</p>
	<p>Ratio par in sensatis, nam que perfectiores complent actus potiora atque eligibiliora censentur; unde, quoniam progredi invalida, habentur animalia quedam imperfecta, quibus autem in diversum pro nutu moveri inque vite opera dexteritas promptior ad plenior, perfectiora quidem arbitramur.</p>
	<p>In quibus nimirum haud indigne contemplationis illa nature discretio, velut ad decorem utilitatemque universe creature varietatem figurarum, ita singulis pro anime prestantia prestantiam distribuens organorum. Boves, animalia tarda, ad tutelam cornibus armavit; ovibus, prorsus virium expertibus, nisi unde alerentur instrumenta negavit. Catto autem quanta pernicitas agilitasque indita est, quanta in zamfis vertibilitas, quantum videndi acumen, quatenus, cum insidiari ad capessendamque predam editus esset, acciperet unde ad actus redderetur idoneus! Quid memorem simias, que prope imperfecti homines visuntur?</p>
	<p>Utilior catto bos, sed cattus anime industria nobilior; deliciosorum mensis pretiosior fasianus gallinaceus perdix anser, verum dote nativa generosior philomena psittacus alauda sturnus, cuius et mirabilis solertia et humani sermonis capax lingua: ut vidimus non ego tantum sed complures in urbe Venetica Thome Gradensi&lt;s&gt; patriarche, qui Ave Maria continuata serie, nulla vel sillabarum infractione, sepius iteraret. In his igitur ceterisque similibus ex ingenio virtute utilitate prorsus laus accedit; ita equos nequaquam tam genere locove quam pulchritudine ac virtute probamus.</p>
	<p>Homo vero — quoniam intellectu ac per hoc ceteris quoque animantium potentiis viget ea nimirum importione, qua sensibilia superat — quo socios antecellit, hoc erit veneratione dignissimus. Nam velut sensibilia his que tantummodo crescunt nutriunturve illegitime comparantur, utpote longa differentia sequestrata, sic hominis et eorum que sentiunt, non intelligunt autem, prorsus aliena collatio est.</p>
	<p>Vicissim igitur homines, ut ratio premisit, nequaquam ea parte qua sentiunt crescunt sunt, qua cum muscis malvis lapidibus conveniunt, ut hic nobilis, ille dicatur ignobilis, considerari par est, tametsi compositi humani temperatura cuntorum feratur animalium equabilitate prestantior. Quare Avicenna prope <title>Metafisice</title> exitum, postquam satis collegit inter caduca nobiliorem animi prestantia hominis naturam, mox subiecit in hominibus illum esse nobiliorem, cuius anima fieret intelligentia in effectu et acquireret mores que sunt honestatis pratice.</p>
	<p>Sicut enim intentioni introrsus concepte famula vox ad animi imperium simulacrum conceptionis simile auribus representat, ita, qualis in affectionum domicilio quiescit anima, talem se aspectibus per cultum incessum gestum sermonemque explicat, de intimi status compositione extimum totius vite habitum effigians. Ex qua quidem effigie aut luce laudis clarescit aut probri tenebris offuscatur.</p>
	<p>Perspicuum igitur qua nobilior haberi parte dignus sit: videlicet qua non solum immortalis perpetuusque est, sed beatus, imo deus quoque haberi potest, qua de animatis inanimatisve ceteris decernit et solem lunam sidera cuntamque orbis pulchritudinem contemplari et frui potest. Istam nempe cognitionem sive lucem menti pro anime dignitate ab ortu divina bonitas insignit, ex qua scientiarum morum artium cuntarum seminarium fovetur.</p>
	<p>Verum hanc quibusdam, corruptibile corpus quod «aggravat animam», «inhabitatio terrena» obducit, ut «clausi tenebris et carcere ceco», ut Maro ait, scientes volentesque, revocante licet reclamanteque ratione, concupiscentiis obtemperent. Cernunt bonum et probant; sensibus tamen acti, non faciunt bonum quod suggerit, sed malo assentiunt, quod ratio dedignatur. Id nonnunquam ad se mens reflexa cum respicit, ut ait Boetius, «super monstra que patitur gemit» et cum apostolo clamat: «Infelix homo, quis me liberabit de corpore mortis huius?».</p>
	<p>Sunt rursus qui ab rationis dictamine sic eminus aberrant et abhorrent ut se non modo sensui totos subdant et non ingemiscant cupidinum monstris agitari, verum sopitas irritare voluptates et ultro esse malos iuvet; de quibus olim Salomon «Letantur» ait «cum male fecerint et exultant in rebus pessimis» dicentes et ducentes malum bonum et bonum malum; quibus Isaie vox «ve» comminatur eternum.</p>
	<p>Hanc Letheam rationis oblivionem Aristotiles «bestialitatem» appellat, quod morum perversitate, rationis omissa prestantia, facti sunt «sicut equus et mulus, quibus non est intellectus»; quos quidem haud immerito sanctio poetica vertit in beluas.</p>
	<p>At e regione calcatis nonnulli pessum animi languoribus excussoque funditus vite carnalis pulvere, honesti amore succensi, in arcem se virtutis integros extulere, implentes propheticam sententiam: «declinant a malo et faciunt bonum». Hos merito quidem heroas semideosque appellavere, quandoquidem virtus habetur heroica non modo reluctari passionibus, verum etiam absolutas defecatasque cogitationes habentes animi tranquillitate frui posse.</p>
	<p>Hinc liquere valet quam in extimatione nobilitatis erretur, cum solum dici nobilem par sit, qui plura intelligit et eligit facitque meliora, cuiusque usus rebus plurimis melioribus ac maioribus accommodari laudabilius potest.</p>
	<p>Quod si aliunde minime discitur, at artium ratio nos admonet, in quibus ea prestantior est, ubi altior vis claret ingenii queque subiecto nobiliore versatur. In quo quidem eorum extimatio, qui bellicam prestare ac per hoc bellicosos anteferendos putant, confutari valet; siquidem, in huiusmodi hominibus, que brutis quoque nobiscum communia sunt, plurimum considerantur: membra robur agilitas magnitudo audacia; et quamvis prudentia consilioque bella geri opere pretium sit, unice tamen aut fortuna aut dolo conficiuntur, quorum utrumque ratio artis eliminat.</p>
	<p>Preterea quicquid perspicua animi luce opusque vegetiore habet ingenio rarum habet artificem: eximiis namque animi dotibus perpaucos natura dignatur. At bellica passim cuntos hebetes dolosos malignos sevos immundos redigit in numerum in castraque tamquam in officinam recipit; qui sue prodigus vite qui alterius spectat avidus cruorem estque pronior in facinus, hispretium facit.</p>
	<p>Quanto laudabilior atque dignior honore qui, ut presenti vita bonorum laude versetur, in futura beatorum consortio fruatur, consulere civibus, dirigere vagos, sedare turbulentos, quod equum bonumve sit monere pacificus norit, studium vitamque omnem impendit.</p>
	<p>Pirri vox fuit: «Elige» inquit «milites magnos; fortes ego reddam». Non ait «sapientes pios iustos» sed «fortes efficiam», tamquam equos ad cursum, boves ad arandum, mulos ad gestandum. Quemadmodum enim de equis bobus asinis mulis, ea ratio deligendorum in bellis hominum habetur: haud immerito quidem similis, quoniam, cum bonarum nichil artium animo conceperint, ab omni honesti respectu conceptus avertant, equum ut per corporea perpensi negotio astipulentur, quo vel mali ipsi pereant vel malos ipsi perdant.</p>
	<p>Haud obiciatur laudabile quod versatur circa difficile, quia non, mehercule, tam difficile bella geri quam periculosum, neque enim quod periculosum continuo difficile. Quin eo ipso improbanda condicio eorum qui bellis agere vitam instituant, quod semper aut proprio aut aliorum exitio v&lt;er&gt;sentur.</p>
	<p>Quare honestis artibus anteferre bellicam desinant, nec Martiis addicti pacis munera curantibus comparent&lt;ur&gt;, cum inter bonos cetere quoque artes necessarie ad bene vivendum continuo sunt; bellica non tantum inutilis, verum exosa quoque prorsus est.</p>
	<p>Comitis de Carraria, cuius omnis vita in bellicis versabatur, vox illa manavit: arma tractantes medicis comparari, quos sola necessitas advocaret. Et verum quidem. Nam productissima quidam licet etate medentium opera non eguere: ita fieri valet ut una urbs, una provincia, imo orbis ipse diu a bellis absistat. Quemadmodum imperante Augusto diu, orbe pacato, clausa Iani limina perstitisse leguntur, sic rerum summam tenente post Corrado non solum bello abstinuit sed omnibus interdixit.</p>
	<p>Tolle igitur morbos, frustra sunt medici; deme cupiditatem mentibus, enses et galee, quod vulgo optari solet, in vomeres conflabuntur et marras, et qui spoliis imbecilliorum nitet argento sordescet in griso. Oars preclara, que cessante nequitia prorsus vilescit ac deficit! O etiam insignes et studiose preferendi quibus servata mortales inter iustititia miseros esse conveniat!</p>
	<p>Ubi est igitur hominis dignitas, ubi nobilitas prestantiaque? Num in corporis figura, in robore, in valitudine, in priscorum edificiis, in opibus, in ordine propinquorum? Nequaquam, uti satis arbitror claruisse, verum qua parte prothoplastus audivit et intellexit: «Crescite et multiplicamini et replete terram et dominamini piscibus maris et volatilibus celi et universis animantibus que repunt super terram». Et longe post decantatum legimus: «Omnia subiecisti sub pedibus eius, oves et boves, universa insuper et pecora campi, volucres celi, pisces maris qui perambulant semitas maris». Nequaquam datum seu dictum est «Dominare hominibus, dominare vicinis, dominare sociis», sed nec etiam «Dominare filiis».</p>
	<p>Nempe homo homine nature genitura inferior non est. «Omnes homines» ait Gregorius «natura pares genuit; sed variante» inquit «meritorum ordine alios aliis culpa postposuit». Aristotiles insuper, ubi Politicam instruit, docet et dicit ut hi presint, illi subiciantur, hominum utilitati natura congruere, non quidem qui plus potest, qui plus habet, sed qui plus sapit, qui ratione, qui intellectu, qui iustitia sobrietate moribus plus valet, superesse ac reliquos dirigere, quemadmodum pars rationalis sensibili mortalique immortalis et maius bonum minori preponi iure convenit.</p>
	<p>Ea igitur portione nobilis homo censendus qua meretur singulis prefici, qua immortalis paulo minus minoratus est ab angelis. Hac dominum Deum suum pro accepta mensura cognoscit, hac templum Dei est, hac veritatem de rebus inquirit; hac sese, hac ceteros recte disponit, hac sapiens nominatur — neque enim a corpore quisquam sed ab animo sapiens nominatur —, hac non tantum nobilis, sed felix, sed liber et dives; nec fures timet, tyrannos impavidus audit, infracto animo paupertatem et exilia subit.</p>
	<p>Pithagoras,Anaxagoras equanimiter abesse patria tulere, Socrates imperturbatus venenum hausit, Diogenes captus atque venundatus, cum quid artium nosset Xeniades percontaretur, «Novi» inquit «liberis imperare». Admiratus dictum, Xeniades «Ergo meis» inquit «liberis imperabis». Bias incendio superstes «Omnia» inquit «mea mecum sunt».</p>
	<p>Domine Deus meus, omnia mea mecum fuere, servi tui verbis sepe inclamavi: «Dominus regit me, nihil mihi deerit; in loco pascue ibi me collocavit», omnia habentem et nihil possidentem, non domos, non agros, non thesaurum. Tuo tamen dono hucusque semper ubi vixi domos electas gratis habui, agros meo iure pervagatus sum, quantum abunde ad honestam civilem que vitam esset, ultro ab his qui thesauros haberent suffectum. Etsi pauper, nunquam tamen egenus fui, ut terentianum illud afferre queam, «Omnia habeo nec quicquam habeo».</p>
	<p>Verum, quod tranquillum reddidit, divitiarum amplitudinem non optavi, potius oravi sepenumero voce servi tui: «Egestatem et divitias ne dederis, mihi tribue tantum victui meo necessaria». Mercaturam quoque, ut que litteris officeret et vix sine tua offensa, sine proximi deceptione agi valeret, prorsus abhorrui; summatibus gratus, paribus acceptus, inferioribus haud inhonorus occurri. Non hoc mihi nobilitas carnis et sanguinis, non opes nequiter parte, non favor scelere vendicatus, sed ingenium, sed virtus ac mores promeruere.</p>
	<p>Deme facultates plerisque nefarias, autoritatem facinoribus acquisitam, clientium, quos trahit necessitas, cultum: contemptos obiectosque ac populis invisos spectare poterimus. Profecto nemo malus impius sevus perfidus, nobilis dici potest. Nam est nobilitas, Boetio teste, ex meritis suorum laus proveniens; qui procul dubio, si fuere laudabiles, et boni quoque fuere. Omne enim bonum laudabile itidem videtur; si laudabilis extat qui nobilis est, bonus quoque esse convincatur. In quo itaque nec morum nec ingenii nec innocentie nec bonarum quicquam artium, sed magis libido vanitas feritas immunditia, et vite prorsus ignavia, is omnino laudabilis ac per hoc negari nobilis debet.</p>
	<p>Ipsa namque vis nominis docet ut nobilitas quedam notabilitas esse vide&lt;a&gt;tur. Nam qui egregia aliqua virtute, insigni bonitate, iustitia morumque prestantia notabilis appareat, nullus infitiari nobilem potest; huiusmodique qui sit in hominum laude admiratione caritate versabitur. Contra vitia inertiam fraudem contemnimus improbamus odimus adversamur. Ex quo fieri nequit ut qui inter suos despectu odioque dignus et Dei favore habeatur indignus, licet opulens et imaginibus nitens, predicari nobilis possit, cum nobilitas quidam bene acte vite splendor sit.</p>
	<p>Atque genitor, regiam benivolentiam scientia et virtute primam nactus, quem unum ad fructum amicitia familiaritasque regnantium verti debet, in favore et protectione bonorum impendit; regalis quoque munificentie dona, quam liberaliter impensa, tam splendide utiliterque distribuit, hoc uno felicissimus quod in illius incliti principis tempora incidisset, qui amare virtutem et digno prosequi honore dignaretur.</p>
	<p>Ergo, tenorem cepte rei secuturus, diligentem patrem familias imitabor: quemadmodum enim receptorum supputationem emissorumque rationario inscribit, quatenus quam preterita respondeant presentibus norit, sic annos ego preteritos in suspiritu cordis mei recognoscens, etatis seriem transacte scriptura complectar, quatenus iacturam vite subiectam oculis habendo et omissa doleam et si qua valeo diligentia restaurem.</p>
</div1>
<div1>
<head>IV</head>

	<p>Ab Hunnis itaque genitor, ne cum barbaris coalescerem, genitrice me infante defuncta, in Latium, pedagogo Michahele Zagabriensi alumnoque, infantem mittit.</p>
	<p>Suscipit vir utique religiosus ac morum prerogativa cunctorum venerabilis Thomas frater (tum provincialis Bononie minister in ordine beati Francisci, post demum cardinalis) et in protectione alumnatuque Iacobi de Canali opulentissimi civis Ferarie locat.</p>
	<p>Primum ibi stationem Italici hominis auspicatum, inde Ravennam transfert claustralibusque sancti Pauli, curam infantie impendens; ubi tamquam omnium utero editus summa caritate et prestantissimo educatus officio sum.</p>
	<p>Quo mirum videri nemini debet, tot inter virgines Deo sacras adolescens, si imbellis ac mitis et qui nil sevum sanguinolens crudele nedum agere sed nec spectare quidem potis sim (educatio naturam componit: si recta sit dirigit, si improba quem suscipit in devium torquet).</p>
	<p>Harum igitur studio plus quam materno alumnatus, sub Donato Casentinati prima litterarum auspicia Ravenne cepi.</p>
</div1>
<div1>
<head>V</head>

	<p>Dehinc puerescens adhuc Bononiam mittor, ubi vidua nobilis Iacoba de Tavernula, germani fratris Gratiani interventu me cum filiis alens, ad scolam mittebat.</p>
	<p>Et, quod ad succedentis fortune mee omen extiti, Philippini Lugensis pedagogium subii sevum quidem atque, ut ita dixerim, ferreum, huic conducta post camara sub Alexandro Casentininensi summo grammatice professore.</p>
	<p>Sumptus sibi fratrique ac mihi Thome cura suppeditabat, abunde parente meo sufficiente ab Hunnis cunta. Quo paulo post defuncto, sub tutela misellus studioque Thome vixi, nec alium deinceps patrem agnovi.</p>
	<p>Philippini itaque crudelitatem insaniamque perpessus obstinato animo, litterarum atque preceptorum omnium odium cepi. «Plagosum Orbilium» meminit Flaccus; hic plane minime plagosus, sed discipulorum carnifex erat.</p>
	<p>Quatuor eramus: nepotem Gratiani immaniter ita quondam verberibus laceravit ut, moriturum veritus, secesserit. Nos tametsi condiscipulum diligeremus, mori nichilominus, quo vel Philippinus penas daret aut perpetuus abesse exilio cogeretur, optabamus. Sed, diis nobis iratis, convaluit et felicior placido monitori suorum cura disponitur; noster nobis tirannus redit.</p>
	<p>Abhorret animus revocare in presens facinora crudelitatis et nequitie, que sanguinolentus in me, que in fratrem expertus est. Unum ad perennem sevitie notam sigillasse legentibus suffecerit. Octennem puerum, nescio qua Thesiphone ad litteras ab arvis translatum, quatenus una condisceret ruricola meus Philippino tradidit. Taceo que verbera quos calces pusillo impingebat.</p>
	<p>Cum semel nescisset <title>Psalterii</title> versum reddere, usque ad exundantiam cruoris flagellavit, pueroque summe vociferante, vinctum pedibus, nudum, uti erat (semper enim pro quavis mendula nudatos quo undique pateremus ad flagra verberabat), in puteum, qui erat et extat, ut arbitror, in domo scolastica Porte Nove (levorsum cum introieris curiam paulo intus hostium) aqua tenus suspendit.</p>
	<p>Cum circiter Beati Martini festum esset, finitum usque prandium dimittere perseveravit; denique extractum velut ab inferis, cum plagis tum gelu semivivum et vicina morte pallentem lectulo collocat; panniculorum igne percalefactorum iterata adhibitione vix reduximus ad vitam. Animadverte, lector, quale de maiusculis supplicium sumeret, sic seviens &lt;in&gt; infantem.</p>
</div1>
<div1>
<head>VI</head>

	<p>Errant ad imbuendos pueros litteris adhiberi sevitiam arbitrati; modestia et placabilitate eruditores magis proficiunt. Nam lenitate et laude quadam adhibita generosa mens accenditur pronaque sequitur qua plaste manus vocat; velut enim magnopere confert saluti dilectio languentis ad medicum, sic amatus preceptor suavius auditur, verius creditur et quod exprimit tenacius retinetur.</p>
	<p>Contra vero, Quintiliano teste, pueri nimia emendationis sevitate deficiunt; dum enim qui docet horretur, difficile quod dicit imprimitur.</p>
	<p>Quod melius sapit, melius nutrit, Avicenna testis est; sic mehercule quod iocunde memoria concipitur, fidelius perseverat, ideoque mira omnia atque delectabilia amata suavia, rursus omnia ingentis aut turpitudinis aut portentosi facinoris (quoniam huiusmodi vehementius animus afficiatur) herent memorie tenacius.</p>
	<p>Ergo sit placiditas, sit lenitas in preceptore, alliciat venire iuniores quam cogat ad scolam, et quemadmodum rectores urbium amari velle quam metui toto annixu intendere opere pretium, haud secus in scolastica re publica eruditor discipulis amori esse quam terrori curet.</p>
	<p>Equorum imitentur domitores, qui sibilis pullos et desticatione vocali compolitioneque palmarum primum tractant, calcaribus abstinent, capistrant magis ora quam lorent, multifida sonante magis quam feriente ad iter virga componunt et hominem pati docent.</p>
	<p>Neque ab re extiment virgines a maioribus Musas constitui, verum ideo quod qui doceat et integritatem in moribus et in omni vita mansuetudinem virginalem atque liberali quodam cum pudore placiditatem referre par sit; quandoquidem scientia multarum rerum sine morum splendore appareat rurestris et potissimum contemnenda.</p>
	<p>Velut enim qui picturare discit ab exemplari simulacrum liniat, sic anima pu&lt;e&gt;ri ad vitam docentis emulo tenore se fingit; quamobrem in preceptore vitam considerari doctrinamque opere pretium est, quarum altera eius qui venit erudiendus mores format, altera informat ingenium; hec bonum, doctum illa dimittit.</p>
	<p>Teneris utilius vita, sed iam solidis doctrina in magistro requiritur. Neque enim valet qui mansuetudine, prudentia ac vite quadam, ut ita dixerim, eutrapelia (quod suavitatem convivendi interpretari iuste possumus) careat, voce sola aut, quod maxime iuvat, exemplo auditores erudire.</p>
	<p>Sit preterea ingeniorum varietatis perpensio, nempe quosdam melius comparis emulatione accendimus, laudibus (ceu equos lituis) animamus; quibusdam blandi&lt;tii&gt;s, disciplina quibusdam (sed modesta quidem), nonnullis increpatione paterna consulendum.</p>
	<p>Nam quo generosior spiritus hoc inconsolabilius contumeliam tolerat. In plerisque imitanda medicorum sapientia, qui non audientibus fomenta languoribus cedunt quam operam perdant.</p>
	<p>Est haud insuper mediocri adhibenda consilio in propinando qui&lt;d&gt; discant mensura. Semper citra capiendi facultatem discentibus ministrandum. Nam quemadmodum infra saturitatem stomaco infarcienda sunt alimenta quo pareant digestive, ita citra vim capabilitatis lectio ingeniis imperanda.</p>
	<p>Certa et nequaquam onerosa facile inseritur, multiplex et molesta satiat non nutrit. Ingenium quippe sumit facile, leto corde volutat, dumque docta servare minime desperat, ipsa fiducia que audita sunt pressius inherescunt.</p>
	<p>At ille tortor contristabat discendorum mole dolentes et sue rursum terrore presentie reddebat exanimes. Quippe cum essem ordinis secundi cuntorum latina carmina notabilia antecedentium, Catonis, preterea Prosperi, Boetii quicquid legeretur, complecti mente ac reddere compellebat, quamobrem rerum molestia et suppliciorum expectatione vivens moriebar seu in morte ipsa vivebam.</p>
</div1>
<div1>
<head>VII</head>

	<p>Ergo cuncta quam presentem sortem malens, animo desperato fugam statui. Verum negabatur custodis instantia (se enim perosum merito norat cuntisque in desiderio fugam esse). In camera, quasi diro carcere, iuge mancipium eram nec licebat Argum non intueri, nisi quam diu ad audiendum Alexandrum,communem omnium preceptorem, convenire tempus exposceret, nam summorum metus cruciatuum limen egredi prohibebat.</p>
	<p>Quid tandem? In fesso beati Martini, cuius solemniis ceu bachanalibus, mero largius hausto, laxavit (quod vix alias contigerat) ut lusitatum in scolas quo ceteri exultabant irem. Mox ego quasi rupta volucris cavea evolo, cursimque portam, qua Florentiam iter patet adiens, exeo, nec ante cursum rumpo quam per tria passuum milia sancti Rophilli pagum tenui. Ibi nox imminens stare compulit.</p>
	<p>Sic viator egregius, sine spe, sine auxilio, sine comite, sine locorum hominumque notitia, sine viatico, mansi. Unum dumtaxat anconitanum et eum quidem in penifero nescio unde interceptum habebam; cene hospitiique pretium fuit.</p>
	<p>Aderant Thusci mercatores; hi me puerum conspicati et scolasticum, id quod erat, fugitivum rati, malimne pariter proficisci famulaturus rogant. Annuo libens: quid negassem esse, dum sub Philippino tortore non essem? Cum his igitur matutinus pergo.</p>
	<p>Ubi appulere Planorium, refectione se instaurantes, me in partem vocant. Inde hi equites, pedes ego, digredimur, perque saxa et colles nive ac pluvia lubricos sequor hanelus. Sed tanti erat abesse a feri preceptoris aspectu.</p>
	<p>Noctu iam tandem vicina, Loiano recipimur, ubi mercatoribus obsequium prestare omnifariam nitor. Illi, seu etatis miseratione, seu quia, notis quibusdam indolem supra rurestrem cernentes, egregia progenitum domo putarent, humaniter satis habuere.</p>
</div1>
<div1>
<head>VIII</head>

	<p>Predam interea Philippinus elapsam meret furit contatur. Nequicquam omnia. Rem tandem ad Thomam perfert, qui mox alterum patruum meum Bonatum cyrugicum et una proprium famulum Iacobum, prebitis equis, fugam insectari iubet.</p>
	<p>Quibus cuncta explorantibus custodes porte sancti Stephani pridie illa puerum emigrasse vesperi docent; perque circumstantias me fore coniectura verisimili tenentes, insequi magnis itineribuspergunt. Loianumque sub lucem adeunt, forisque hospitium editui foco assidentes, siquis puer eo demigravisset edita voce hospitem percontantur.</p>
	<p>Ego trepidanti corde, id quod erat, augurans me posci, strato sensim hospitioque meme proripui et focum secus fabulantes de fugaci, insensus ipse, agnosco meos, atque inde tremens fugito celerius lignorumque strue cava tenus rupe ab hospitio sequestri abdo me.</p>
	<p>Diluculante iam omnes surgunt, absentem queritant et quonam elabi potuerim tanto viarum errore, in tenebris precipue, stupent. Porro eminus singulos ad clamores aures tendo; quibusdam adhibitis canibus insectatio mandatur. Id nequicquam totum. Atqui situs est locus ut hinc vallestris demissio, inde montes editi impediant: tramite medio pergendum. Ibi apertili claustro addictus custos transituros ad pedagium urget.</p>
	<p>Ast ubi quiescere turbam sentio, regredior ad stratam et propero. Valli observator:«Quonam tu istorsum? Heus, age, porrige stipem». Parantem solvere (supererat enim nescio quid nummulorum quos a mercatoribus acceptos Planorii tabernario solveram), monitus ergo datis indiciis capit me: «Haud sic» inquit «fugitive. Non hinc abire licet prorsus». Querentem renitentemque detinet, cornuque pro conventu signum dat.</p>
	<p>Illicet patruus et Thome verna accurrere, flentem me ac negantem remeare omninoque obluctantem, cum blanditiis, tum sponsionibus a Philippino dimissum iri tranquillant placantque ac tandem impositum equo revehunt.</p>
</div1>
<div1>
<head>IX</head>

	<p>Ecce carnifici, verum mutata sorte restituor, ut qui prius in scola ad hospitium victumque, nunc in domo patrui mansitaremus. At quicquid presentia domesticorum, quorum ego audaciuscule conspectu agebam, sevitie temperaret, tenet in scola, ubi, tamquam in regnum venisset, furiosius repensabat. Venena, fateor, semel et iterum intentavi; nive domesticorum qui adverterant studium cavissent, dignum Orco misissem caput.</p>
	<p>Quis valeat, sancte Deus meus, iuventutis iter, unum, Salomone teste, de scitu difficillimis, evolvere quam varium, quam vanum, quam preceps, quam cecum ac per hoc miserum? Nosti, Deus, cor meum et conscientiam, quam solus mundas utque sese recenseat, corrigat et dirigat tribuis. Nosti quam pudeat preteritorum, quam peniteat, quam te doleam et illacrimer offendisse.</p>
	<p>Discipliceo mihi quia displicui tibi. Quam sepe cum propheta tuo, intimo suspiritu, clamavi: «Delicta iuventutis mee et ignorantias meas ne memineris». Eram puer et iam tam malus ut hominem odisse ad mortem possem auderemque ultra odium intentare.</p>
	<p>Verumtamen, cum perversa voluntas effectu caruisset nec tiranni crudelitatem ferre valerem, iterum ad oppidum sancti Iohannis effugio. Ibi pigmentario servitium loco. Verum meis vulgo me perquirentibus, fratres minores, quibus Thomas in diversum inquisitionem mandarat et eram familiariter omnibus notus, species mercato vendentem comperiunt et, multa invecti precatique multa, ad conventum alliciunt.</p>
	<p>Quibuscum in deliciis mansi quousque Bononiam missus regrederetur. Ast eodem Iacobo pro me ire iusso, nisi accepta fide nullatenus me Philippino redditum iri, minime assentior reproficisci.</p>
	<p>Ergo reveniens, a Philippino ad Bartholomeum Theotonicum traducor. Thermarum hospes in fronte vici Nosadelle, hospitali tenue, simul in scola predicta pedagogium agebat: haud tam crudus atque Philippinus, verum imparis minime frontositatis atque stultitie.</p>
	<p>Nam camare, qua docebat, in porticum edita valde ingens fenestra ferrata obliviosos erratisve aliis reos carcer includebat; hac, nocte hiberna quanta erat, plerumque sole quoque estivo, publice vadentium ludibria passuros servabat; preterea quinos nonnumquam senosve nudatos in turmas agens, ceu ludibundus, ad lassitudinem usque nudus et ipse cedebat.</p>
	<p>Duobus igitur sub cruentis temerariisque pedagogis non dico vixi sed in erumna miserabili pene mortuo similis mansi, donec, bello Mediolanensi coartata Bononia, Ravennam sub monacharum delicias remeavi.</p>
</div1>
<div1>
<head>X</head>

	<p>Porro Thomas, ingentibus variisque provincie negotiis distractus, cum secularem religiosus puerum, iam grandiorem quam quem inter virgines Deo sacras coali deceret, nequaquam integre satis curare posset, quatenus se a mei solicitudine vendicaret, communicato consilio potissimum cum Bernardino inclito Ravenne dominatore, cuius amicitia unice fungebatur, coniugi me addixit in phisici Nicolai domo, qui unicam senex gnatam Margaritam habebat.</p>
	<p>Id provisu iussuque dominantis effectum. Erat ea viro permatura, ego annis atque ingenio inferior, ita quidem ut una mensa, unus thalamus, unus quoque lectus diuscule pariter me cum illa atque Leonarda, eius consobrina virgine coeva, omnis voluptuose non dicam actionis sed vel cogitationis quidem habuerit expertem. Adeo tum maior innocentia puritasque animis inerat.</p>
	<p>Precox impresentiarum malitia et sera virtus nascentibus ingenio, si mox editi ad libidinem vitiumque sed tardicordes ad rectum honestumque quod sit nascuntur, ut cum septennio nil impudice nunc feditatis ignoretur, cum iam pubescentes prorsus in venerem segnes erant.</p>
	<p>Si quispiam eatenus infantes, ceu geminos Utini agens deprendi, quorum mas natu septennio minor, senario sequioris sexus erat, siquis, inquam, turpiter commixtis adventavisset, nonne, pro Iuppiter, clamasset, nonne instar prodigii ac victimis quidem procurandi censuisset? Pro dolor! Etas presens risu ad ludicrum duceret! Fovemus vitia, colimus, ideo uberius fruticantur atque silvescunt.</p>
	<p>Tali ergo innocentia in socerorum disciplina coalescebam, qui me quasi filio gaudentes ad scolam sub Donato iterum preceptore parentum indulgentia mittebant.</p>
</div1>
<div1>
<head>XI</head>

	<p>Atqui fato deteriore socrus idibus septembris premoritur, nonis ianuariis socer. Uxor, Leonarda et ego, «tres imbelles» (ut ille ait) ac rerum domesticarum saluti minus idonei, superstites eramus.</p>
	<p>Ille modestius, ego lascivius omnia. Thomas, huiusmodi eventu ardentiore nostri cura anxius, Iohannem de Salico cum uxore Margarita filioque Iustino, gravem etate et rusticationis adprime doctum ac modestia plusquam agresti, nobiscum perlocat; tum nostri, tum possessionum mearum, quas parens coemi Ravenne iusserat, tum socerorum quoque parafernici incrementi curam mandat. Fratribus itidem, nominatim fratri Ubertino de Morgano, ut respectum nostri habeant onus imponit.</p>
	<p>Et, audientium pace assertum sit, plus sanctimonie, plus religionis, plusve humane caritatis in illiusce temporis conversis quam hac tempestate in his qui ordinis columne censentur facile repperisses.Tum haberi vita quod dicerentur et quod haberentur esse certabant; nemo pedes calciabat, nemo loculos habebat, nemo tangebat nummos, nudus nemo cubabat, obedientie sacrum et religionis sancte normam prevaricari piaculum erat.</p>
	<p>Nostri vero haud solum moribus professionis nexum impugnant,sed nomen, quod nudum pene superest, extinguere conversandi perversitate niti videntur. Quippe calciantur nudantur thesaurizant, nummos contractant, negotiantur, aulas frequentant, equant mimos, omne facinus dum venerentur principes flocci pensant. Quo factum est ut sanctus ille ordo olimque venerandus, alterum fidei columen, non solum honorationis cultu vacet sed contemptibilis alumnorum suorum dedecore iaceat.</p>
	<p>Ergo frater Ubertinus, periculi minus et honesti plus inesse ratus, siquidem consummato matrimonio viveremus (quid enim tam obnoxium discrimini quam in femina pudicitie integritas, precipue superioris coercitione secure?), Leonarda inter virgines sancte Clare Deo dicata, nuptias parare meque maritum efficere destinat.</p>
</div1>
<div1>
<head>XII</head>

	<p>At medius fidius impudicitie omnis tum ac debiti maritalis haud tantum expers sed prorsus ignarus eram. Quo dubius socium meum Iohannem Bonaventure de Zenariis, Ravennatem atque patricium provecte iam etatis, gaudens simul ac trepidans adeo et «Quid ago» inquam «socie? Parantur nuptie mihi: artis marite rudis, musso quid faciam».</p>
	<p>Completus ille ridiculo: «Heus bone, nil melius faciliusque discitur: actutum ego non peritum modo sed magistrum te dimitto». Inde ad electissimam scortum me raptans: «Hunc tibi, Placentina» (id enim meretricule nomen erat) «quocum lucteris tirunculum militiamque te discat autore duco». Illa «Tum forma» ( qua olim extimatione spectantium et meo sepe crimine atque discrimine florui) «cum etate leta libensque» inquit «pugilem recepto, parque dudum certamen coniecto».</p>
	<p>Meminisse pudet raptum perque omnes obscene voluptatis illecebras contractatum vix virum. Expertaea et repetita per aliquot ante dies, negotii maritalis experimentum eruditus cepi.</p>
	<p>Scis Deus meus, qui solus expiare impuros nosti et expiatos electis aggregare, quam tum et deinceps impudicitie sincerus agerem, ut, nato primogenito, quanam in lucem editis patent exitus vera simpliatate et nescirem et undenam esset percontarer! Quam etiam sepenumero optavi et, nisi altitudini sapientie tue adversus esse dubitem, nunc quoque exoptem, in virginali illa mea puritate decessisse!</p>
	<p>Per tot adversa diversa discrimina tedia labores, commissa et omissa, infelicem hanc animam hunc usque in diem protraxi; que recolens horreo trepido tedet pudet. Verecundia mea tota die contra me est, tota die configitur spina, spina, inquam, conscientie, doloris et meroris mei. Nam ab illo coniugio peccati consuetudinem auspicatus sum, quod nimirum seu adversantibus fatis seu femine moribus nequaquam diu placitum constitit, ut vel nunc referam penitentius nichil. In quo vera nimium, cuiuscumque fuerit, illa sententia qua uxorem ducens audivit: «Hodie vitam domum aut mortem ducis».</p>
	<p>Scio, Deus meus, cuncta sic in pondere, numero, mensura constituisti, ut quemadmodum extra intermina&lt;bi&gt;lis potentie tue ambitum nil esse vel agi, ita nil ab ordine sapientie deflecti contingat. Unde, cum infelicem multiplex me eventus expresserit citraque indite virtuti aptum fortuna traduxerit, mensura tamen, qua celesti me gratia dignatus es, supra quam mea promeruerit iniquitas, vel ad anime salutem, vel ad presentis vite profectum abundavit.</p>
	<p>Ideo fortasse quod inter adversa reponebam cessit in melius. Quamobrem si uxor morigera animum irretivisset inviscassetque affectus, quis facile pronuntiet an mihi ad infortunium concessisset? Quippe, velut minime pauci, mancipium inglorius uxorium delituissem, futurus ultra unius urbis terminos ceteri orbis ignarus.</p>
	<p>Verumtamen fuit ea mulier haud prima inter formosas, minime postrema tamen; verum cuntarum artium ingenio, quas nosse matronas utile ac pulchrum habetur, que facile precelleret. Rei vero familiaris domusque pernegligens, una corporis cultus diligentia fervebat. Purpurismo cerusa ceterisve fucis more patriosese depingere.</p>
	<p>Ego abominari abhorrere improbare atque exprob&lt;r&gt;are, inde minis ac verbere, id ne fieret, quoad poteram, obstare. Ceterum, ut natura est mulieribus («ubi nolis magis volunt» ut Terentius ait), quanto magis culpam impugnabam tanto voluntatem meam expugnare nitebatur; quo adolescenti, ut eram, inmortale dissidium anima infixit.</p>
</div1>
<div1>
<head>XIII</head>

	<p>Quid sibi vult preter naturam additus ad decorem fucus in matrona, nisi quod aut adulterium querit aut pene par adulterio crimen: qualis adultera viro placere?</p>
	<p>Nempe cui non satis ad mundum aqua, nunquam satis ab uno, quo debet, amari, cerusate siquidem purpurateque gene castum mariti osculum vitiant. Arrogare sibi preterea quod natura, imo nature dominus, Deus negavit, quid est nisi artifici invidiam facere et aut culpare quod eruditissimus conditor fecit aut ingratum ducere quod bonus dedit?</p>
	<p>Quod quanti sit criminis Cipriani martyris sententia testatur. «Siquis pingendi artifex» inquit vultum alicuius et speciem et corporis qualitatem emulo colore signasset, et signato iam consummatoque simulacro manus alius inferret ut iam formata iam picta quasi peritior reformaret, gravis prioris artificis iniuria et iusta indignatio videretur. Tu te extimas impune laturam tam improbe temeritatis audaciam, Dei artificis offensam? Et post pauca: Quod ornati te putas, quod putas comi, impugnatio est iste divini operis, prevaricatio est veritatis.</p>
	<p>Huic Cipriani sententie rursum adici videtur, quod non tantum criminalis est vanitas, sed etiam plena discriminis.</p>
	<p>Id proprie attestatione iacture Francischina de Ballis, ingenua Ravenne matrona, patefecit. Erat enim eleganti specie et que (quod elegantie decus augebat) modulamine vocis et canendi suavitate cunctos quoque viros facile aut equaret aut anteiret, ut Canens altera suis temporibus diceretur.</p>
	<p>Estu coream agenti, et tempore et saltandi cantandique studio geminato calore, medicamenta vis deliqui cepere dissolutaque in oculum delicuerunt. Ea, quo ne interrumperet canendi tenorem agmenque socium turbidaret, diu perseveravit, donec venenum ad intima oculi penetraret. Dolore tandem victa e pompa dimittitur, nec medentium cura potuit quin oculo privaretur; merito sane supplicio, unde formam augere studuit, deformata est.</p>
	<p>Preterea, quamquam fuci superficie tenus nescio quid aspectui nitoris afferant, sensim tamen cerebri qualitatem frequentati vitiant, ex quo et precoques in genis ruge crescunt et dentes uligine contabidi olidum os reddunt earum; ergo immunda et virum infectura contagio que oblita venenis appronat se marito. Accedit insuper quod que singularitate forme supergaudet, necesse est negligat officium matronale; quoque diligentius erga cultum fervet, eo negligentius domestice cure se impendat.</p>
	<p>Compati enim sese nequeunt officiositas rei familiaris et comendi corporis vanitas curiosa. Quid, quod aspici speciosior certans et palam ornamentorum sumptu mariti substantiam et clandestina coemptione fucorum haud contemnenda facultatum iactura comminuit? Placeat sane moribus uxor, placeat pudicitia, amore et honore, in virum inque familiam diligentia placeat, in quibus nempe femine pulchritudo coniugiique sanctitas constat. Nam que forma dumtaxat placere molitur, pudica esse vix poterit. Abeant fuci, abeant unguenta, nitidetur aqua, componatur crinis, non tam ornata quam munda sit cultu. Hoc decet, hoc maritale decus non violat, non displicet Deo, non conviventium linguas solvit, non spectantium oculos irritat.</p>
</div1>
<div1>
<head>XIV</head>

	<p>Atqui ad huiusmodi vitia procliviores indulgentia parentum efficit. Quippe mox natas splendide tenere molliter compte ceu dicatas Veneri puppas in deliciis nutricant: non laborare, non sudare, non cocinare, nullis in domesticis versari ministeriis, non ad solem prodire ne cutis fuscetur, non propius ignem ne asperascat patiuntur.</p>
	<p>Cesaries inungatur ut flaveat, os fucis pingatur ut placeat; adornetur ut magnifica et mirabilis prodeat, priusque condiscat hominem irritare quam pati queat. Qua nimirum perditissima caritate quasi una complexus ratione, ac minime tamquam rei familiaris, quod debetur, administre, ad virum eunt. Mollitiem lasciviam licentiam, quam in parentum laribus didicere, non servare tantum marite, verum etiam superare certant.</p>
	<p>Negligunt omnia, fastidiunt omnia, ancillari ministerio agi iubent omnia. Ipse somno indulgent, vegetare corpus cibis et otio student, magna temporis portio in excolenda veste comendaque coma delabitur; verum inter hec mariti substantia relabitur. Nulla namque privatis in coniugiis ad rei familiaris exitium pestis accidere validior quam deliciosa uxor et mollis potest.</p>
	<p>Olim Romane, scriptorum attestatione, vinum nesciebant; quando neptes Augusti lana et acus ab otio vendicabat, quanta extimanda in ceteris sobrietatis domestice disciplina? Alexander Macedo matris sororumque texta digitis vestiebatur. Haud deliciis Lucretia (non mediocre Romanorum decus matronarum), seu corpori scultu, verum negotio ac studio matronali et preponi invidiosa et amari meruit.</p>
	<p>Non permittunt vina Hispani virginibus. Bellunensis civitas hoc uno dumtaxat laudanda: virgines famulari veste ac ministeriis usque in nuptias servant, que ancillarum omnibus in obeundis muneribus vices implent, a vino prorsus abstinent, fucos ignorant, ornamentorum pompa nulla superbiunt; inter nullas vestium discrimen extat, patricia plebeiaque biseo eque vestitur.</p>
	<p>Quanto sanctius hec mariti limen ingreditur et matronale solicitius munus obit! Quanto rebus domesticis presentius consulit, modestius distribuit! Quanto maritalis iugum oneris patientius subit! Quanto denique imperia obsequentius audit et doctius servitiis imperat!</p>
</div1>
<div1>
<head>XV</head>

	<p>At vero mea, que sub parentum indulgentia didicerat, fecerat in consuetudinemque duxerat, minime prosequi nesciebat. Sed, dum augere studio formam certat, ut displiceret effecit, et sic in lites primo, mox in odium conversatio et pax coniugalis versa est.</p>
	<p>Fateor insolentis me spiritus puerili nimium protervia inquietasse domesticos, sed ea, que superior etate, sexuque ac etiam condicione inferior erat, ut lubricum equanimius supportaret par fuerat; verum, cum exoleta annis corpore prestaret, indignam se cui minor imperitaret extimabat. Que nimirum extimatio facile peperit contemptum mei.</p>
	<p>Testis ero mea quidem re vix integre succedere ubi sequior in thalamis sexus antecellit, veroque verius sonare versiculum «siqua voles apte pubere, nube pari». Quod illa de condicione nos tantisper in aliis quoque intelligamus. Sit inferior annis, sit fortuna, sit opibus nupta; haud habeat, vir quod preter virtutes revereatur vereaturve, quod miretur in sponsa. Cum superior advenerit, serviet maritus, non imperabit; nec tantum nupte, verum insuper affinium imperiis desideriisque obnoxius iacebit.</p>
	<p>Importuna res porro coniunx et disciplinam recipere nescia, que virum ex alto spectaverit, superba parentibus, superba genere, superba divitiis: unde est illud satiri «Intolerabilius nihil est quam femina dives». Sed nec mediocris illa vanitas, ne dicam stultitia, qua is gener inquiritur qui totis facultatibus emendus sit, emptoque famulandum; cui nupta serviet, cui honorem cultum assurrectionem ipse reddas, si cui placet, mihi displicet. Quippe, ut fastigioso natam coniugio alloces, exteros ditare et tuos lares depauperare, insanie proxima ambitio est.</p>
	<p>Quare, mea quidem sententia, socerorum par fortune gener, altus animo non genere, suisque virtutibus non suorum imaginibus clarus, cui ingenium, cui intellectus, cui ratio vigeat, qui magis sit dignus opibus magnis quam habeat nec dignus, eligatur. Ita uxorpar aut queratur inferior, que deceat virum, non premat, et utrumque impleat et foris coniugi dignitatem et domi famulatum exhibendo. Ista mei, siquis interpellet, summa iudicii; verum sors aliter sanxit.</p>
	<p>Nam, preter genuinos mores, fastum vicine, et in primis matrona Lamberdanorum parens Delmotta, his consiliorum facibus accendebant, «Hunce tu maritum» insusurrantes «minusculum tenellum mollem, quibus affeceris primordiis talem eris adultum perpessura. Insta frange incurva, illius affectus subice, frenum pone; tuo velle quam suo gaudere condiscat. Quisnam est? Quid scimus unde? Isto tu lare, ista vicinia, ista denique urbe orta est. Huiccine Senecto» id enim vocabulum pueris convicii loco tota id locorum gens habet «quia sit maritus obtemperes?Indignum, sed magis ut imperes dignum».</p>
	<p>Huiuscemodi aut minime dissimilibus depravata suggestibus, repugnacem se agere per cunta pergebat. Ast ego, cui natura dabat ut vel superiores contumaciter audirem, toto ardore nitebar contra, nunc maledictis nunc quibus valebam verberibus. Interdum quo tue ferro acceptas ulciscebar iniurias, nec dispensator domesticus nec uxor anus, custodes adhibiti, illius aut temeritatem cohibere aut conceptum ex indignitate rei furorem meum satis erant. Quotiens venerabilis Thomas illam commonuit increpuit exterruit, ne me servitum ire conciperet; nive absistat, in longinqua me ablegaturum comminatus est. Et omnia quidem frustra. Acuitur enim malum malo et socia suggestio mentique simillima altius imprimitur. Fortius namque una Delmotte vocula, quia voto consonaret, quam mille Thome precepta valuit.</p>
	<p>Cum autem lacrimas sepe meas questusque ad Thomam deferrem, quo ab uxore abessem constituit, commendatumque fratribus Ferariam mittit, ubi dialectice, bacalario Iacobino Cortesio, licet immaturus elementa suscepi. Ferme anno peracto Ravennam reproficiscor, ubi idem quoque lector creatus preceptor fuit.</p>
	<p>Verum nichil illa fractioris animi nequaquam morigeram, uti par erat, sese reddebat. Inde rixe, ire, clamores, blasphemie, voces ultro citroque devote audiebantur; inde labi in devium et omnium sodalicia, quibus aut disciplina odio foret domestica aut vita freno careret, frequentare; cum mea invisa foret, socias per domos hospitari tam damnose quam turpiter cepi; atque hinc abeundi in preceps origo et initium extitit.</p>
</div1>
<div1>
<head>XVI</head>

	<p>Tandem una dierum, instructo iam prandio, litis exorse tedio, ut eram, manto correpto, limen excedo gressuque minime interrupto Cesenam peto. Comperto ibi Francisco, olim Thome famulo, Florentiam, quo animus et ipse cohortabatur, ire constituo. Quid facerem? Auxilium noti consilia deerant; nam vicenos dumtaxat bononinos et hos quidem casu abiens mihi repperi. Namque aliena sub tutela, nisi quod daretur vel sineretur, mihi in facultatibus ius non erat. Quid ago? Clamidem expono, huius pretium Francisco mihique viaticum fuit. Exegit enim expensas nummatus ab inopi: ducatus pretium fieri.</p>
	<p>Deus meus, per quot gradus infelicitatis mee ac pudoris calami huius tenor evolvitur! Occiduo iam die Florentiam appulimus egenumque, locorum rerum hominum prorsus ignarum, bonus ille comes in familiare sibi diversorium agit. Hospita ibi anus erat. Nocte peracta, mane excedimus perque templa fora compita erramus. Mox ad tabernam in chiassum (id loco nomen erat), coempto pepone, ducit; inde vage usque in prandium urbis decora monstrat.</p>
	<p>Simulac vero pransitavimus, ad theatrum familie Medicorum chiassum preter venimus; hominum illic haud infrequens cetus erat: lusitabant alii (dies enim celebris erat), alii, ut fit, verbo inutili tempus dabant. Ergo dum aleas versantes inspecto, considentium unus «Heus nam, adolescens» inquit «absiste procul! Siquidem propius te lusantibus satellites occurrere soliti dep&lt;r&gt;enderint, eris aut vinculorum mulctam pendes».</p>
	<p>At considens Nicolaus Lapi de Medicis me intuens sine pallioincapuciatum, passis per humeros capillis, id quod erat meditatus «Unde es?» ait; cui mox ductor Ravennatem respondit: et «Vis» infert «famularier mihi?».</p>
	<p>Que vox, scis domine Deus meus, tanta acerbitate, vulnere tam gravi cor mihi pupugit, ut nec hiscere contra nec lacrimas tenere potis essem. Quidni? Tantis in deliciis, tanta plurimorum cura (testis est Ravenna tota, testis quisque puerum novit) educatus et servatus, quante vix principum filiis contingunt, cui, ob reverentiam caritatemque patrui Thome, cunte moniales, quas aput alumnatus eram, fratres ordinis eius, amici omnes certatim blandi indulgentesque fuerant.</p>
	<p>Nec minus Ravenne dominator Bernardinus (qui Thomam ipsum dilexit ut fratrem et est veneratus ut patrem, quem sepenumero ab Hunnis genitor mannis amplissima largitate donavit) familiariter me habebat ut semper dum equitanti occurrerem alloqui, sepe etiam restans meum ad limen compellare dignaretur, quem insuper infantem maximus regum Ludovicus prelatus in Apulos transiens, cum parentis iussu coram perlatus essem, et blande suscepisset et pomi frustulo (prandebat enim) demulsisset.</p>
	<p>Fuerant preterea iam adolescenti uxor, verne, opes non modice. Haudquaquam itaque mirum si ad servitutis vocabulum perhorrui, qui supra eam condicionem tanto ad id etatis hominum favore rerumque affluentia percrevissem. Credo equidem sic fatis provisum ut cuntarum rerum presentia commodisque puer exolescerem, quatenus amarius adversitas nunquam desitura succederet.</p>
</div1>
<div1>
<head>XVII</head>

	<p>Quamobrem sapere mihi videntur qui ab ineunte liberos etate duris ac vulgaribus assuetant incommodaque monstrat pati. Quippe solidantur membra labore, robur capessunt, cumque sui exeperimentum fecere audaces redduntur, minus languoribus patent, incommodis securius accedunt, sitim inediam, estum hiememque tolerare patientius minoreve corporis iniuria queunt; quin etiam modestius contumelias aliave maiorum argumenta susceptant, que ab ipsis vite elementis audire et sufferre didicerunt.</p>
	<p>Non cibarium panem, non aquam, non pridiana pulmenta, que tener accepit, novit factus adultior fastidire; neque, ut ait Seneca, alios contemnet, quem ab initio singulis parem feceris. Germani et omnis prope arctoa plaga famulari natos cultu victuque alunt; alii mox provectos eliminant; exteris alii servitio locant, quatenus famulando condiscant quo pacto viri deinceps vivant.</p>
	<p>Qua in re sunt qui barbaros ferant risuque feriant. Barbari potius, et si minus forte barbari, at sane feminiliter pii masculo haberi iudicio queunt, qui mollibus teneris delicatis natos educant. Somnos in meridiem producere, ferculis in nauseam usque compleri sinunt; ad nutum omnia suppeditant, semper blanda ludicra queque iuvent, que exhilarent expleantque vota contribuunt. Ludunt perdite? Laudantur. Fantur impudice? Ridetur. Irascuntur maioribus? Permulcentur. Quicquid peccatur nutu applausuque suscipitur.</p>
<quote rend="block">
	<p>Quomodo igitur ab eo sperari virtus possit, quem tot vitia, tanta assentatio delirantium delirumque reddentium eviratum efficiunt? Hinc subit in evum exituris languidum corpus et quibusque minimis atteri facile; hinc inertia luxuria impatientia elatio, ortum ac fomenta recipiunt. Quippe, cui ad nutum puero cunta suppetivere, necesse est omnem ad contumelie viteque pressioris vel minimam salebram animus frangatur et insolescat. Hoc apud Maronem Italicas in laudes Dardanidis improperabat Numanus, «Durum» ait</p>
<l>a stirpe gen&lt;u&gt;s, natos ad flumina primum</l>
<l>deferimus sevoque gelu duramus et undis.</l>
<l>Venatu invigilant parvi silvasque fatigant,</l>
<l>flectere ludus equos et tendere spicula cornu;</l>
<l>at patiens operum parvoque assueta iuventus</l>
<l>aut rastris terram domat aut quatit oppida ferro.</l>
</quote>
	<p>Sic, Statio teste, non deliciis, non aleis, non otio luxuque memoratur Achilles, Chirone magistro, pueritiam instruxisse. «Ut rigido» infit
<quote rend="block">
<l>senior me monte recepit,</l>
<l>non ullos ex more cibos sed spissa leonum</l>
<l>viscera semianimes libens traxisse medullas;</l>
<l>hoc mihi prima Ceres, hoc leti munera Bacchi.</l>
<l>Sic dabat ille pater mox ire per avia secum</l>
<l>lustra gradu maiore trahens visisque docebat</l>
<l>arridere feris nec fracta ruentibus undis</l>
<l>saxa nec ad vaste trepidare silentia silve.</l>
<l>Iam tunc hasta manu, iam tunc cervice pharetre</l>
<l>et ferri properatus amor, durataque multo</l>
<l>sole geluque cutis, tenero nec flexa cubili</l>
<l>membra sed ingenti saxum commune magistro</l>
</quote>
et cetera.</p>
	<p>Que lectorem facile moneant, nostri temporis et mollem pueritiam fore et lascivam pubertatem et damnabilem iuventutem et vacuam ac ridiculam senectutem. Pudor temporum: umbra et luxu enervantur iuvenes nostri, deliciis marcent, comuntur fucantur.</p>
	<p>Haud ita quondam. Lacedemonum disciplina in agris parvos crescere alique sanxit, verberari ad cruorem usque vicissim pueris ludus erat; apud Gi&lt;m&gt;no&lt;so&gt;phistas nisi opera laudabili meruissent eliminabantur impransi; scommata Licurgus instituit quatenus convicia discerent imperturbata fronte suscipere.</p>
	<p>Haud dico scommata, sed tum equanimius iniurias tolerare iuventus norat, quam nunc aut parentum aut monita preceptorum. Quid? In otio nos cibo, lusu luxuque adolescentibus brumam scaphis, umbra estatem levamus. Variandi deliciandique in vestium cultu ac vanitate inventio iam fatiscit humana.Quippe nec modus impense, nec voluptatem reverberat pudor. Pro voto quisque liber increpationis metu delirat. Vanitati adolescentie senilis paret autoritas.</p>
	<p>Nescio illine admittendi sint qui evasuros pusilli imbellisque &lt;aiunt&gt; animi, quorum oriens ferocia frangatur et educatio ad plebeiam usque humilitatem conversatioque adequata sit, cum qualem prior alumnatus plasmavisset sequentis vite servaret expressio.</p>
	<p>Haudquaquam debere arbitror animos spesque adimi pueris (quin extolli potius ac foveri, verum licentiam ac luxum minui), neque id nunc molior. Ceterum, velut equos ceteramque ad usum supellectilem, sic homines metiri animo quemque consilium est.</p>
	<p>Ad mundi namque decorem necessitatemque mortalium tantam animorum voluntatum morum, quantam quidem figurarum varietatem dissonantiamque, celo distribuente, sortimur; ac per hoc, quatenus vite melius cunta suppeditarentur, effluxit tanta diversitas studiorum.</p>
	<p>Proinde quemadmodum alios ad bella, alios ad cursum, vehendis oneribus alios, molliorem quosdam in deambulationem equorum deligimus, ad id que quam maxime aptos magnopere providemus, puerorum sic animi studia vota, mores corporaque pensius animadvertenda sunt. Et cui quisque animum cure melius appronaverit, omnis ad eam cohortatio vertenda est. Quippe innate dexteritati exterior si quando fortuna congruerit, admirabiles fecundissimosque fructus edet. Contra vero quicquid, genio refragante, studium molitur, aut maligne assequitur aut perpetua difficultate convincit.</p>
	<p>Nequaquam illud itaque prosequebar, spem tenellis spiritumque tollendum; magis autem dirigendum, componendum et ne quid indignum indecorumve oppullulet falce moderationis coercendum. Sepe enim malignior animus pedagogi bonitate frangitur, et si non usquequaque tollatur, interdum tamen remissior in effectum exit. Ex adverso autem optima sepe natura deteriore convictu fluctuat in perversum.</p>
</div1>
<div1>
<head>XVIII</head>

	<p>Ergo molliter ego nimium, fateor, et supra quam par fuisset rerum indulgentia eo provectus etatis, ad primum famulitii sonum exanimis mansi; verum ultro dux ille: «Vult» inquit «parasitaster iste a domo, a suis fugitivus». Tum Nicolaus: «Et quid» ait «artium nosti?». «Nullam novi, nullam unquam exercui». «Quid de litteris? Nostin aliquid litterarum?». Ubi nosse audivit, e vestigio a consessoribus domum, que iuxta erat, me sequente perrexit. Franciscus malam in rem, nusquam mihi posthac visus, abiit.</p>
	<p>Adest hora cene, mensam parare iubeor, cenanti cum uxore minister asso; et hoc fuit alterum vulnus cordis mei, cum, qui habere servitores et domi cultum omnifariam impendentes, concedere preterea venerabilium fratrum mensis, Thoma presente, consuessem, me astare mandentibus cernerem. Vix aperire lumina poteram. Ast ubi cenavit herus, cum servabus in culina mihi pariter cena fuit, quod tanto felle suscepi ut vix quicquam de appositis gustarem.</p>
	<p>His me deliciis paucos fortunadies composuit; porro dum ambulantem Foro Novo herum se quot, en Bochatius poeta, qui me Ravenne propius norat et domo comitantem preceptorem meum Donatum sepe receperat, sepe etiam bellariis allexerat: «Heus adolescens, num es» ait «Iohannes parvus?» (id mihi pusillo differentia nomen imposuit, ex pedagogi Micaelis adulatione coortum, ut socii quoque Thome blanduli «chis Iohannes» vocitarent; 'chis ' enim lingua Hunnorum parvum sonat). «Quin certe» ait «es! Et quisnam huc te casus?».</p>
	<p>Ego illato cuidam vulnere mentiri me Ravenna abesse sine redeundi facultate. Et «Qui fieri hoc potuit,» inquit «cum summa sit inter Bernardinum Thomamque unio caritatis, qui aliis vel ultimi supplicii» (et verum fatebatur) «veniam impetraret, te vagum sinat? Minime convenit, verba das». Ratiunculas ego nequaquam satis efficaces aucupari atque reddere tentabam. Ad hoc Nicolaus:«Hunc tu nosti, Bocati?». «Quin probe hunc et suos novi». In meque indulgentiam principias fortunas haud infimas, venerandum patruum, mollem educationem, cuncta docet atque magnificat, postulatque me secum dimittat. Nicolaus contra negat, habiturum se mei curam, ne quid incommodi subeam ad meosque reproficiscar, spondet.</p>
	<p>Hinc ex proposito, ne cui, ut reor, ex cognitis occurram, rus me ad sanctum Petrum inSepe, ubi fundum amplum habebat, ablegat. Ibi annone ceterarumve frugum iussus procurationem ago, introitus ex prediis descripturus. Evenit ut ad burgum sancti Laurentii haud procul, nundinas visurus, pergerem. Ibi Lippus speciarius oriundus Thuscia sed Ravenne habitans forte fortuna occurrit mihi ac letabundus «Quid» inquit «agis? Ubinam locorum mansitas? Omnium Ravenne fabula es, plures tui cura suspendit; omni quesitus Romandiola, solicitos tuorum animos reddis. Volo redeas hortorque». Mansionis locum edo, cumque reproficisci magnopere desiderarem, obnixe tamen ut irem secum suadenti redire negabam.</p>
	<p>Interim aliquid vini libavimus. Ille vero scripseritne an ierit, paulo post, cum herus villam adiisset, deficiente pane, de vicino pago mutuari iubet. Impiger ego ad pransuros reveniens, comperio Lippum atque alium ob me revehendum venire iussos. Cum hero discumbere quos simul ac pedes et caput nudus a specto, alto confusus rubore allatos panes appono. Illi me conspicati siluere; merorem ego meum transglutio.</p>
	<p>Deposita vero mensa Nicolaum rogant me faciat missum, meique causa venisse. Multa is, ceu verborum liberales solent, factorum vero angustissimi, plura impensurum mihi fuisse, modo perstitissem, et ceu filium habiturum esse iactabat; dictisque meum questus abitum, eundi licentiam fecit. Et ita qui Bocatio desponderat curam mei, cum in colligendis frugibus, describendis, procurandis ad urbemque mittendis bimestri ferme laboratione calciamenta detrivissem, incalciatum dimisit.</p>
</div1>
<div1>
<head>XIX</head>

	<p>Sed neque tanta in egestate poscende mercedis opere impense ullam, rubore intercipiente, curam duxi, ilio prorsus insito mihi pudore ut, vel quod equissimum videretur, rogare omnino confunderer.</p>
	<p>Hinc plura commoda utilitatesque preterite, hinc seniorem quoque Carrigerum, cum fideli solicitudine promeruissem ut familiarem me ultra caritatem complexus esset magnificaque liberalitate plura donare paratus foret quam ego requirere, numquam aliquid expostulavi, cumque alienis pro commodis prontissimus extitissem, pro meis semper elinguis ac per hoc pauper mansi.</p>
	<p>Nempe mihi et ita magno cuique animo,tristius nihil subit quam rogare, nec pretio maiore quam precis emi beneficium potest. Istic opportunissime incliti munificentissimique Iohannis, Anglie regis nati, memoria se offert.</p>
	<p>Puer enim cum in aula Francie alumnaretur, miles Beltrandus gratiam postulavit a rege; qua minime impetrata deiecto spiritu abibat. Rex astantibus, seu animos tentandi causa, seu fatua quadam, uti solent principes, verbositate, «Amarissimum» inquit «quod non impetres poscere».</p>
	<p>Regie sententie adulabundis ceteris, puer Iohannes «Imo vero amarius, rex, est» set «animo regio negare cum petitur». Quo nimirum verbo e pueri labiis pensius rapto, revocari Beltrandum iubet implerique vota mandavit. Ex quo tanto post amoris federe in Iohannem Beltrandus exarsit, ut mortem adusque indefessa fide servitor extiterit.</p>
	<p>Verum ratione utrumque non caret. Infestum quippe rogare, sed non quidem scurris mimis lenonibus avarie, scelerum consciis, qualium hominurn aule conferte sunt, qui non solum aregnantibus accipiunt, sed ipsa importunitate interpellandi potius extorqueant. Regibus vero, qui reges vere sunt, nil tristius quam ubi rogaris non inveniri munificum.</p>
	<p>Quam aurea vox nimiumque digna acculi principe! Nullum debere tristem ab imperatore discedere dignum id quidem. Nam si dare quam accipere felicius est, ampliori utique se bono indignum qui negat quam cui negatur efficit; ac per hoc prestanti animo haud postreme cure fuerit ut nullus ab se tristis abeat.</p>
	<p>Quandoquidem si iustis gratiam postulationibus claudit, aut fit quia non vult et nequam est, aut quia nequit et insufficiens est. Quorum quam regnantis titulos utrumque confundat, animadvertit quisquis quam dulce sit hominum animos emereri beneficiis expertus est.</p>
	<p>Ego medius fidius libenter aliis impendi, numquam excellere fortuna, nisi quatenus benefacere valerem multis, optavi; sed quam leto animo tribui, tam mesto confusoque semper ad rogandum fui.</p>
</div1>
<div1>
<head>XX</head>

	<p>Accepto igitur duce, Ravennam demum appuli. Vespera erat. Ingredi pudor et nuditas retrahebant. Occurrunt noti vicini socii; quo maior visentium turba, hoc amplius confundebar. Quid? Foris urbem in occasum maneo; at hora cene, quando rari vicis errarent, perverso itinere postico lares irrepto.</p>
	<p>Festi omnes, iocabundi; inter pudorem egoletitiamque versabar, sed nimirum visa subtristis coniuge. Dies tamen paucos sedata lite peregimus, deinceps ad contumaciam uxor, ad impatientiam ego redimus, lites et bella fervent. Illa obicit fugam turpem, servitium, nuditatem; excandesco ad singula et nil magis quam divortium aut perire simul exopto. Quo factum est ut nil infestius quam ubi ea compareret agnoscerem.</p>
	<p>Evenit insuper ad miseriarum cumulum ut ea struente, quia conatibus obsistere viderentur, Iohannem coniugemque servatores nostros decedere paterer; quod et Thome iustam indignationem movit et mihi plurimum libertatis ademit, causam quoque, cur freno solutus facultates in ruinam meque traherem, adiecit.</p>
	<p>Quippe, sola in regno cunta licentius agente, per socias domos, diversoria, rura perque omnia vagari devia, rursus contubernia, sodalicia perditorum frequentare, in omnem vite immunditiam labi cepi.</p>
	<p>Dictione confundor; sed, quia veritas exprimenda est, ita res habet; quicquid probri lascivie lubrici indomiti culpandi in civitate erat percontabar et tum etate, tum moribus, tum re quoque facile admittebar in sortem. Raro itaque, mihi nisi aut subducendi aliquid aut venumdandi rapiendive ratione que damnabiliter profligarem, limen adibam.</p>
	<p>Confiteor in dolore cordis mei, in amaritudine anime mee, in verecundia vultus mei, per cunctas perversitatis vices, flagitiorum facinorum voluptatum criminum, iniquitate mea, vitio meo, culpa mea defluxisse, alto et abditissimo iustitie tue consilio me tunc iuste deserente, quatenus postea, vir ampla severitate vitia impugnaturus ac virtutis deinceps, morum, artium honestarum fervidus amator evasurus, pressius meme corriperem.</p>
</div1>
<div1>
<head>XXI</head>

	<p>Cum itaque tolli coniugis ferociam desperarem (nam erat Elysia, dominatoris Ravenne coniux, sicut in maritum omne imperium exercens, ita facile matronas viris preesse passura), cum, inquam, nec sanare domesticam febrem nec lenire possem ac pudor tediumque urgerent, permolestam laribus exigere cum non liceret, quod licuit, fugere destinavi. Pleraque enim sunt que a nobis separare non possumus; separari autem ab his aut esse aut pretendi ratio honesta potest. Quemadmodum sub Carrigero seniore cum nequam hominum in meum decus emolumentaque degrassantium insolentiam nec perpeti nec oppugnare valerem, felicius cessi.</p>
	<p>Ergo natali salvatoris celebrato, rerum tedio exasperatus, cum omnia bellis tenerentur ruptoque ningeret celo, penates omnemque substantiam funditus perosus, nemine conscio, die sequenti navem conscendo, obstinato corde numquam (quod prope evenit) remeandi; summoque discrimine vie et incommodo rerum ac temporis, Ferariam tandem attigi.</p>
	<p>Inde Bononiam, ubi necessarios nec minores opes haberem, animus intendebat. Verum Mediolanense bellum obstabat, nam desolata omnia septaque armis erant. Enimvero complures dies in diversorio quam in domo felicior, si nequitia dici felicitas potest, mansi. Erat Spate hospitium preter Leonis portam. Iuventa et crinibus capta meis hospita, quorum candore satis prestabam, feminea cunta prodigalitate futuro, ni abissem, adultero propinabat. Erat iam matrona, verum in Venerem omnesque illecebras prona.</p>
	<p>Turme interirn pedestres Bononiam iture parabantur, quibus, vix dimissus ab hospita, misceor altaque nive per invia, interdiu modicum nocte plurimum vie hostium metu pergentes, Deo favente sequenti nocte Bononiam appulimus; secusque portam semiuste domus ruina utcumque incenes recepit. Nam suburbani, quorum tecta flamma hostilis absumpserat, menibus continebantur. Patente autem aditu, sole iam alto, patrui lares peto.</p>
</div1>
<div1>
<head>XXII</head>

	<p>Adventus causam, multa in uxorem, in fortunam multa invectus, expono; postulo ut possessionum partem vendere liceat vel de futuro ipsarum annuo redditu pretium tradat aut conductorem reperire sinat, quatenus procul decedam, quo non presentia modo sed ne coniugis quidem nomen possit occurrere.</p>
	<p>At lenire hunc patruus animum, propositum convellere, discrimina viarum hominum rerum temporis infamiamque devie pervagantium ante oculos ponere; dehinc exhortari orare bono ut animo velim esse, Bononie stationem facere, animum solidare intermissaque diu litterarum studia resumere. Contra ego detestari genium meum, tristia queri fata, propositum affirmare atque ut sumpto viatico dimittar instare.</p>
	<p>Interim, ecce, bone Deus, qui occurris et succurris etiam indignis, quod persuasio minime valuit, necessitas vicit. Namque dum animi dubius hinc suasione amica, inde pecuniarum necessitudine mussito, nix, quantam memoria etiam seniorum non meminisset, delapsa opplevit omnia, ut mense amplius integro nec accedere nec Bononia decedere, obstipante aditus nive, pervium foret. Interea memoria doloris evanescere, indignatio decrescere; hinc manendi amor, tum meorum exhortationibus cum conversatione blandiore, crescere.</p>
	<p>Atqui scis, Deus, vita et reformator meus, minimum in me unquam virium desidiam vendicasse. Per libellos quotidie patrueles, cum per vicos nive obstante spatiari minime liceret, vagabar, nunc unum modo alterum, sine tamen discendi fructu, versando. Et unde erat quod libri placebant, littere dulcescebant, nisi, Deus meus, quia, sicut tuus propheta, imo tu per prophetam dicis, «signatum est super nos lumen vultus tui», quia radix tue bonitatis etiam in ingratis viret, verum estu nostre lubricitatis aret? Alliciebat virtus, sed reliciebat iuventus, revocabat consuetudo. Adhuc vage recordatio vite ante mentis oculos volitabat; volebam et nolebam; placebat scire, sed subesse discendi constantie displicebat.</p>
	<p>Porro haudquaquam ad scientie fructum, sec, quam maxime iuventus sequeretur, vanitatem, scolasticos tepide primo, mox adire fervidius, deinde scole resuescere cepi, ita quidem ut, cum auditor non essem, scolasticum tamen commercium frequentarem.</p>
</div1>
<div1>
<head>XXIII</head>

	<p>Atqui veris initio Petrus de Forlivio, Bononie cathedram habens, lecturum se <title>Bononian&lt;a&gt;ti</title> summulam, postremam rhetorice fecem sed rudioribus in pretio, vulgat. Et fama rei, quam incognitam magnifaciebam, et socium nutu (accendebat quoque otium et tua Deus accendebat inspiratio, qui his me primordiis ab improbo fortasse proposito liberare dignatus eras), meme inter auditores statui brevique profeci ut, cum soloecismum in me coetanei risarent, ordinem rhetoricum mirarentur; ita ut provectioribus quoque latina, que a preceptore vertenda proponebantur, ipse dictarem. Sic facile cuique succedit quicquid temperatur ab astris.</p>
	<p>Tum me nescio que litterarum dulcedo irretivit, ad quam non tam quidem honesti amor prosequendam, quam de sociorum predicatione tumor quidam invasit; et profecto laudis amor ingens ad virtutem calcar est, predicatio vero haud minimum: dum enim quis haberi prestantior gaudet, postremo quod habetur esse nititur. Sic sic, domine Deus, excelsus super hominum consilia, verax et misericors, ex humana vanitate fructum metis: cum ex ambitione scientia delectaret,indulsisti ut recto post ex ardore ambirem. Igitur Paschali tempore Ciceronis volumen audivi, sic accommodato ad id celitus animo, ut que difficilia cognitu dicerentur, prope ludicra reputarem. Iam omnis abeundi vagandique voluntas e mente sensim decedebat et litterarum amor succedebat.</p>
	<p>Quam incomprensibilia sunt iudicia tua, Deus meus! Uxor me contumax ire coegit, natum socios larem opes voluptates, invitus ac merens omnia fugi. Qua intentione? Ut incertus vagarer. Sed, revocante misericordia tua atque omnia in melius immerito mihi vertente, cultius iter cepi. Sileat humanum iudicium, cedat studium, questus ponatur: minime deest consolator in tribulationibus Deus, queque nonnunquam uti deteriora gemimus, succedens exitus indicat potiora.</p>
	<p>Sane gustata litterarum suavitudine et nescio quo affectu invalescente scientie, obire scolasticos, audire doctos, a litteris nunquam abesse ob idque libris summopere congerendis operam dare; brevique effectum est ut paulo post Dino Reginensi, qui Petro successerat in <title>Bononianati</title> lectura, contrairem auditorumque numero superarem. In legistarum scola, preter Catelanorum turrim, legebam, ubi etiam mox ad Ciceronis <title>Rhetoricam</title> auditores ex gramaticis satis multos, ex iure plures habui. Inde, quod profecto meo plurimum obstitit, dum precox nimium haberi doctus cepi, erubui doctus fieri. Despiciebam ceteros quamquam approbatiores haberentur et essenti tanta dementia, tanta presumptio, tanta me ignorantia mei atque quid esse doctum esset agebat. Quid evenit?</p>
	<p>Vindemiis pro urbis consuetudine rus patruum cum omni vadentem familia secutus sum, idque avidissime. Dedit enim natura, ut studii, sic et solitudinis amantissimum esse ita quidem innatum mihi, ut adhuc puer seorsum domi angulos secretiores vendicarem et aut frondibus aut auleis contegerem meque ibi eremiticum in tenorem includerem. Quotiens quoque rus vadebam, si quando aptior et apricus occurreret, inbusculis latitabam, ipsisque latebris gaudentem qui duxerant sepenumeroqueritabant. Hec omnia domestici stultitie puerili tribuebant, sed bone Deus futuri desiderii mei et genuine voluntatis indiciun pretendebant.</p>
</div1>
<div1>
<head>XXIV</head>

	<p>Sequens igitur patruum, corrogatos undique libellos mecum veho, nequaquam ceteris, rure licet, cohabitare solitarium satis extimans, nisi admodum a casa procul in sequestri vinearum angulo,cavo de industria facto ac frondibus adumbrato, stationem facerem. Ibi enim meditando, plura legendo, scribendo, memorie commendando ingenium urgebam.</p>
	<p>Irrepsit hic quoque morbus humane vanitatis, elatio; dum cunti in id etatis meam solitudinem admirantur et predicant, tumere damnabiliter cepi. Laudata virtus crescit, crescit quoque laudata stultitia multo magis; unde quod prius litterarum ardore invaseram, post laude vanitatis prosequebar, cumque omnium fabula essem, ipsa vanitatate gaudebam. Simul quoque eo dementie evaseram ut, summa alimonie parcitate contentus, in nature usque defectum abstinerem. Quod indolens patruus socias adhibere preces, quibus ad humanum me convictum revocaret, coactus est.</p>
	<p>Domine Deus meus, cuius in conspectu verecundia mea contra me est semper, qui sepe accepisti lacrimas oculorum et gemitum cordis mei, femina peccatrix pubertati mee insidiata ad volutabrum impietatis me pellexit. Ordinem facti, imo vero perversitatem ordinis taceo; modum tam mandare litteris quam recolere piget. Scis enim quanta penitudine comminiscar quantaque amaritudine. Cruentum anime vulnus fero, cuius quidem subeunte memoria confundor, ut sidera spectare non audeam. Hinc ceperunt studia defervere.</p>
	<p>Atqui redeo hieme Bononiam; estuans rhetorice minime reperio qua meis desideriis satisfiat, externa pervasurum studia feda ac damnabilis consuetudo morabatur. Interim suadent mei ut, infructuosa poetarum cura deposita, quod genitor fecisset, artibus, deinde medicine aut, si minus id animo sedeat, iuri discendo operam darem. Artibus igitur philosophiaqueimperfecte libatis, alteram viam sequor. Quippe <title>Sum&lt;m&gt;am notarie</title> primum atque <title>Institutam</title> (ita persuasum extitit) doctore comite Francisco audivi et iudicio docentis auditorumque proficere supra videbar.</p>
</div1>
<div1>
<head>XXV</head>
	<p>Porro interim necessarios patriamque revisurus, Petrus, rhetorice lector, tantummodo fama cognitus mihi, Padua redit. Adeo virum, familiaritatem contraho, frequento. Mores probavi, scientiam credidi; Paduam studiaque laudans, facile ut sequerer se persuasit. Confiteor, domine Deus meus, hic quoque misericordie tue munus agnosci. Dumne studia iuris persequerer, Petrum sequor.</p>
	<p>Haud infitior, bona sunt iura, sancta sunt, fusta sunt, ad hominum utilitatem felicemque vitam instituta sunt, sed pravitas humana detorquet pervertit abutitur, et quod divinitus contra nequitiam monstratum est, nequitie telum accessit; hinc malignitas armatur, avaritia fulcitur, dolus instruitur. Namque perversa voluntate nacta modum rationemque nocendi, vix possit remedium adhiberi. Assertio vetus est: «Sevissima est iniustitia habens arma»; at proferamus in presene: perditissima est malitia habens instrumenta iustitie.</p>
	<p>Littere nempe iste, Deus meus, cuibus prestitisti ut tantisper instruerer quantum humilis vite necessitati suppeditari valeret, non quantum doctior ac ditior et fortasse pelor evaderem, nil vanum, nil noxium iniuriumve, nil superbum, nil avarum, nil ambitiosum docuere.</p>
	<p>Ille autem, dumrerum humanarum peritos dimittunt inflant, dum opes influunt superbiam pariunt, dum honoribus ornant ad ambitum accendunt, dum sepiunt clientelis insolentes reddunt. Et invalescente adeo avaritia luxuque vivendi inter corruptorum corru&lt;m&gt;pentiumque phalanges, indeflexa quis cervice posse incedere iura confidat? Haud enim ibi monstratur qualiter superna queras, sed qualiter terrena gubernes; non quid eroges proximo, sed uti ablatum reposcas a proximo; non quomodo ignoscas, sed potius quomodo iniuriam recognoscas; non ut pietate virtutem colas, sed ut metu vitium fugias; nec postremo quid sit virtus vera, sed que sceleribus debeatur pena. Quo&lt;d&gt; non moderari sed potius irritare videtur affectus, dum callidior quisque armatus legibus sperare de simpliciore predam valet.</p>
	<p>In quo si parum fidei mereor si cui hoc legisse vacaverit, in experientiam eat, forum adeat, audiat ineruditorum questus, famam consulat; invenerit litteratorum capita recensendo quod nulli omnium sunt magis iniusti quam qui didicere ministerium iusti, nec qui adversentur magis duri quam qui pretium vendicant iure — vereor, quod nollem invidiam mihi congerere, testor equidem haud emulatione ullave affectus infuria tenorem hunc sequi: verum ita res habet —.</p>
	<p>Ingens iure prestantium numerus generi humano exosus pernicio susque ac per hoc cruenta morte contritus fuit. Ceterarum e sacrario litterarum non facile dixerim si quem culpa neci astrinxerit; pro iustitia, pro veritate, pro bonorum defensione plures occidere: veritas Socratem, Calistenem, veritas Senecam, veritas Boetium morti sicuti plerosque alios consecravit. Ubi gramaticum, ubi mathematicum, ubi philosophum, ubi medicum, ubi poetam, ubi theologum, qui avaritia, qui ambitu, qui nequitia aut hominum odio aut supplicio dignus sit, lego vel audio?</p>
	<p>Tenere cathedram, fateor, decorum est magnificum laudabile et ampla cum civium veneratione celebrandum, quia precipue dandi recipiendique ac faciendi obmittendive multifarios digesta per ramos ratio, qua una rei publice salus et pax continetur, ad&lt;d&gt;iscitur.</p>
	<p>Opera vero, imo iuris operarios obeuntes fora, insidentes tribunalia coniecta: venalis omnium persona, oratio venalis, anima quoque venalis; quin pretio fraudes locant, quibus queunt pellem detrahunt (si minus pellem, at lanam metunt) ab aliis succum exprimunt, sensim quosdam emungunt. Preterea dum quid virtus sit, qua ad beatitudinem iter discendum est et quid vite, quid proximo debeatur, capra interim Sempronii Seive asinus dubios multo cum temporis damno solicitat. Imo vero temporis iactura securi, quatenus redivivo fructus eventu respondeat, involvunt causas ambigibus diuturnantque favendo.</p>
	<p>Ille ex adverso, dum verum exprimit, carnifex redditur, dumque hominum supplicia spectare imo irrogare cruenter discit, miserari hominibus dediscit, homineque deposito fera prope evadit. Egregia sane professio ad hoc litteras discere ut cognitor scelerum, cruciatuum artifex et ipsa pietate spectator crudelis efficiare!</p>
	<p>Quanto quidem satius et sanctius discam, ut peccata mea discutiam, vitam emendem, mendas puniam, quam negotio crudelitatis et carnificii externum scelus exquirere et ipsa fieri veritate severum atque interdum veri studio innoxium cruciare!</p>
	<p>Quamobrem huismodi respectu simul etiam quam intuor vanos impudicos fallaces paupertatis ignavieque mee minus piget. Et in hoc quoque exaltabo te, Deus, meus rex, et benedicam nomini tuo in seculum, quod quantum, ut bonus fieri possem, suppeteret scire tribuisti. Quippe ad arrogantiam vanitatemque prono animo plurimum obstitum, ampla quoque via peccatis meis interclusa est; nam sicut deformitas corporis imbecillitasve sancte nonnunquam conversationis occasonem, sic ignorasse maiora humilitatis causam exhibuit.</p>
	<p>Superbit cultu virgo, superbit specie, que ubi ademeris, modestius vitam, honestius mores instituet. Aves deplumibus alis facilius mansuescunt, tonsis crinibus equi testibusque sectis feritatem ponere feruntur; homines quoque, magnis dum rebus gerendis materia subducitur, minoribus curam applicant, ubi requiescentibus consuetudine desideriis altiora non spectant.</p>
	<p>Antonius Feltrinatum episcopus dicere solebat contractionem pedum quam ortu contraxerat uti secularis vite fastum, quem domesticus favor et amplitudo suggerebant, desereret et litterarum negotium ac vitam sanctimonie clericalis sectaretur occasionem prestitisse.</p>
	<p>Ita mihi dum secularis pompe scientia negatur, unde presso animo fortuna tue viam vite percurrerem, hanc humilem abiectamque sequor, ex qua paleas lego dantium grana, dantium honores et opes. Ignarus sed sim harum ac similium, Deus, pars mea, dum tue misericordie, tuorum beneficiorum, vie salutis mee, dum quid credere quid sperare quid amare debeam ignarus non existam.</p>
	<p>Nempe forme splendor quam multis exitio fuit, quam non pauci opibus perierunt, quam multos dum extollit fortuna obruit! Pariter scientia, scientia dico humana, que inflat, que dementat, que cecat, interdum dum foris instruit intus destruit, dum in mortalium admiratione ponit, a Dei immortalis gratia deponit, ac sic nonnunquam vexat amentem, ut, dum altius vestigia intentat, toto pondere in preceps ruat.</p>
</div1>
<div1>
<head>XXVI</head>

	<p>Tuo igitur Deus munere, cum urgerer viam illam scientie carnalis — qua locuples ac per hoc honoratus evaderem — sequi, ad has, quibus gauderet animus, litteras, fieretque sui compos et melior, tenaciter me converti, quamque fama probarem, Patavium, ubi cathedram Petrus haberet, adire constitui.</p>
	<p>Coniunx interim eius parit. Eram ei in vico Nosadelle non vicinus tantum sed pernotus; huius partum sacro de fonte levavi ac sic illum, cuius auditor futurus eram, compaternitatis nexu mihi perstrinxi. Itaque post hieme instante uxor iam commater socrusque itineris obsequium me comitem habuere.</p>
	<p>Sic Paduam primum vidi urbem tum rebus opimam, pace imperioque senioris Francisci felicem. Suscipit iocunde Petrus iam compatrem et discipulum. Quam, dii immortales, severa res est seipsum votaque frangere et a consuetudine prorsus avelli! Quam durum extitit, qui consuessem meapte voluntate ac voluptate prandere, cenare, domesticis commoditatibus frui, duodenalem modestiam ordinemque subire!</p>
	<p>Cum igitur pro voto pleraque audissem, abeundi impetus incessit; urebant vite incommoda, aderant enim plura que nollem, deerant que vellem plura; expertinacia quoque tedium irrepserat, namque semestre amplius limen, nisi Petrum sociaturus, non excessi, dumque regredi Bononiam estuarem, in studendi modo modum nesciebam.</p>
	<p>Namque ut rerum omnium, ita studiorum habenda ratio est; que nisi interpolatione temperentur obruunt ingenium, non vegetant dumque immoderata, fastidio extant, abortivos sepenumero fructus edunt. Ita igitur animi intemperie, dum nimium propero, immaturus cado. Preterea consuetudo vetus, socium locorumque memoria ut Bononiam remigrarem vellicabant.</p>
	<p>Sentiebam e regione coniugem socrumque Petro instare ut quod esset Padue, Bononie mallet. Et quemadmodum cupiditates ardentissime, ita sunt urgentissime feminarum stimuli. Sic ille, quarum alteri amorem, honorem alteri Petrus debere videbatur, patriam propinquos lares cum flagrarent, viri pectus die ac noctu pulsabant.</p>
	<p>Ego item, quo ipsum Padua reducerem, suggerendo probando cohortando cunta patrie commoda ante oculos proponendo in iter propensis desiderii virus instillabam, ultroque operam in cohortandis Bononie atque animandis solicite amicis, quatenus publico ad legendum stipendio vocaretur, despondebam. Muliebri tandem expugnatus instantia, dat mandata dat litteras ad amicos ad necessarios, venturum esse, id modo assequatur a re publica pro munere premia constitui, pollicitus.</p>
</div1>
<div1>
<head>XXVII</head>

	<p>His ita compositis, legatione sumpta letus abeo. Ecce dextrorsum extra portam P&lt;r&gt;ativallis taxillarius arti intentus agebat. Tum mihi, nescio quo spiritu, cum illius rei semper negotium abhorruissem, ut tesseras comparerem votum incessit, pluresque, alios iusti, plerosque tamen numeri maioris, minoris alios emo.</p>
	<p>Quam magna et inscrutabilis misericordia tua, domine Deus omnipotens, qui malis quoque artibus bonos solus fructus scis ac potes emetere! Humano res studio ad otium avaritiamque reperta salutem peperit mihi. Dum ago quod nescio, ago tamen. Sic error itineris Augustino servo tuo salutaris; sic dum fratres Ioseph vendunt, salutem nescii emunt. Ita, misericors Deus, optime cunta regis, ut inter errores quoque ac peccata ope salutari non deseras quos vel ad tue fructum glorie deligis vel ad iustitie usum servas.</p>
	<p>Ergo tali instructus merce, prosequor viam. Consilvis dies in occiduum ad diversorium me compulit; mane iam rutilo succedo itineri. Ecce agrestes duo pilati obviant, quonam ire pergerem rogant; respondi: «Ferariam». «Habes comites» inquiunt «eo nos quoque faceria vocat, calles novimus, per compendia transibimus». Faveo, procedimus et haud procul hospitio dextrorsum vergunt.</p>
	<p>Ego duces persequor, sed occurrit interim caballam insidens rusticus et, ut fit, ad levamen itineris quantum Anguillaria distet scitor. «Heus» reddit «adolescens» (credo, id quod erat extimans) «quonam tendis?». «Ferariam» dico. Tum is: «In pestiferas valles, non Ferariam hac itur. Redi, te dirigam. Stat» inquit «levorsum agger, quo continuato Anguillariam tenebis». Igitur duces malam in rem abire passus, equitem sequor, qui, callem ostentans, nequam illos intentione in devium me trahere enixos ratiocinando inter eundum perdocet.</p>
	<p>Gratias ago, succedensque vie, tandem vesperascente, casam salvaticam teneo; verum quoniam cunta circum inhospita videbantur distareque subsequens pagus, ibi pernoctare consilium fuit. Tum, posito ense, explicita clamide, tego me, quo ne citatum itinerandi fatigatione calorem refrigerio stationis succutaneus rigor inter ciperet. Nam tum decedente sole, tum etiam tempore, (vernum siquidem equinoctium instabat) frigut&lt;t&gt;ire videbar. Erat clamis pretto digna suffulta cuniculo genu tenus attingens.</p>
	<p>Dum igitur deambulans vagor, homo alto caliendro ingenti cultro armatus ac pilo, salute data diversorium adit. «Heus heus hospes» clamat «hospitio potes me suscipere? Cenam hic volo». Annuente hospite appronat grunde pilum cil&lt;l&gt;ibeque quam servabat porticus se collocat; ego redeo minime satis huiusmodi sodali contentus.</p>
	<p>Is etatem vultum sed maxime pal&lt;l&gt;ium sedulo acie perlustrans de patria de negotio, de fortuna via tue explorare pergit. Ex composito pauca ego reddere, suspicionem inicere, alia simulare, interrumpere alia, tandem Ferariam velle proficisci vero detegere.</p>
	<p>Porro, dum una mansitamus, vallestri alter semita emergit similibus telis, sed galero caput instructus, omni setosus corpore, promissa in pectus barba, belluinum, quod erat, animum vultu exprimens, imperiosusque telum pariter acclinans, nobis salutatis, horrendum clamat: «Prodi, hospes, doce primum quid vini habes, hic agere noctem propositum. Quid elixi assive pones, num opipare cibare nos vales ?». «Valeo» caupo inquit «quid improbe vociferas? Est abunde, vel si manipularis adventet numerus, unde suffici possit cena. Gallina, agni armus, porcina quoque subsalsa presto sunt. Gnosium preterea, Picenum, rubellum etiam quam optimum de patria». «Facessat» ille «rubellum» set «Gnosii metretam affer».</p>
	<p>Ast ego, quod erat, animo socios esse volvens, pavere, tristari, nec minus de caupone suspicari, sed fronte simulare cepi. Nilmagis quam clamidis penitebat, cuius speciem futuram exitio commentabar, versiculi sententiam comprobans: «tutum esse in dubiis inopem simulare tiranno».</p>
	<p>Allato mero, primus pocula, qui posterius venerat, suscipit. Invitat potu. Ne viderer abhorrere consortium, gustillo. Inter impuros namque pertinaciter servare modestiam interdumpericulosum, semper autem insipidum est. Tempori enim et loco temperari conversatio debet.</p>
	<p>Probatur vinum, quo exhausto, «Quin aleam» infit «ludimus? Heus hospes, iterum metretam tresque istuc tesseras impiger suffice; elus enim est mundus iocunde qui fruitur». Illo verbum tendere videbatur quatenus effusius agerem nolleque rebus parcere, tali velut sententia persuasus, animarer.</p>
	<p>Acceptis igitur taxillis tum mihi: «Adolescens, indulge te socium nobis; metretam, ne simus interim otiosi, lusemus quis solvat Gnosium sortientes: minor maiori potum numero solvat». Annuo. Quid facerem? Otium solitudo et locus erat qui ex officina ut essem quam scolasticum fingere suaderet. Interdum secundum sese improbis dare ad salutem cedit et prodesse simulata stultitia et obesse patefacta sapientia valet. Eunt sortes.</p>
	<p>Ita fortune placuit, numero superior impune bibi. At qui postremus venerat: «Dum cena paratur, et noctem manemus, quin symbolum ludamus» ait «vel XX potius aquilinos singuli? Ecce meos» et e vestigio emarsupiat XX. Idem alter continuo probat et facit. Invitant rogant ut lusantibus comes addar, clamidem, qua eis cultior apparebam, si quidve num&lt;m&gt;ulorum habuissem, ludi pretium meditati.</p>
	<p>Ego nosse ludendi peritiam negare, curas pretendere, aliena imperio negotia meditari; veniam prebeant rogare, iureiurando ludo num&lt;m&gt;ali operam non dandi religionem mihi esse mentiri. Si quid tamen malint, ultro tributurum esse affirmo.</p>
	<p>Simulac verbis in sententiam extorquere consensum desperant, inter se ludum cepere quatenus, arbitror, quod nequaquam suggestibus fecissem, ludi conspectus inescaret. Postea vero quam proposito constare viderunt, vicissim iram ac lites simulare, verba iactare. Cum autem qui novissimus venerat ei sors minime respondere videretur, ceu nefarii solent qui male dicendi ferocia audendi facinoris autoritatem comparare metumque inferre putant, insolenter Deum, parentes, seque devovere ac omnes celites execrari, tum simul furere ac minari factum iri innoxium que perderet suppleturum esse.</p>
	<p>Et ecce seu vera seu ira potius simulata tesseras in devium multa cum sanctorum iniuria perturbat. «Quid tu» ait alter «tesseras protervus perdis?» atque hospitem ciens de taxillis esse actum producet, alios clamat instauret. Caupo ad hoc inferos omnes invocans indignabundus et questulens: «Quid improbus taxillos abicis? Hac in solitudine alios unde supplebo? Quid si contubernales adventent? Quanta cum taberne iactura lusuris parare instrumenta non potero? Quid agam nunc? Quo recurram? Iactura hunc semper locum adis.</p>
	<p>Abi malam in rem!». Pari cum arrogantia ego tum natam beneficio occasionem advertens qua forsan, domine Deus misericordiarum, conservationem meam alta bonitate provideras, «Hic» aio «turba facessat, questum illicet hunc sopio. Me astante, ludendi arma non deerunt», confestimque emptos expono ac tres iusti numeri deligens: «Hos tibi, hospes, in mei memoriam cape»; totidemque delectos in lusorium iacto: «Sumite» inquam «ne ludo vacetis, prosequimini».</p>
	<p>Hanc mihi suppellectilem conspicati insuperque in largiendo habuisse delectum, mutuo sese contuentes unum ex his quempiam qui rudiusculos expilant ludi cralique astu passim vitam aucupantur meditati, ludo refrigere vicissim, remissius inclamare ceperunt, continuoque alter: «Et tu de nostris es» ait «Huc hospes! Vino atque optimo quidem opus est. Prodi! Nostrum hunc tam munificum ac li beralem ultro potare volumus abituri».</p>
	<p>Quod ‘abituri’ ut audio, intime exultans, recreato spiritu: «Haud sic abit» aio «comites, ut bibam ego, vos solvatis. Imo vero mea potatos impensa contubernales tam lepidos ac liberales dimitti volo». Atque annotari mihi vinum impero, addens quo suspicio confirmaretur: «Quisnam sit hoc soluturus Deus viderit».</p>
</div1>
<div1>
<head>XXVIII</head>

	<p>Ergo igitur illi abiere, securus ego noctem egi, dimissoque ad lucem hospite, Bononiam versus iter continuane tandem perveni, ubi recepta patrui absentis domo compositaque suppellectile, Petri mandatum exequor, Minottum de Angelellis et Dinum de Ostesano amicos precipuos adeo, documenta offero, affectum mandataque aperio, hortor, quid utilitatis quidve honesti illius ex adventu futurum sit ostendo. Inoperosa res fuit persuadere volentibus. Annuunt, operam spondent brevique adhibito studio vocationem Petri publico cum impendio impetravere.</p>
	<p>Intera dum adventurus hieme futura expectatur, ego, licet tamquam abortivus monstroque similis e score alvo proiectus, audito Petro, Petro, inquam, a quo pene convelli quam hauriri scientia conveniret, falsa docti extimatione gaudebam, cepique, ut ferebar, sciens mihi videri atque insanire et ab honestis initiis in devium labi; quo factum est ut, mendaci hominum opinione tumens, ut aliquando veram haberent amiserim.</p>
	<p>Quidni? Cum indoctos &lt;indoctus&gt; ipse docerem, adire atque audire doctos, a quibus discerem, erubescebam. Et erat precellens ingenium primaque intelligendi memoranditue celeritas; qua in re, Deus, tue donum bonitatis agnosco, cum perpaucos audissem, pauco studio cuntos facile poetarum libros historiarumque sine monstratore, te adiuvante atque illustrante, cognoscerem. Sacras litteras taceo, quarum omnes pene latebras penetravi, abdita gustavi, aliis expressi; philosophorum arcana supra communium vires ingeniorum adivi, medicorum precepta ita mihi percepta, ut et salutem sepe mihi et opinionem scentie his quibuscum versarer comparaveri&lt;n&gt;t.</p>
	<p>Quicquid itaque ad perfectum deest haud nature seu fortune, sed meo vitio, omisso meo fuit, quo advertant qui senes cum inopia vel sorte asperiore laborant quam indigne interdum de fortuna causantur; quorum sibi ipsis culpa extitere, superos de his vel genium incusant.</p>
	<p>Verum ego vero fateor: quicquid, bone Deus, mihi nature prestantia contuleras, mea prorsus culpa post concupiscentias fluendo labefactavi ac per hoc scientie primordia minime confirmavi. Quorundam tamen impulsu seu irrisantium seu vero suadentium sociorum, que Patavi audissem, publice legere institui.</p>
	<p>Huic vanitati accessit glorie quedam libido, libroscorrogandi cultuque excellendi, que gemina vanitas multos fallit. Nam plerique dum inter libros visuntur, sapere censentur, litterataque vanitate laudantur. Indumentorum vero pretium ceu nonnunquam honorem, sic divitiarum et scientie opinionem sepe nescientibus parit. Codicum igitur vestiumque pompa elatus eo dementie processi ut agrum opimum quidem et suppeditare vite opportuna sat efficacem pretio provanis exponerem.</p>
</div1>
<div1>
<head>XXIX</head>

	<p>Gratias tibi, Deus meus, qui longe a votis curaque mea avaritiam sequestrare dignatus es: numquam artes avaras queque pariant divitias negotia complecti animo valui, quamquam erant socii, erant maiores qui id datis rationibus suggere&lt;re&gt; molirentur.</p>
	<p>Atqui, cum in omni etate turpis cupiditas sit, in adolescente monstro simillima. Dii boni, quid adversius auditu quam impubes avarus? Natura quippe deficiens, effetum corpus, debilitudo artuum ex hisque orta pusillitas animi si efficit rebus senem parcere, quas novit et cum labore quesisse ad comparandumque novas laborare non posse, reprensibile forsan minus est. Iuvenem autem, cui spiritus incalescunt, membra sunt vegeta, longa spes in laborem difficultasque in partis nulla, usque in avaritiam contrahi, non solum vitiosum, sed porten tuosum est.</p>
	<p>Desperandum profecto de puero, qui nummum stringit et occulit; prodigalitas contra generose indolis facit indicium. Nempe mihi puero cum innumerabilia patruus Thomas, fratres ceterique passim munuscula quibus allicitur pueritia, bursulas, cultellos, forficulas, tabellas, cordulas, pluresque huiuscemodi donatiunculas pro religiosorum more infulcirent, quasi insaccum pertusatum mitterentur, mox ut accepta fuissent, sine delectu illicet effundebam. Quod cum sepe Thomas audiret, letus omen secapessere et hoc esse potissimum aiebat, cur inter lasciviam puerilem contumaciamque spem de me bonam sibi prestarem.</p>
	<p>Igitur puero liberalitas insita hanc usque in etatem permanavit sic auri cupidinis insolens, ut nil sevum, nil iniustum, nil cuius pudere deberet aut vite socialis regulam perturbare ullius unquam accessionis expectatione perpetrarim. Quin magis huic animo inseruisti, Deus, tantam verecundiam curamque decoris, ut quas ceteri negligerent exiguis mendulis rubore perfunderer; tantam liberalitatem, ut vix norim irrita cuiusquam vota dinittere, ut illi, quorum providentia gubernarer, ceu prodigo rebus pretoria censura interdicerent; tantam denique iustitiam, ut nullum fraude, nullum dolo circumvenire&lt;m&gt;, verum potius circumvenientibus indignarer; tantam insuper pietatem, ut indigorum miserias non spectare sed nec audire quidem sine cordis molestia possem, sepe etiam verbo et facto presens occurrerem ac pene hilarius egenis tribuerem, quam servarem mihi.</p>
	<p>Scis, domine Deus salutis mee, quod infans adhuc egenos ac peregri nos, apud moniales agens Ravenne, ultro percontatus ad hospitium conducebam, et venerabilis Benvenuta monasterii conditrix et preposita, quam matrem dicebam et ducebam, risabat sepenumero factum meum et nesciis enarrabat applaudensque blanditiis que egissem commendabat.</p>
	<p>Adeo tum frequens hospitalitas, tum iocunda amataque singulis, ut cui plenior peregrinorum numerus accessisset, beatior haberetur. At impresentiarum quantum inferbuit amor nummi, tantum deferbuit amor proximi; excessere sancti mores et pii, aris adytisque relictis, quorum in loco subiere luxus avaritia fraus ambitio et contemptus Dei.</p>
	<p>Atqui, ab adolescentia pietati sic affectus, ita lucri et cupiditatis omnis occasionem parum magnifeci, ut ingentia sepe commoda magnamque accessionis spem, impatiens vel exigue culusvis contumelie, prorsus abnuerem.</p>
	<p>Hinc mihi infamia levitatis inusta nomini, cum diversa loca fortunasque tentarem, indignum ratus quantolibet opulentie pretextu ingratum animo servitium pati, cum interim sint qui aut presenti aut sperata utilitate omnem vite iocunditatem ac fructum perdunt, dumque indigna homine libero patientia contumelie res plenas sufferunt, contemptui ludibrioque habentur; quodque maximum est, dum alienarum cupiditatum obsequentissimi esse contendunt, non solum humano generi invisos sempiternaque infamia notatos, verum Dei gratia ac vite spe future se indignos efficiunt.</p>
</div1>
<div1>
<head>XXX</head>

	<p>Has inter donationes Dei, quibus meum instruere animum suo munere dignatus est, mea pravitas, mea luxuria, mea vanitas superavit; namque acceptam predii summam negligens, presentium futurarumque incautus necessitudinum in cultuvestium, comesationibus, contuberniis effundi cepi, in omni vite iactantia superiores, si minus excellere, at equiparare concertans.</p>
	<p>Accedebat vanitati iuventus et corporis haud usquequaque contemnenda species, vocis canor membrorumque omnifariam dexteritas in que conficiendis omnis gradus vulgaribus modis ingenium: omnia ad expugnandum muliebris animi affectus instrumenta, quibus ita virens militavi, ut sepe discrimen subirem et plurima ac melior vite portio perdite laberetur.</p>
	<p>Comparium inde contuberniis mea quoddam ceucondimentum presentia ducebatur: haud enim aberat socialis vite iocunditas, fandi lepos et comitas conversandi, ut etiam quorum importabilis foret ceteris conversatio, morum lenitale his ipsis pacatis et obsequentissimis uterer.</p>
	<p>Ceterum nunc, domine Deus meus, adverto, sentio, intelligo (ac per hoc &lt;trepido&gt; crebro) quantum virtutis ad fructum, quantum ad celestis meritum gratie, illa quibus mundo place figure decor, opulentia, successus, animi hilaritas ingeniique solertis acumen nonnunquam officiant.</p>
	<p>Quippe sepe deformitas, sepe inopia, sepe tardicordia, dum ridiculos mundo facit, tibi propiores efficit; qui, ut per apostolum mones, que stulta sunt mundi, eligis ut sapientia confundas, et ignobilia et contempti bilia et ea que non sunt, ut ea que sunt destruas et confundas, ut non glorietur omnis caro in conspectu tuo.</p>
</div1>
<div1>
<head>XXXI</head>

	<p>Ob eximias igitur a natura dotes tuo susceptas beneficio, diffluere nec me ferre, omniaque vana festa iocunda explorata habere; nuptie convivia choree, socie solemnitates vix dempto me fieri, eramque hoc malo letus meo quod vocatus ac ceptusque videbar. Nam, ut alios omittam, dignum hunc nota eventum non preteribo, quatenus quam flecti in votum prona sit, quanto cum verecundie matronalis discrimina in publicum choreamve prodeat femina, presene fiat.</p>
	<p>Nuptie Rheno tenus erant, ea videlicet urbis regione qua inplura civitatis commoda distributus elabitur. Quo cum ex propinquis notisve aliqui vocarentur, ego facile, ut qui sepenumero id solerem, magister nuptialis feste designor. Accepto munere, convivis sedem parari exornarique mando, gradus distribuo, epulas designo, denique sexus utriusque numerum censeo, vernas distinguo, suum cui tue munus impertior.</p>
	<p>Rebus ita compositis, dies festus adest, nuptiales viri nupteque indiscreta hilaritate et applausu conveniunt. Inducitur sponsa, applauditur, lusatur; sponsum irritant comites salibus, trahitur chorea, salitur cantatur ridetur, pro se quisque placere nititur.</p>
	<p>Erat inter alias tue, grata specie, iocis ac sermone esse gratior posset, Gesia, imo nupta loco, audacula, procacula; cui, flaventes cum ausa foret crines mihi contingere ac similes optare, parem illicet gratiam imprecari et offerre presentissimus fui, continuoque, pronam sequi vocantis affectum materiam ratus, deligo, intuitu lustro oculos, frontem gestusque permetior, quibus eius potiunde spem ariolor.</p>
	<p>Inde coreizanti propius inheresco, digitos contracto, quod silentio passa audaciam fandi expressius contingendique pressius fecit. Tum susurros dulces auribus precesque instillo, omnibus uncis in Venerem traino. Quieta animum singulis. Pignus accipio; quandoquidem prima castitatis tutela est in publicum non prodire, proxima solicitatorum suspiriis aurium fores obdere. Quippe Veneree voluptatis illecebra pene suavior audita quam consummata, blande adeo medullis inserpit ut quecumque amantis suasibus audientiam patefecerit, ubi molles irrupere suggestus, vix inexpugnabilem sperare pudicitiam queat.</p>
	<p>Postquam vero Gesiam eloquiorum imbibisse virus adverto, cum omnia curarem et singuli, quisque pro voto, ut fit, inservire studerent, usquequaque uni Gesie officiosum, quoad modestia pateretur, me reddo, honorando assistendo applausandoet non solum ei mense ministros erigendo, verum meis quoque manibus pocula ministrando.</p>
	<p>Sed ecce parat fors quo de peccato peccatum exaggerem; nam dum nuptialis feste oportunis me operosum impendo, estu seu labore e naribus diffluere sanguis cepit. E conventu mox accedo, sistique manentem stillas matronarum nunc una item et altera me visere percontarique quonam statti, sospesne essem, indolere et casum queri pergit. Quamobrem, animadversa occasione quam fors obtulisset, si forte visendi operam Gesia quoque aggrederetur, amplius opacum in locum me sequestro.</p>
	<p>Et ecce, uti conceperam, novissima cuntarum accessit et obconscientiam omnia timidius quam celere, ut quam crimen trepidam faceret; nam quemadmodum simplicitas ubique secura, sic mens inquinata etiam pavet in latebris. Ita hecigitur summis sius: «Quomodo bene tibi?» ait, «Valesne?». «Valebo» in quam «imo vero, ubi advenisti, iam valeo, mea Gesia, mea salus, mea prorsus vita!», iniecturusque dexteram collo eram. «Quid» inquit «prepropere, impudenter insanis? Quod cruor ille demanans petulantie notes prodat, non te pudet? Non consideras locum? Non ambulantium redeuntiumve frequentiam vereris?». Atque mox effugit.</p>
	<p>Ast ubi fluorem remedia quiesve compescuere, in conventum redeo et lascivia lusuque ac facetiis cum ceteris indulgeo. Verum, oblate memor occasionis, remissius ac molliter cunta; postque paulo, debilitatem frontisque mentitus dolorem, me subtraho atque vicinum in thalamum lecto canopeis obsepto colloco, si quidem ceu prius matrone, ac per hoc expectata quotue, advenirent.</p>
	<p>Erat anus consanguinea nuptiarum curam agens. Hec primum vitta frontem mihi complexa, molli tegmine operit; quoque languidus credar, omnia perpetior. Ea vero, uti solent, querulenta timida officiosa, ficto ex gemitu meo veros affirmat dolores, dumque perita haberi certat, febrientem me ac simillimo ignis calore vexatum divulgat et creditur.</p>
	<p>Inde complures cubantem et visere languidum hortarique accedunt. Quam difficile est conscientia crimen absolvi. Ea nempe conscientie vis extat ut, tametsi omniabsente conscio, nosci credatur ab exteris quod voluntas iam rea patravit in mente. Sic illa, quam propter finxeram, serius irreptans: «Dormisne?» ait «Quid iaces? Quidnam morbi est?». Evestigio: «Tu mihi morbus» aio «nec uspiam membrorum langueo; verum, stolida, iste ipse languor ad te alliciendum trahendumque huc Ectus est», collaque mox complexus quartum Veneris munus exolvi.</p>
	<p>«Sine» ait «inverecunde, improbe; infacie cuntorum sumus; si deprendimur?». Et abiit; paulumque morata, cum cetere partim mero, partim iocis cantibusque instreperent, ab frequentia se mihi subducit: «Quam diu» inquit «plumis incumbes? Quin fesso agmini succedis?». «Imo libens» inquam «id ubi imperas facio, anima corculumque meum, Gesia!», raptamque (quod ob unum venerat) cuntas per voluptatis illecebras, tracto, osculor, haud prius dimittens renitentem quam quod accepisset efficeret.</p>
	<p>Sed neque ita circumspecta sunt omnia, quin anus medica Lynceo obtutu temerarium deprendisset et ad me continuo: «Quid tu nuper? Vidi, fili, puduit, neve quis oculos iniecisset expavi». «Mater» inquam «supprime, queso, tege amantes. Sic de fide benivolentiaque tua mihi despondeo, ut vel crimen summi discriminis tuis sub oculis non vere&lt;a&gt;r». «Merito» respondit «nam haud tuis secus ac meis obvia periculis succurrerem, queque placerent admovere, que displicerent amovere semper cura esset. At tu cautius atque modestius: desideriis commodius tempus et infrequentior locus esse poterit».</p>
	<p>Et illicet salutis quasi instauratus antidoto ad socios remeo, queque agenda supererant pari voluptate ceteris cum sodalibus obeo; verumtamen ubi primum sedulo Gesie obsequio instabam, deinceps negligentius, quatenus si qua oborta suspicionis s&lt;c&gt;intilla diluxisset, huiusmodi officiositatis remissione extinguerem; sec, cum ei remissius meo, affatim socio cunta ministerio sufficiebam.</p>
	<p>Sequenti luce, positis mensis, ordines instruo, matronasque virosque distinguo, ministrari dapes iubeo, cunta ministrantis et ministrarchi munera suppleo, nunc his nunc illis ministrum me exhibeo, et sic ubique officiosus interdum Gesie quo tue pocula impertior. Simul ac vero mense prime deposite sunt festique omnes simul ludicris, simul cantibus s&lt;c&gt;enisque detinerentur, indice dato Gesie in hortum abeo; insequitur.</p>
	<p>Stabat pergula, quam prunus exuperans obumbraret. Hic dum amorem affectumque faterer supremaque vota deposcerem ac sepultam rem tam exoptatam habiturum perpetuo silentio sponderem, illa inter plura que adversus amantium fidem constantiamque invehebat: «Momentaneus» inquit «virorum amor est et, expleta voluptate, mox evanescit», indiceque a pirula in labium superius ducto, «nec hinc huc etiam perseverat».</p>
	<p>At hic ecce maritus, simplex quidem et, ut dici assolet, innocens mortis Christi: «Quid» ait «istic percontamini?». Prerepta illa responso: «Opportune, mi vir» inquit «huc te casus obtulit; siquidem avida prunorum quatenus decuteret hunc orabam nec modum inveniebamus. Tu igitur, si me amas, idem effice, vel supra repe, si vales». «Experiar» spondet «sed si opem tuleritis». «Imo vero feremus» aio. Amboque enixim inpingimus hominem supra. Tum Gesia: «Cernis, coniunx, summis pendula ramis cera rubicundula: illa mihi decusse, sed provide, ne ruas cave». Interim, pergula tegente, Gesiam complector iam tractari iam oscula reponere docilem.</p>
	<p>In hoc rerum statu iam meridies properabat suadebatque hora discessum; iam lassi animi, iam nuptiarum strepitus defervebat abireque ceptum erat. Et cum matronas de more ad propria bini singulas quique comitarentur, sorte mihi Gesiam eiusque vicaneam, quatenus limen condiscerem, lego. Sic me fortuna delusit, sic abii, sic velut cura quemque vocaret in diversum, omnes decessere; pauce sponsam et he quidem propinque residue comitate sunt.</p>
</div1>
<div1>
<head>XXXII</head>

	<p>Adhuc peccatum meum contra me est semper, nec minore amaritudine anime anime mee quam pudore legenda transcribo, tamen ut confundar scribo.</p>
	<p>Erat inospiti nurus Flora, nigella quidem ac depressula, verum eleganti specie et, ut Terentianus ait, «suci plena», cuntis facetiarum numeris, in Cupidinem prona; huic vir exul Ferarie militane aberat.</p>
	<p>In hanc, infortunio felix meo, dum procabundus socios iuveniliter comitor, oculos inieci tenuique, susurrulo blandule salutavi: fendi namque lepore audaciaque quisque Cupidini militat victorem se facit, timidus ac sermonis inefficax castra integritatis expugnare nequiquam pergit. Quare non ab re Mercurio Iupiter, celo quotiens terras peteret, aut misso aut usus est comite.</p>
	<p>Postquam vero illa nec demisit oculos nec indignabunda repulit salutantem nec, quod amplius decebat, conscenso limine abscessit, continuo: «Socii, haud incassum passus impendimus» aio «victoria speranda, hostis vinci facilis est!». Tum ego obire vicum, Floram intueri solicitare salutare, clanculum nutibus alloquium flagitare; e diverso interdum oculis, nonnunquam voculis resalutare, cautos nos efficere Flora cepit.</p>
	<p>Forte fortuna solam adortus, vota aperto, preces addo, animum blandus emollio. Illa non affirmat nec negat quidem, verum soceros custodes opponit reique pene impossibilis difficultate desperat. Hoc mihi negotium credat posco et quonam id sum pacto facturus aperio et abeo. Quamobrem Nicolaum Burgensem ex comitibus audacissimum atque in facinus omne prontissimum accerso: rem prodo, agenda instruo. Is, ut sunt iuvenes fide socia curaque diligentissimi, pronam operam spondet.</p>
	<p>Namque uni cognitus Flore, exuto scolastico, viatoris cultum sumit; equo, ocreis ac ense compositus, e regione hospitium petit: «Heus, prodi, hospes; possum apud te noctem agere?». Ille «Accommode!» infit, et annonam equi, vinum, preterealectum (que prima adventantibus predicant) commendat.</p>
	<p>Receptus itaque, sicut erat advenali cultu diversorii ianua tenus una cum ospite assedit. Ex composito seorsum, alio quasi intentus, pervado. Visum Nicolaus compellat: «Heus tu» ait «esne quem auguror? Imo vere es!». In meosque ruens amplexus: «Quam diu» inquit «invisi fulmus, quam te videre flagrabat animus! Dii bene, quod salvum te recipio».</p>
	<p>Ex adverso paria fari, gratari amico, inque edem illinc meam educere prece ac gestibus moliri pergebam. Ille negare, orare potius et instare quatenus amica pariter cena in diversorio frui velim, si quid autem electioris vini haberem una afferrem (statio enim vindemialis erat): id orare meque abesse nequaquam sinere. E diverso ego negotia incusare nec posse domum extra hospitari nec interdiu brumalibus iam horis cenare; ac civem maximeque scolasticum in diversorio pernoctare illaudabile fore.</p>
	<p>Ad que hospes suadere utamici votis obtemperem, se nocte illa fruar, esse preterea locum, quamquam note minoris, tamen honestum; posse cuiusvis prestantie gradum ilio divertere. Quid multa? Nicolai atque hospitis frangi me precibus simulane, noctem promisi. Inter hec data opera preter nos Flora, quasi negotiosa crebro volitans, dolos risabat, omnia verba hec conferens in corde suo. Porro, ubi annui, cenam opiparam instrui socius imperat; ego abiens vina quanta valeo cura comparari me&lt;n&gt;tem auferentia mittique ad hospitem studeo.</p>
	<p>Tum demum crepusculante subeo. Ad levam cenaculum erat, equistatium dextra; mediabat curia. Contra, equistatio tenus, scala in solarium ascendebatur, ibi ad cumbendum advenis quippe receptus. Lustrare occulte omnia, aditus ascensus, claustrorum seras, animo tue recipere; ac id unum permaxime, ubinam cubaret Flora, nosse moliebar. Et quamquam ea sane ubi eramus munera obire hospitalia concederet, vix eius sedem cubiculi ediscere potui: ita simul socer, simul socrus, indefesse nurum vestigiis asservabant.</p>
	<p>Denique, instructa cena, secunda iam vigilia, quod studio protraxeramus, discumbimus: Nicolaus, hospites nostra inter pellatione et ego, novissime vero Flora, sic mense allocata, ut opposita pedibus me contingeret. Alio ceteri hospites opere minoris cenaculo, quibus intenderent famuli, compositi cenitabant.</p>
	<p>Nobis Flora minister et conviva aderat. Mandimus potamus, ridemus fabulamur. Nicolaus pariter et ego, identidem intendentes, mero senibus calices sepe, ille socero ego coniugi, supplemus: mero, inquam, quo ve&lt;l&gt;leris Pontici custos aut Argi lumina obrui somno valuissent. Sed cervina senectus impune infertos hauriebat. Innuebam nunc pede nunc oculis Flore quid vellem, quid cuperem, quid venissem. Illa modeste omnia.</p>
	<p>Ast ubi multa nocte cenatum est repetitisque poculis, cubiculum monstratur: communis erat et aliis iam sopitis locus. Cumque omnia conticerent ego sociusque strato surgimus: ille forti vestigio et loquens, ire alvi superflua depositum simulans, graditur; suspensili ego pede ac suspiritu amictus clamide super nudo, quo unus dumtaxat sur&lt;r&gt;exisse videretur, sequor. Simul extra cubiculum fui, lectum repetit socius, per tenebras ego adulterium quero.</p>
	<p>Ad socerorum pedes Flora iacebat. Erat per equistatium iter ad thalamum; ad hunc quinis aut senis scala gradibus, gallinis statio noctis, prebebat ascensum. Hic ne clamitarent instreperentve opus ingenio fuit. Singulatim cuntas demisi atque ad ostium sensim repo. Sensit illa editaque voce, quatenus, arbitror, vigilantem qua tue iaceret intelligerem: «Illorsum te paulisper, socrus» ait «amove: nimium angustor loco».</p>
	<p>Clausum sed non pessulo ostium extabat; aperto quam late, quatenus exituro pervium foret. Ad amate latus irrepto, hereo tango contracto; silet. Verum exigui portio grabatuli haud me pariter capiebat, nec persuadere ut surgeret valui.</p>
	<p>Inter has colluctationis angustias socer evigilat. Patebat haud procul fenestra; huius beneficio, maligno quamquam lumine, senem, capite iam levato arrectisque auribus clandestinos captantem susurros, cerno. Innuo Flore taceat. Illa, ut que minime videret quid vererer, non compescente susurros, senex toto surgens corpore et in Floram proruens: «Quocum loqueris?» intonat.</p>
	<p>Illicet ego me proripiens, qua gradatim ascenderam uno saltu descendi, volansque ad cubiculum obvium pro dato ordine socium habui, qui simulata, quemadmodum in exitu, ventris importunitate, surgere finxerat. Ille strepenti, ego silenti vestigio, quatenus duo cum essemus unus haberetur, in lectum redimus. Inclamat hospes Flore, tundit, nomenque adulteri extorquerenititur. Plorat illa, eiulat, quemquam advenisse aut nosse infitiatur.</p>
	<p>Audimus. Hic singuli, socius imprimis: «Vinosus» inquit «iste quid somniat, quid delirat, quid dormituros quorum infuria vexat?». In eiuscemodi prope cunti hospites contumeliam ora solvere. Ego, alto quasi excitatus sopore, quidnam fabulentur rogo.</p>
	<p>Iam cauponis ac nurus voces resederant. Cauponem digesto nondum mero quod gratis epotasset in suos furere docent. «Dii omnes» inquam «malignum perdant. Merito ego hesterna luce huc ire negabam: feda canities, horror in vultu, squalor in cultu, omnia parem noctem fatebantur. Si quid tibi dulce meum, care frater, abi matutinus mecum, hoc fuge diversorium plebeium atque cervicosi hospitis larem. Habeo tui capacem domum, ubi et diem letam et somnos haud interruptos agemus». Atque hoc exerte, quatenus apud auditores hospiti invidiam compararem.</p>
	<p>Diluculo cunti surgimus, ceteri hospites: «Quid tu, caupo, insaniebas nocte? Dum tuos afficis cuntos inquietas!». «Quid» inquit «vestra si meos castigo? Mihi est quicquid est, vobis nichil!». Tum seorsum: «Heus» ego «die, bone; nam soporatus minime sensi. Sed queruntur isti te nescio quid intempesto clamasse. Quid occurrit? Furesne fortasse?». Ista ego, uti qualem de facinore suspectum cepisset in mene an alios retorqueret, si quo possem expressionis indicio, colligerem.</p>
	<p>«Nequaquam est quod movere nos habeat» retulit deinde Nicolaus, homo sane improbe audacie; et voce ac vultu minax: «Huc te, caupo. Accipe stipem male meritam. Quod male vertat! Haud mea tantum quantum viri huius clarissimi atque doctissimi» (sic me tam repente clarissimum fecit atque doctissimum) «causa piget!». Quanto enim amplior offensi predicatur dignitas, tanto iniuriantis causa gravatur et apud auditores cumulatur invidia.</p>
	<p>«Hic meo» infit «respectu ac prece, leta domo, recto molli, dapibus, familia dimissis, in huiuscemodi cauponam fetulentamque calonibusque dumtaxat accommodam divertere passus est. Crebro hanc ego urbem multa cum merce ac sociis peto: effecisti ut posthac limen ad hoc non redeam. Num leve referre putas egregios homines audire te noctu clamantem et nescio quid crimina&lt;n&gt;tem ac suspicionem audientibus innovantem? Age, crede: vina somnus nox videre multa videri, multa sentire, audire multa que non sunt, omnibus ac precipue senibus efficiunt!».</p>
	<p>Caupoad hoc vera fore que moneret, ex hoc ipso dolere, culpam fateri, monitis gratiam agere, veniam precari neve suam ducat iniuriam exposcere. Sic persuasum, conceptu frustrati, nocte consumpta dimittimus.</p>
	<p>Postridie vero tra&lt;n&gt;siens, Floram colum trahentem cerno; que, me conspecto, risum tenere non valuit. Inde ego, qui prius ne rem hospes ad pretorium detulisset metueram, animum sumpsi. Compertoque post hospitii famulo, quatenus loquendi fieret occasio, mentior amisisse cultellum seu hospitio verius relictum esse; deprecor inquirat. Tandem aio quid ille insanus noctu pridiana clamasset, si teneret causam requiro. Asseverat nescire, nec de reverbum deinceps cauponem agitasse.</p>
</div1>
<div1>
<head>XXXIII</head>

	<p>Porro iam iniquitates mee supergresse erant caput meum, iam lascivia, iam vite impuritas digito monstrabatur. Cantiones balatas sonitia madrigalia ac vulgaris reliqua note deliramenta, mira ingenii facilitate pro omnium voto explicaram; undique cantabar passimque diffamatus eram: in quo si uni placebam, plurimos offendebam. Accedebat, quod unum maxime ad bonam perdendam indolem exitium est, perversitas et facinora conviventium. Quos propter, tametsi me&lt;o&gt; culpabilis vitto haberi valerem, tamen haud tantum malus pluribus, verum etiam dignus tribunali censebar.</p>
	<p>Inter hec discrimina indemnis inexcussusque vadebam, quod singulis conversatione dexter ac suavis reddebar; preterea, quo uno et affectus astringuntur et redimuntur noxe, lib&lt;er&gt;ali officio plurimos emerebar. At non fatum, non astra, sed tu Deus misericordie ab imminenti me precip&lt;it&gt;io subducere dignatus es, pio sed paucis animadverso benignitatis tue consilio. Siquidem substantia defici, ipsaque vivendi feditate displicere ceperam michi; iudices quoque non tam quidem meo quam scelere contubernalium suspecti.</p>
	<p>Atqui inter hoc miles clarissimus Dondacius, nepoti preceptorem percontans, Ferariam me conducit et in edis, quam amplissimam incolebat, parte locat. Hinc a vitiis, a malo convictu mala consuetudine secretus, aliam viam aliam vitam, vota moresque alios inchoavi. Ad quod potissimum calcar accessit, quoniam eruditus ac per hoc qui essem honore dignus ferri falsa multorum opinione gratulabar. Quamobrem et pertinaciter litteris incumbebam conabarque in publicum rarus cerni.</p>
	<p>Scis, Deus meus quam acerbum extitit preferite vite illecebris absistere, quam sepe solus, solitudinem Ferariam extra captans, uberrimis fletibus dimisse consuetudinis affectum irrigabam. Accrevit huic mestitudini Biblia furto mihi sublata. Quam nimirum iacturam impatienter adeo tuli (nulla enim apud me quam codicum amarius unquam suscepta est), ut vix dolorem meum caperem.</p>
	<p>Iam tamen inter ceteras testimoniorum tuorum atque magnalium littere dulcescebant, nequaquam tamen una ea dulcedine ut te solum, quod faciendum erat et est, et non vanitatem iactantie in his pernoscendis exquirerem; tanto damnabiliore quidem iudicio, quanto vehementiore pena feriendi sunt qui tenenda studiosius discunt et que didicerunt implere contemnunt!</p>
	<p>Siquidem minime ad hoc fervebam, intelligere ut bene agerem, sed ut bene dicendo laudarer, ac nosse amplius quibus favorem mererer humanum, quam quibus redderer melior decertabam. Quo quidem errore iuveniliter nimium versatus, amicos scribendi curiositate obtundebam fatigabam insurdabam.</p>
	<p>Quam me olim increpuit lectio sancti Bernardi in canticis, quam nunc quoque relegere iuvat! Quam multos temporis huius pungit, sed non compungit! Inquit enim: Sunt namque qui scire volunt eo fine tantum ut sciant, et turpis curiositas est; et sunt qui scire volunt ut sciantur ipsi, et turpis vanitas est; qui profecto non evadent subsannantem satirum et, ei qui eiusmodi est, decantantem: «usque adeone scire tuum nichil est nisi te scire hoc sciat alter?». Et sunt item qui scire volunt, ut scientiam suam vendant, verbi causa, pro pecunia, pro honoribus, et turpis questus est. Sed sunt quoque qui scire volunt, ut edificent; et caritas est; et item sunt qui scire volunt, ut edificentur, et prudentia est. Horum omnium solum ultimi duo non inveniuntur in abusione scientie, quippe qui adhoc volunt intelligere, ut bene faciant. &lt;Deni&gt;que «intellectus bonus omnibus facientibus eum».</p>
	<p>Verum tamen gratias Deo meo, ut Augustini verbo dicam, quia: «suave mihi factum est carere suavitate nugarum» mearum et perficere discendo quam scribendo placere, memorans quia scienti bonum et non facienti peccatum est mihi. Illa nichilominus laudis inumane titillatio minime prorsus improbanda, precipueque inchoantibus, est; quandoquidem qui prius falsa laudem via quererent, mox consuetudine virtutis cum maturitate animi exolescente, vera ad gloriam via, et sicut primitus apparere, ita post boni esse molirentur. Ex quo miraculum Deo crescit autore, ut ex simulata vera virtus prodeat.</p>
</div1>
<div1>
<head>XXXIV</head>

	<p>Dum itaque gemino sic dolore animus laboraret, ecce a Trivisio socii olim mei Bononie, Nicolai de Buschettis, littera affertur, qua me ad se visendum alliciens urbis amenitatem iocunditatem ac liberalem civium convictum, libertatem denique, quam maxime semper caram perquisitamque habui, amica suggestione efficaciter ante mihi oculos statuit atque animo affixit.</p>
	<p>Est quidem superba menibus, clara fontibus, commoda fluminibus patrio solo nascentibus, soli ubere felix, Baccho Cerereque fecunda, plano et collibus leta. Salsis a fluctibus prope suisque montibus iuxta discrimen habens, ab Euro Liquentie defluviis, Venetiarum finibus a meridie, Feltrinis ab Aquilone iugis, ab occasu terminatur Euganea.</p>
	<p>Quis fata mortalium viasque explicare sufficiat, quas celesti famulatu secundum sapientie tue ac iustitie, Deus, abissum, cunctis distribuis? Quis facile dixerit:«Hic felix, hic damno affectus ero; hic vivam, hic moriar»? Salo navigantes portum sibi proponunt, cum interim flatus in devium procul elidat.</p>
	<p>Ita vana mortalium cura (quorum, teste Sapientie littera, «cogitationes timide sunt et incerte providentie») hanc sibi sperat spondetque sedem, a qua vel vi exturbetur vel variato concilio sponte discedat. Quamobrem sapienter Socrates omnem sibi orbem patriam appellavit; sapientius Anaxagoras, qui cum improbaretur negli&lt;g&gt;ere patriam, erecto ad celum indice: «Quin imo» infit «patria mihi cure est».</p>
	<p>Nempe cum Appennino parens, Hunnos apud ego natus, Ravenne educatus, Bononie vir evaserim, quibus in locis necessarios coniugem natos notos opes affectumque haberem, quis in vicinam superi maris oram demigraturum mansurumque censuisset? Vocante itaque socio, compositis sarcinulis Tervisium venio, tum pace et rerum secundarum successu florens. Excepit sancte memorie Petrus antistes nequaquam ut advenam, verum blande ac liberaliter, quasi diuturna familiaritate carissimum.</p>
	<p>Hic Drudo Ravennas iuniorum preceptor et una, quem pretuli, Nicolaus score honore dignati sunt. Ergo cathedram tenens facile civium et favorem et benivolentiam assecutus sum, ita ut vel senilis multorum caritas perseveret.</p>
</div1>
<div1>
<head>XXXV</head>

	<p>Porro sociis allicientibus, cum iocunde satis in urbe leta adque delicias et lasciviam nata versarer, Thomas patruns tristi nuntio me revocat, quod Ravenne primogenitus, necdum annos quinque natus, dum infantiliter lusitaret a coevo inter ludendum oculum harundineo spiculo, sic ut luce privaretur, future eius vite miserabilis omen, sauciatur; quoniam, ubiadolescere cepit, litterarum studium et vite honestioris tenorem adversatus, dum superiores contumaciter audit, ad inferiorum mores fortunamque descendit.</p>
	<p>Ravennam itaque, multos ante per annos non aditam, comitante Francisco de Petrarubra reproficiscor, quem primo discipulum, mox comitem fidumque ministrum habui.</p>
	<p>Dimissis alveo Sileris libellis ac vestibus pauculis, terrestri calle per Mestre Venetias transimus; quando iam cene tempus rarescere vicis urbanos iubet, appulimus. Nisi duo solidi ambobus non erant, quos quam primum potus absumpsit. Manebam vestes, manebam libros. Erat preter hec coniugis nexu affinis Ludovicus debitor mihi.</p>
	<p>Hic, profligata ludo Ravenne substantia, Venetias dedecore migraverat, felix primo fortuna, scelere deinde felicior: quippe egregium ac liberalem sortitus herum famulatu gaudere potuit; mox adulterio domesticum nactus imperium, usque ad spectantium crevit invidiam, quandoquidem minime qui famularetur, verum qui filius familias esset apparebat. Indiscretus iussus domi, indiscreta cubandi mandendique lautitia, indiscretus quoque in amiciendo simul hero simul Ludovico cultus erat.</p>
	<p>Ad hunc divertere solebam et liberaliter dominus ac iocunde tum animi amplitudine tum Ludovici respectu me hospitio colligebat. Verecundia in me, fateor, adeo viguit (tanta animi altitudo) ut ubi seu pusillanimitas animadversa vel minima pudoris suspiciuncula fuisset, quevis incommoda subire commodave omittere, quam adversante conscientia labi in aliquid, quo frons tingatur pungaturve animus, preelegissem. Quo tum evenit, quoniam tempus ineptum videbatur, tantopere cavendum statuerem, quod rustice nimium a plerisque committitur: nam inopportuni atque importuni inprandii ceneve procinctu se ingerunt, cum illa interim hora vel esuros inquietat vel compellit nonnunquam verecunde dimittere. Possunt tamen eo familiaritatis eove necessitudinis lares nexu fore devincti, ut mussare ad limen rustice timiditatis sit aut liberalis parum, cum culpa non absit.</p>
	<p>Verum ea mihi ratio cum his aberat; quamobrem adire Ludovici dominum pudore et nummorum inopia diversorium prohibente, incenes palantesque vicis, luce patiente, vagabamur. Imminente autem nocte foro fructuario sancti Marci pernox oberrans auroram mansi.</p>
	<p>Et forte fortuna ob infandum preco scelus arserat, atque ingens foci congeries reliquias consumptura perstabat. Calones, quamquam Sirius prestaret, elemosinariique foco tenus columnarum gradibus imminentium portui iacebant. Hic mihi vigilia memoravit Codrum Magni bustum celebrantem ac deflentem in litore.</p>
	<p>At postquam illuxit Rivaltum versus regredior, nauclerum rerum mearum exploro, tandemque invento iam pleno die compellare Ludovicum pergo. Necdum sfrata dimiserat, qui ubi advenisse me nuntiatur, sicut erat a somno semiamictus occurrit, familiariterque susceptum quando appulissem percontanti, quam primum mentior. Causam itineris expono, libellos apud se advectos dimittere velle assero, pecuniam insuper flagito; data liberaliter. Franciscus et ego pariter continuo, ubi Cretense veniret, cauponam petimus; ibi hesternam abunde inediam compensamus. Deinde compositis apud Ludovicum libellis, navi Clugiam, inde Ravennam permeamus.</p>
</div1>
<div1>
<head>XXXVI</head>

	<p>Erat Bernardino natus Guido, cuius sub dicione civitas agebat. Huic quoque coadolescens ita eram gratus ut — quod prius, dum Bononie studerem quo crebro adventabat, facere soleret — familiari me convivaque uteretur, ceterum cum eorum unus esset hominum qui, sublati adimperium, nec peti nec capere fortunam queunt.</p>
	<p>Volunt omnia, cum quid velintprorsus ignorent, non consilio, non iudicio sed voluptate, sed errore ac temeritate ad omnia precipites eunt. Nulla his hora, nullum tempus, nulla consuetudo, quia ratio nulla vitam componit, extrema per omnia affectibus parent.</p>
	<p>Intempesta nocte cenant lusitant fabulantur, diluculo dormitum vadunt, in meridiem stertunt, vesperi prandent, cumque nulla sit in his lux recti nec vir tus qua nominis adipisci claritatem sperent, vitiis omnique vite perversitate debacchantur delirant insaniunt. Non constant sibi nec se ferunt, modo istud flagitant nunc illud, sed e vestigio fastidiunt cum offertur, nausea laborantibus similes, qui variari sapores gliscunt et nullum probant. Cum igitur ex libidine ac temeritate, non autem modestia virtutisque extimatione servituros assumant, nemo de statu fructuque valet sperare constantiam; unde infaustus huiusmodi sub imperio famulatus.</p>
	<p>Quemadmodum enim suavissimus prudentium convictus, ita stultorum est infestissimus, periculosissimus improborum. Quod apud Quintum Curtium vox Parmenionis expressit, nempe contra Alexandri insolentiam invehens, misereri se dixit eorum «quibus sub eo vivendum esset, qui modum hominis excessisset». Vere id nimium quidem: nam, teste Cicerone, «nil difficilius divise fortunato et insipiente» (adde, si placet, «infronito»), quem apud et discrimen veritas et premium adulatio sortitur.</p>
	<p>Quanta e regione felicitas, quantus vite fructus prudenti consideratoque principi assistere, qui ceu vitam ordine sic dilectionem instituit, commoditatesque suorum ex propriis metitur affectibus ac librato delectu equum se gerit virtutis interpretem. Bene profecto natus secundoque sidere qui studio ac moribus principem, quocum victurus sit, sortitur ingenio participem; contra qui famulatur adverso, ut dici solet, laterem lavat.</p>
	<p>Sed qualem ex insolentia fructum metunt? Nempe quod suis — quos, turbato vivendi usu, tedio afficiunt — invisi redduntur; primo elus ferre vit&lt;i&gt;a gravati morsim devovent odiunt contemnunt, necem imprecantur infestosque de moribus rumores dissipanti; quo fit ut apud ceteros despecti fabulaque contumelie piena versentur. Nam ita naturacomparatum est, ut diligere nemo queat quem inspexerit contemnendum, nec eius rursus non odisse vitam a quo sue non parci sine modo cognoverit.</p>
	<p>Qui enim fieri possit ut qui toto semper affectu in bellis gerendis struendisve ferveat, inquietus pacis ac rerum turbine letus, sapientie deditos, quibus pax et otium alunt ingenia, ratione solida complectatur? Vulgatum est similia gaudere similibus, imo quoque augeri servarique; proinde Martius aptos bellis quam litteris exquiret et colet, quin iuxta illum satiri sententia complebitur: «Et centum Grecos curto centusse licetur». E diverso autem cui pax scientia quies vitaque cum ratione instituta sit, sapientie studiis intentos licebitur percontabitur honorabit, belligeros postrema sorte locabit, ita de his extimaturus quemadmodum rerum plerasque, quarum sola usum necessitas probat.</p>
	<p>Quam magnifice apud Augustum honos litteris tributus sit numero et premiis vates indicant, qui tum maxime abundaverunt, quorum quidem ad nos usque vigiliarum fructus emanavit. Divus Antoninus tantum detulit p&lt;re&gt;ceptoribus ut imagines obeuntibus dicaret sepultosque annua memoria celebraret. Marcus vero Aurelius eo litterarum caritate protractus est ut professoribus ac philosophis undique coactis e fisco salaria constitueret. Quo sibi merito Severus imperator doctos effecerit, pensari valet, quod Apii carmen ea duxit largitione prosequendum ut deinceps Apiana carmina aurea dicerentur. Pretereo Titum, Adrianum, utrumque Theodosium pluresque alios, ornamenta seculi sui: quamvis enim minime neglecta militari cura, negotiosos tamen sapientie primos semper sibi fecere. Nimirum tuia summopere conciliat animos paritas studiorum, velut dissimilitudo seiungit affectus.</p>
	<p>Roberto Sicilie rege nostra vere tempora gloriari queunt, cuius aula non predonum, non sanguinariorum, non lambronum, non mimorum, non quorum lingua in absentis soluta probrum et impigra manus in facinus esset, sed virorum illustrium, philosophorum theologorum medicorum oratorum conferta visebatur. Quisquis ubique terrarum virtute ingenioque fidebat, ad illum ceu ad unicum honestarum artium columen ac virtutis domicilium confluebat. Isto nempe seculo, cuius pars prope novissima fluit, quidquid librorum in philosophia, in sacris, in medicina editum extat, fere ipso rege autore atque provectore manavit, ut cum eo decedente omnium fructus studiorum et suffragium prorsus deperisse videatur.</p>
	<p>Ergo qui nativo genio ea contumacia forem, ut parere indignis voluntatique aversum quicquam tolerare nescirem, paucos post dies quam venissem, Francisco vesperi commonito matutinus uti surgeret, parato cum mutatoriis sacculo, insciis dormitantibusque uxore ac ceteris domesticis, quam primario iter patet egredimur continuatoque pervadendi studio Venetias, inde Tervisium repedamus.</p>
</div1>
<div1>
<head>XXXVII</head>

	<p>Ubi cum minus succedere videretur, iterum Ravennam omni cum librorum supellectile repeto. Verum exigua post mora Florentinates, forensium notariorum — is muneri titulus manet — successores instauraturi, mandatis Ravennatium domino litteris, efflagitant destinandos e civibus quinque decerni. Annuente igitur Guidone principe, senatus consulto Ursolus, Vitalis, Paulus, Dandus et ego ire destinamur. Sed ceteris ultro consentientibus unus contumaciter negabam, donec precibus amicorum et suggestione maxime fratris Iacobini Cortesii, quo amico et preceptore usus fueram, manus dedi, merere publica stipe huiusmodi munere auspicatus.</p>
	<p>Ergo Florentie iuxta officii debitum pieno semestri perseveravi, mane ac vesperi pretorio conveniens. Deus bone, quantas iniquitates hominum et scelera, quot fraudes, quales calumnias in simpliciorem quemque humilioremve strui atque exequi didici! Locus est profecto quem numquam bonus nisi merens invitusqueadeat, quem nemo sponte frequentet nisi malus, quia ibi veritas impugnari et docetur falsitas roborari.</p>
	<p>Merito apud Maronen 'insanum' forum dicitur, apud tragicum vere nimis «clamosi rabiosa fori, iurgia vendens improbus iras et verba locat». Nan probat actor, improbat reus, instat procurator, advocatus instigat tabellio deposcit. Sic omnia solicita inquieta et ultro citroque iurgIis execrationibus contumeliis minis fervent omnia. Certe si usquam est, aut persimilis aut ipse est infernus viventium. Clamor murmur querele gemitus labor, fletus et stridor dentium auditur. Interim 'palatine canes', anime venales, hiant, lites et iras fovent, neve absistatur spes ambifariam nutriunt, dolos instruunt; periuria ille testium componit monitis, alter assertorem mendacii, alius infitiatorem veri audacem prestat.</p>
	<p>Nulla prorsus usque adeo ratio veri liquida absolutave causa, quam non implicent prorogentque cavillis. Quidni, fructus disceptatione uberrimos respondente? Ex hoc fonte turba clientium manat, iteratur limen exeniis, associantur salutantur frequentantur; tamdiuque una cunti sententia miseros vacua spe trahunt, donec ad ossa usque substantiam expulpent.</p>
	<p>Quodsi callidiore ingenio succumbatur, ceu medici solent, retorquetur in clientem culpa. «Quid tu» aiunt «insane affirmasti, quid me vel innuente non tacebas? Haud fori ordinem sapis; sivisses me respondere, loquela tua te perdidit».</p>
	<p>Si autem productioris tedio impense amicorumve intercessu, dimissa lite, reus actorque convenerint, insusurrant utrinque pragmatici: «Quid formidabas inepte? Quid convenisti? Viceras: mox pro te sententia cum expensarum quoque restitutione ferenda manebat».</p>
	<p>Sic spes hominum ibi luduntur, sic expilantur ignari, sic in portu, ubi salvanda confugit, naufragium iustitia facit. His igitur deliciis pleno semestri atrio forensi versatus, quotiens abesse Ravenna et muneris onus suscepisse penituit, quotiens scolam suspiravi, quotiens rusticationem beatam duxi!</p>
	<p>Inter hec autem forte Nicolaus Burgensis — de quo superius habita relatio — Florentie agebat, interventu amicorum astuque magis quam merito studentium rector. Is prisca me societate visebat frequentabat colebat; huius quidem opera, adhibitis quoque amicisac plerisque quibus fueram Bononie cognitus, me nil tale deposcente sed nec expectante quidem, senatus consulto indultum est ut, lege muneris nichil obstante, liceret rhetoricam legere ac civiliter conversari. Hac nempe autoritate, suadentibus audire cupidis, haud pauci cum forent quique id efficeret alius abesset, <title>Georgica</title> Maronis et Tul&lt;l&gt;ii <title>Artem novam</title> legi, ita ceteris per id tempus placens gratusque ut concordi ultro universitate scolasticorum pro futuro lector eligerer.</p>
	<p>Scis domine Deus cordium inspector: cum ceteri legentem probarent, ipse me introrsus meas palpane tenebras improbabam insufficientemque ad vocationis usum arguebam. Qua quidem virium diffidentia contra preces votaque plurimorum oblate occasioni non assensi, extitit rursus causa cur sepenumero in conventibus obmutirem, queque nossem etiam timidius exprimens de tuis donis nequaquam superbirem quamquam ex adverso tanta impudentia tanta quoque dementia et temeritas plerosque vexat, ut frontose disserant de ignotis, sciolorumque collegiis, plerumque etiam scientium, sibi arrogent quod non habent et ultro insuper improbent meliores.</p>
	<p>Allegant que vel nusquam sunt vel potius non videre; sed quid refert apud ignaros quibus non probatur nisi quod iuvat et capiunt? At si oppositor urgeat, scientie vicem clamitandi garriendique importunitas supplet. Ita res rebus vocesque vocibus implicant ac sensa proferendi celeritate confundunt ut difficile inventu sit quanam responsionis caput introeat huiusmodi importunis hominibus, qui clamoribus autoritatem vendicant. Contra, fateor, sepe obticui, ne veritatem alio disserente condiscerent et oggarriendo stultis similis comparerem.</p>
</div1>
<div1>
<head>XXXVIII</head>

	<p>Verum litteris antistitis Petri secundo Tervisium allectus, emerito iam muneris debito, cum collegis Ravennam primo, inde paulo post marino solus itinere, cum libellis quo vocabar reproficisci paro. Evenit in ipso abeundi cardine utlibrorum ac rerum apodisiam flagitans litteram libertatis, quam large Guido Bononie indulserat, exactoribus aperirem. Infitiantibus autem conferre indultum coram dilanio, indignatusque iuveniliter me posthac Ravennam nequaquam reprofecturum iuramento firmavi; quod leviter prolatum in diem hunc stetit: nam neque desiderium neque redeundi voluntas incessit.</p>
	<p>Porro Tervisium adve&lt;n&gt;tans indulgentia prima antistitis so ciorumque suscipior. Igitur ede conducta omni vitam modestia primum sanctimoniaque, inedie ac vigilie granditer patiens, traxi; semper in meditatione, semper in otio litterarum aut discebam que aliis legerem aut legebam que discerem; toto plerumque trimestri limen non evadebam.</p>
	<p>Erat claro adolescens ingenio moribusque prestans Nicolaus de Ficis. Huius plurimum amorem ac liberalitatem minime tamquam auditoris, quod erat, sed amantissimi fratris expertus sum. Caritate seu compassione, qua me solitudine affectum conspicaretur, meum habitaculum frequentabat, sepe etiam domum, ubi a parentibus iocunde liberaliterque suscipiebar, agebat aut necessaria mittendo suppeditabat.</p>
	<p>Si affectus erga me liberalis animi reticuero, ingrati reus officii sim, quod profecto crimen adeo meis a sensibus avertisti, conditor meus, ut maiore ardore ad retribuendam gratiam quam quevis necessitas ad impetrandam surgerem. Non mentior: crebro pulsante clamanteque quatenus pariter cenatum irem, libraria clausus cella quasi abessem obmutebam; atque sic, tum eiuscemodi subvectionis recipiende verecundia, tum ne studio abessem, aut incenis aut pane cibario potuque contentus exiguo, remanebam.</p>
	<p>Taceo plerosque alios presentes semper incommodis meis, sed Paulum meum de Rugulo, in primis virum gravem et insignem et, qua virtute facile prestaret, egregie liberalem, nisi tantorum immemor pignorum esse velim, preterire non debeo. Quocumuno communia omnia velut mecum habui uniceque dilectio permansit, cuius nimirum amicitia iuvenilibus orta studiis in senium usque permeavit. Contracta igitur cum his aliisque comparibus familiaritate blandissima, urbanis deliciis ac moribus frui labique cepit.</p>
	<p>Erat, ut prelatum est, libera civitas, opulens, pacis compos; ac per hoc affluentia in luxum prona erat et civium hilaritate et omnifariam illecebris periocunda. Deus alme, quantum convictus, quantum moribus locus officit! Haud immerito Athenas Academia Plato, Egipto Roman Ieronimus, heremum intimam Alexandria Antonius, ita rus Cartagine sanctus Augustinus commutavit. Sincerus est, et solide nimium ne dicam divine constantie, quisquis inter voluptatum laqueos ambulare explicitus ipse queat.</p>
	<p>O non ita verum esset! Verum infitiaturis veritas contradicit. Urbs hec olim tacita, modesta cultu victuque sobria, quanta morum ruina in luxum lasciviamque delapsa est! Qua iactura aliam vel maiorem incurrit, deiectionem bonarum artium et contemptum, invalescentiam vanitatum, cumque tamquam honestissimum quondam eruditionis scientieque sacrarium, viros scolasticos civilium disciplina morum alumnaret, plebeiorum nunc exemplorum precipitio detorquet.</p>
	<p>Nulla cultus honestas, nulla vite moderatio a civibus, sed nec pene a militaribus, scolasticos discriminat; una indiscreta omnium vanitas, unum perdite lubricum vite: qui plus habet plus insanit, qui non habet, quo insanire cum ceteris queat, indiscusse ruit in facinus. Predicanda Bononia quod, evi nostri moribus etsi infecta, nondum tamen prorsus confecta est, nec litterarum studia evanescere nec extra modestiam studiosos vanescere passa: quippe intra honeste limites consuetudinis cultum servare statuti scolasticos, nota pudoris obiecta renitentibus, compellit; quanta non dico cum honestatis meliorisque animi custodela, verum insuper cum perseverantia conferentis.</p>
	<p>Nam si adolescentia freno careat, ceu equus indomitus in preceps ruat. Susceptum preterea a parentibus, pro studii opportunitate congruum est pro fortuna viaticum; dum fluentibus atque immoderatis convivere iuventutis igne parque essescolasticus nititur, intempestivis absumet. Quo fit &lt;ut&gt; aut animum quo litteris intendat, aut acceptam facultatem qua intendere possit amittat, in partemque adversam sepe relabatur, sepe etiam abortivus abeat a libris.</p>
	<p>Nempe scola vacatio, inde 'scolaris' si pressius nomem pendas, modestie sobrietatis obedientie humilitatis solitudinis extat. «Vacate et videte» dicit propheta, «sedendo et quiescendo fit anima prudens», docet philosophus. Profecto igitur qui non vacat non videt, quam suavis est sapientie dominus; qui non quiescit non fit prudens, sed animus per vanas imagines dissipatur.</p>
	<p>Quanta iactura, imo quanta vecordia patriam parentes cognatos amicos notos linquere et exteras urbes, ignotos adire cives! Quam ob rem autem? Non mehercule dissipare domesticam quam tulere substantiam, non sese muliercularum obtutibus explicare, non lustrare vicos, verum audire doctos, subire disciplinam, a melioribus discere, in solitudine que didicerunt meditari, multa audire, pauca fari. Beatus Aquinensis Thomas Alberti illius multiscii auditor extitit humilitate prorsus silentioque tanto ut muti hominis cognomen nota condiscipulorum sortiretur. Auditoribus longe ante sub Pytagora nedum fabulatio sed ne questio quidem prestabatur.</p>
	<p>Namque vagando inaniterque verbando cor fugit et acceptas species, velut agitati fluctus imagines spectantium, non tenet. Solitudo autem et requies preceptarum intentiones rerum menti affigit formatque animum et habitum parit. Quare vestium splendor strepitusque reverberans animum ac illecebra distrahens scolastico fugiendi sunt. Quippe ornatus corporis extollit fluentem et externi conspectus amantem, ac per hoc vanum, quod sapientie prorsus adversatur, reddit.</p>
	<p>Sumptuosa enim vanitas semper, boneque mentis profligatrix est; unde virtutibus ornari, non vestibus, precellere scientia, non cultu, animum moresque componere, non pal&lt;l&gt;ium, non capillum, et ad suos melior et doctior scolaris, non venustior tersiorque, reproficisci certet. Siquidem sapientia humiles quietosvacantes ab externis diligit, elatos turbolentos vagos aspernatur. <hi rend="italic">Sapientie</hi> liber testis est quod «spiritus sanctus discipline effugiet fictum». Quem fictum? Nempe qui nomine, qui voce, non opere, non vita moribusque, sapientiam querit.</p>
	<p>Deus enim spiritus est, spiritus anima est, spiritus enim sapientie, spiritus scientie dicitur; spiritus spiritum recipit reficitque, sed tranquillus tranquillum, simplex simplicem, quietus quietum, pius pium, rectus rectum. Porro s&lt;c&gt;intilla prime veritatis, animo largitate creatoris ab initio indita, excitatur sono docentis per aurem ad animam penetrante et suo modo succenditur fitque per sanctum otium pertinacemque secessum, irrigante divinitus spiritu Dei vivi, lumen, quod acceptas super intentiones se diffundens cudit veras de entibus rationes. Ista verifice lucis aspersio non impios, non tumultuosos, non immundos capit, sed horret fugitque.</p>
	<p>Qui bus ita se habentibus, qui optat scientiam, sapientiam et intelligendi consequi lucem, lucem inquam non oculorum carnis, bonis malisque communem, sed mentis, qua cernitur quod prosit, agnosci discitur quod perficiat, perficitur quod non deficiat, qua (mirum) cum lucor solis, qui videtur corporis dumtaxat luce, videri nequeat, non tantum corporis sed animi vestigia diriguntur... qui igitur estuat assequi secedat a turba, fugiat curas, fugiat sensus, pellat vitia, mundet cor, se in se totum colligat, denique petat ut accipiat, pulset ut aperiatur, instet vigiliis, instet lectione sobrietate orationibus actionibus bonis.</p>
	<p>Sic Didimus, cum cecus esset natus, ad scientie culmen evasit. Bernardus a fagis se didicisse predicat: oratio illi et crebra lectio meditatioque magister fuit. Magistro visibili caruit Antonius. Cordigerum pater Franciscus, et alias simplex et indoctus, orando ieiunando meditando verbi vite meruit facultatem. Servus dequo meminit Augustinus libro <title>De doctrina Christiana</title> divinorum eloquiorum intelligentiam ieiuno et oratione promeruit; sic longe ante Danielscientiam somniorum.</p>
	<p>Quis dubitat animam curis obnubilari, crapula suffocari, dissipari deliciis et pecualiter conversando pecus effici? Refert etenim parum an effigie quis humana brutaline fera sit. Haud mentitus est versus «Hi regnant qualibet urbe lupi». Qui lupi? Nempe sub liniamentis hominis; nec lupi modo, si mores intueare, verum omnis generis belluarum.</p>
</div1>
<div1>
<head>XXXIX</head>

	<p>Ergo in civitate letis otio lascivia tue marcente, qui in admiratione&lt;m&gt; usque solitarius degueram, comparere, cetus frequentare, vicos obire cepi; brevique vanitas loci, etas in lubricum prona, conversatioque deflexa infecit animum tabefecitque.</p>
	<p>Inter hoc supervenit cum nato coniunx, quo nil tristius unquam vidi. Quamprimum natus regionum mutatione, insuetique aeris qualitate contracto morbo vix pervasit. Deinde uxor post infirmans neglectu culpa tue mea — Deus, confitentem ac penitentem medullitusve dolentem peccatum meum misericorditer suscipe — mortem obiit.</p>
	<p>Taceo qua largitate stupra redemi, quibus premiis excubias, quatenus pervia nox illicitos invasuro concubitus pateret, emi, quas artes adinveni, quas me in figuras cultu dissimulato ut observantium oculos illuderem variavi: longa nimium exaratio prodiret.</p>
	<p>Adulterarum demum quarundam consuetudine illectus diu ad nominis usque dispendium viteque discrimen peccatis contabui. Verumtamen, Deo misericorditer succurrente disciplinamque parente, studio, uti arbitror, Pauli mei de Rugulo, publica sponsione salarii Coneglanum grammatice professor accersitus eo.</p>
	<p>Est oppidum qua plana ore Tervisine tumere collibus incipiunt, arcem in cacumine editam, in plano vicum habet, sparsas in collis dorso casas. Bacchiferi colles oleisque fecundi, apta Cereri gleba, dives regio omnigenum frugum: civium liberalisiocundusque convictus.</p>
	<p>Hic michi mearum exitus ultioque turpitudinum fuit, hic vita omnis aut docendo aut studendo impendebatur. Festis cum lusitarent turbatimque ceteri fluxu luxuque letarentur, solus ad Montegani dextram secedens, aut diluebam flendo preterita aut elegos carmenve pastorium aut dictata, que eminus amici legerent, commentabar. Brevi non civibus modo carus, verum adiacentium locorum incolis in notitia haberi cepi.</p>
	<p>At ecce patruelis Ludovicus vagus inops eger, seu proposito seu fortuna, ad oppidum appulit et triduo postquam adventavisset inscium nec tale quid opinantem me adit. Festus dies et iam in vesperum pronus erat, lectioni intentus agebam: «Men agnoscis?» ait. Ego, qui fere puerum dimisissem, variatis liniamentis, habitu quoque siccario, nosse negavi. Deinde exprimentem sese recognovi, vitam preteritam, presentem vagationem improbique hominis cultum damnavi increpui argui.</p>
	<p>Is, uti assolet nequitia, excusationes affati&lt;m&gt;, licet difficaces non admittenti, opponere satagebat. Nam ut quisque ad facinus promptus patran dum, ita ad excogitandum cudendumque excusationes callidus invenitur. Quid facerem? Propinquum peregrinum atque opis egentem repudiare tam infame quam inhumanum videri poterat. Suscepi igitur, vestibus texi, iuvi, mecum habui, spem dedi. Nicolaus interim de Buschettis, qui visendi officio ad me venerat, abit.</p>
	<p>Habebam filium adhuc puerum; insuper egregius adolescens, Nicolaus de Pruino, ex honoratis Tervisii civibus, mecum erat, discendi amore Coneglanum me secutus; rursus et vernacula que omnibus ministraret. Ludovicus autem, conceptum facinus consumare satagens, presentiam Ursole (id ministre nomen erat) damnare improbare, indignum femine contubernium extimationi quam de me bonam populi concepissent, indignum studiis, professioni quoque indignum haberi dicere, et ut abire iubeam suadere, seque expleturum ministre officiumdomesticarumque rerum ac mei curam indulgentissime habiturum esse, spondere cepit.</p>
	<p>Ego autem credulus, eoque magis quod homine ministeri quam femina mihi desiderarem, facile in sententiam veni. Nam in quod suo voluntas pondere fertur, preceps assensio nutum suadentis insequitur, atque ex hoc fonte adulatio vim capit, secura illabens dum placere confidit. Sic itaque mulierem rerum diligentissimam curatricemque mei ut iuberem abire compulit, que huiusmodi ac vero quidem omine limen excessit: «Tu me innoxiam immeritamque dimittis; brevi autem fiet ut misisse peniteat, me nequicquam optes, summoque dolore divortium luas».</p>
</div1>
<div1>
<head>XL</head>

	<p>Ast ubi regnum hostis invasit, quod facillime indulsi, in manu cuncta habuit: ministrare omniaque famulitio digna obire, nichil omittere. Inde ego letari faustumque hominis huius adventum probare ac nactum qui me curis levaret predicare, simul et gratari amicis occepi.</p>
	<p>Porro scelus tandem adortus, venena comparat: siquidem ex apotheca contubernalis et amici mei Clementis furto subducta, et Alvisio viro amicissimo simulatione domestice opportunitatis ereo mortariolo petito, levam ad Montegani ripam tertio ferme lapide procul trivit; apparata prandio miscet.</p>
	<p>Postea vero quam de more — dies enim festus agebatur — deposita mensa ad libros transissem, oborta repente caligo me perstrinxit ut nedum litteras, sed ne ipsos quidem codices discernere possem. Quare mox illo vocato aquam postulo et velle gustata evomere aperio. Ille ne id facerem frustra suadere molitus, aquam tulit, qua hausta abunde, calamo in fauces ingesto vi orexim excitavi. Rursus quantum capere valui aquam ingurgitavi, qua iterum reiecta, quasi lota illuvie stomachi lux rediit. Ego lectulo me composui.</p>
	<p>Ecce iam vesperascente Odoricus physicus, vir morum et scientie prestantia laudabilis, meus vere amicus, de more festo die me adiens, ut qui inter libellos sepe esse mecum gauderet, iacentem intuens,«Quid» inquit «iaces? Que causa? Quid doles?».Dolorem abesse respondeo, casum, quove succurrerim remedio narro. Is, vena tacta, intemperatum me, licet minime febrientem, dicit, utque solent medici, esa in prandio ac succendens continuo studium terminatur, enema fieri et pullam adhibita agresta (quintilis enim mensis agebatur) elixatam fore mihi cenam mandat.</p>
	<p>Paretur, sed in clysteri venenum in ferculoque minister apposuit. Evacuatio prelata vitalium, mihi cibus vero subsequens veneno inficiente stomachi sanitatem prorsus evertit. Atqui dum cenarem, quod unum salutem mihi peperit, arsenici fragmen (arsenico enim argentoque sublimato meum demoliri caput adortus erat) in scutella repperi, nec amplius quid gustavi. Haud integra tamen id esse opinione coniectans potuisse, calcem tecto deciduam fuisse ex alio quovis eventu animus fuit. Coram tamen accito ostendi atque arsenicum affirmavi. Audacter «Undenam» ait «istuc arsenicum?» sublataque para&lt;p&gt;side abiit. Potui, si lux animi affulsisset, his crimen indiciis deprendisse.</p>
	<p>Verum omnipotens Deus ita fugitivum suum castigare decreverat, ut minime que debuit manus adversum me fureret, sed quod peccata meruerunt mea hoc supplicio luerem. Mira et ineffabilis iustitia! Dum nefarius quod debet et merui reddit mihi, meam expians culpam, crimen et iudicium de perversa voluntate exacervat sibi. Ita crebro accepta divinitus facultate, peccator dum ultionis ministerium implet puniendo peccatorem, mole perverse intentionis ipse deterius cadit.</p>
	<p>Atqui cena peracta Odoricus physicus, Alvisius prenominatus et plerique cives alii me visere convenerunt. Eram in hortulo; tum percontari si quid post accidentium evenisset, quantum,quove appetitu, quid cenassem physicus pergit. Exposita cuntorum veritate, addo arsenicum aut calcem in ferculo repperisse. Odoricus illicet risare, suspectum meum arguere, ut huiusmodi opinionem mente convellam suadere, nil simile verendum esse dicere.</p>
	<p>Sequenti autem die preter assa pira adhibita zacara, omnem fastidiens alimoniam, nil gustavi. Cocta aqua potus erat, sed aquam veneno scelestus infecerat. Vesperi Odoricus me revisans quid egerim comederimve, quo sim statu rogat, venam deinde consulit «Desine pira mandere, noli» ait «aquam bibere, vino optimo pullaque opus est opima: natura deficit, vix agitat spiritus venam».</p>
	<p>Tertia igitur luce gallina iuvenis obesaque mane paratur; vino deinde suavi tosti panis bucella madefacta apponitur. Hanc presumo, ius deinde galline, sed vitiatum veneno succedit; laudat minister, salubre predicat, ut exorbeam hortatur. Ego, vix aperire labra potis, gustillare incipio. Misericordia tua, Deus meus, ne mortem essem inhibuit. Nam appetitiva iam defecta virtute, apposita nauseabam.</p>
	<p>Factum est ut nescio quid pennularum intincta super bucella compareret. Quamobrem indignabundus immunda culpans procul abicio. Gallinam, cum maxime niterer, glutire non potui. Mando illa Nicolaus natusque et ipse vescantur. En aliud fraudis vestigium: «Carnium» nequam ille respondit «abunde habemus: pro cena salvabitur!», decedensque in colinam deiecit in cloacam.</p>
	<p>Postea vero quam pransi omnes, ego a mensa lectulum versus tendens tertium ad vestigium concidi, moxque tum fluxu intestinorum tum dolore ac vehementi vomitu omnifariam laborare cepi. Nicolaus et ille vix grabato me composuere. Oro Nicolaus Odoricum, in quo sim statu, admonere properet. Extemplo Odoricus, comite Alvisio, prenominato ad me cyrugico amice complorantes advenere, obstupuere casum, indoluereque benivoli.</p>
	<p>Ego nil preter aque potum optare rogare implorare; quam potam mox calidam fumantemque velut igne supposito evomebam. Erat insuper colore infecta croceo spumisque contecta, que spectans physicus cistim bilis ruptam argumentabatur. Deus bone, quam ceca interdum, quam temeraria medentium iudicia, quam sepenumero egrotis adversa!</p>
	<p>Inter hec Alvisius verbi quod de arsenico feceram in orto meminit at «Age» ait «amice, putasne in iure arsenicum invenisse?».Ego medius fidius arsenicum aut calcem fuisse opinione solida respondi. Hi ergo, de vita desperantes mea, anime consulam iubent. Tum inito consilio rem ad presidem detulere. Interim accersitis sacerdotibus peccata confiteor, sanctum deinde viaticum sumo.</p>
	<p>Erat loci preses vir clarus Petrus Iustiniano, me unice diligens. O numquam diu felix scelus! Perfidus, accepto medicorum proposito, raptim sese oppido proripuit. Iamque claustra, iam suburbia excesserat, iam impune abire licebat.</p>
	<p>Quas dederam vestes, preceps abiens, liquerat. He fuerunt exitio. Quarum desiderio domum cum rediisset, stipatus satellitibus preses quotue evestigio sequitur, ille ut vestem tolleret, hic ut spectaret moriturum. Ut vidit indoluit erumnamque illacrimatus visam quisnam minister foret contatur. Malignus ille, fato iam miser, scamno distentus, se quoque veneno confectum gemebat. Prodigium! Nemine venenum loquente, venenum qui dederat incusabat.</p>
	<p>Quo conspecto preses ligari atque trudi incarcerem iubet et abit. Ille precipiti saltu lecto me petit, brachioque inherens opem quam non merebatur orabat, neve se patiar ad supplicium trahi precabatur. Ego qua voce iam valebam orare ne traheretur, conqueri flere dicere me solum, me desolatum carentemque ministro, si absit iste, inque erumna et incommodis, eo dempto, moriturum.</p>
	<p>Contra satellites bono animo essem adhortari, investigande rei gratia si quibus valeret indiciis presidem agi iussisse; ubi audiverit, informatione capta, illico dimissurum esse affirmare, hancque mihi spem facere suadendo moliri.</p>
	<p>Et constitit, quemadmodum Petrus ultro post memorabat, haud intentione per questionem ab eo scelus noscendi, verum quatenus pro veritate inquirenda studium adhibuisse videretur, cum aliud quo animus diverteret suspicionique propius aut facinori minime conpereret, mandasse reum detineri.</p>
	<p>Trahitur infelix admotusque patibulo, quatenus terrore magis quam pena, que non intendebatur, si quid haberet expro meret. Statim viso fune facinus ultro aperit. Quod propter miserum in modum compedibus diu ligneis manicisque strictus, oculorum tandem evulsione cesaque dextra penas dedit.</p>
	<p>At scelere patefacto, medicis Petrus accersitis omnia exponit; qui morbi causam deprendisse feti ad me raptim convolantadfirmantes spem de salute concepisse, quod rem, de qua quibusdam falsos indiciis quominus languorem agnoscerent se adverterent, nunc aperta luce tenerent: et factum uti erat omne depromunt. Conscientiam hic testem facto me illius fortune animo condoluisse, in eumque nullam huiusce ratione criminis vel minimam odii radicem tenuisse.</p>
	<p>Ita mihi celitus datum est in odio numquam irave servare constantiam, semperque maluisse iniuriantem emendatum videre quam perditum. Sed quo spiritu, quo mentis iubilo, qua tue laudis vera confessione, qua voce profitear, quo dictem calamo superabundantem misericordiam tuam, Deus meus, qui in ira tua contra me iustissima non oblivisceris misereri, qui percutis et mederis, ducis ad portas mortis et reducis?</p>
	<p>Venite et audite et narrabo, omnes qui timetis dominum, quanta fecit anime mee. Ego sane mortuo simillimus, non pauper modo, sed prorsus inops, advena sine amicis, sine propinquis cum iacerem in languore merore labore erumna, ita cuntorum animos meas ad calamitates propitiasti, ut oppidani omnes certatim ope studio liberalitate, nequaquam velut peregrinum, verum ac si proximus forem, singuli curaverunt. Quin externi quoque locorum primores pietate moniti, meum infortunium erogatis ultro beneficiis consolati sunt.</p>
	<p>Huic tam beneficentissimo humanitatis et clementie officio invalidus calamus, insufficiens lingua mea ad predicandum laudandumque beneficiorum cumulum susceptorum. Fortuna mea semper dedit ut ingratus videri possem, nullam prestandi officii occasionem tribuendo; at voluntas, animus affectusque gratissimi conceptus attestationem gestit et estuat, sempiternaque memoria, quod unum prestatur, continuatis oppidanorum laudibus nomen atque oppidum celebrabo.</p>
</div1>
<div1>
<head>XLI</head>

	<p>Porro non tantum atrox multiplexque infirmitas, verum etiam diuturna corpus detinuit, quippe omnem partem, membra omnia, vires pestis depopul&lt;a&gt;ta est. Explicare non sufficio dolores membrorum, virium animalium deperitionem, naturalium defectum, partium vitalium debilitatem, sparsam corporetoto pruriginem, deinde excoriationem; postremo, quod semestri amplius posteaquam a mortis discrimine medicorum absolvere iudicia perseveravit, insensibilitate stuporeque nervorum, ut nec ambulare nec vestire me nec ori escas appronare vi meapte valerem, inutilis prorsus truncus, nullo preter linguam munus implere valente membrorum.</p>
	<p>Sed interim sevissimum caIamitatis cumulum tristis quoque eventus exacerbavit. Nam eodem Petro Iustiniano cohortante atque iuvante ad balnea Euganiam in oram, quod contractis salutaria ferrentur, profecturus, Venetias, instructus ab ipso scriptis recommendaticiis ad medicos, pecuniarum quoque mutuo instructus, ieram.</p>
	<p>Inde conducta navi iter continuans ad Stratam appuli. Ibi et naute quiescere et hora prandium suadebant. Auxilio igitur nautarum et famuli, quem unicum habebam (neque enim ut meopte nisu irem facultas dabatur) in diversorium recipior.</p>
	<p>Sumpta refectione cauponario satisfieri mando; famulus acceptos pridie nummos per cauponas absumptos edocet; ego, quatenus alios recipiat, sub togam mihi ad peram manus afferat dico.</p>
	<p>Is requirens incinctum me ait. Edico raptim eat simul navim simul iter, quo ascendissem ad hospitium, si uspiam casu cecidisset rimari; nam neque navi quisquam alius vectus eave progressus semita fuerat. Ille cunta lustrans irritus redit.</p>
	<p>Tum nautis damnum nec non deesse quo hospiti quove ipsis satisfiat expono, referrique Venetias, ubi a notis unde eis solvi queat assecutum iri me sperarem, queso. Revehendi facultatem esse, ni Padue bulleta recipiatur, negant.</p>
	<p>Tum desperato animo: «In manibus» inquam «vestris sum, gratiora omnia quam vitam ducens. Infelix corpus hoc nudate et iam inutile deicite in profluentem atque ex spoliis pretium vobis capite. Oro ac obsecro, ab hominum vos obtutu suspendentes me in vortices aliquorsum clam demergite hisque erumnis absolvite infaustum caput!».</p>
	<p>Huiusmodi conquestionem miserati, me revexere. Inter redeundum cum lacunaris tempestas fervore maris oborta, singulos tum procellis opaca tum nocte terreret, unus ego intrepidus aquas furentes spectans, tota mente naufragium optabam et nichil amplius quam non perire timebam.</p>
	<p>Illa prorsus hora qui omnem vite amorem exuissem — expertus loquor quam ahsolutum extet ab omni metu vitam odisse — non mucrones, non ignes, non fulmina facili nutu capitis declinassem. Testor hoc scriptum: nunquam letus, nunquam securus, nunquam nisi tunc invictus fuit.</p>
	<p>Revenimus tandem ad cauponam. Ibi, eccito hospite, causam cite adeo reventionis aperio. Acceptis ille indiciis mea fore que invenisset, lapsam noctu zonam cum pecunia, demptis tantummodo duobus de XXV ducatis quos habueram, reddit. Omisso itaque eundi ad balnea proposito nautis satisfeci.</p>
	<p>Inde Coneglanum redii, infirmoque ut abieram corpore diu mansi. Hanc tristem corporis iacturam cum ante oculos haberem ac presentem calamitatem experirer futuramque animo commentarer, iam nulli usui, iam pene cadaver, quotiens mortem optavi quotiens aut veneno aut ferro de consciscenda cogitavi!</p>
	<p>Sed tu, «Deus noster, refugium, virtus et adiutor in tribulationibus» hunc furorem avertisti a famulo tuo, licet indigno, imo vero liberali misericordia tua iam digno, quippe non tribueres indignis, nisi futuros dignos aliquando esse cognosceres. Ergo spiritus me tuus, lacrimas, suspiria, orationes meas, quibus tuam iugiter misericordiam implorabam, spe fulcuit ut posse crederem te iuvante sanari.</p>
	<p>Verno igitur reveniente tepore incalere nervi, vires paulatim instaurari, membrorum usum resumere cepi, tametsi annos plures velut ante sincerum non habui. Ecce interim Thomas meus, patriarcha Gradensis creatus, sedem adiit.</p>
</div1>
<div1>
<head>XLII</head>

	<p>Sed cum, primo bello inter Venetos senioremque Franciscum, pontifice romano iubente, pacem caduceator interserere niteretur, sepe nuntiis, sepe litteris se ut adeam Coneglano allicit. In qua quidem re et amici oppidanorum affectus, abire cernendo quem amarent, et mea voluntas, quorum superessem officiis deserendo, violati fuere.</p>
	<p>Erat Thome administer et cubicularius Victor ex Cordigerum regula, ora Ianue oriundus, qui sane moribus patriam referret: varius animo atque ultro malus, statura pusillus, fedus aspectu, immundus cultu, illepidus sermone, torvus ore, agrestis inhumanusque convictu, qui nulli requietem vellet, nulli competi nosset, nulli placide respondere, nullum socialiter recipere, nemini liberalis, nemini comis esse didicisset, semper vultu ferox, dictione superbus, asper in iubendo, serus ac malignus quod debuisset exhibendo.</p>
	<p>Huic Thomas imperium omne contulerat; omnia disponebat, ministrabat, pro arbitrio distribuebat omnia. Ipsum quoque Thomam sic in potestate habebat, ut omnia eius acta probaret, nec, si quis de Victore questue redderetur, improbaret. Cumque Thomas magnitudine animi atque liberalitate, ignota clericis virtute, unus magnifice prestaret, Victor, ut qui esset animi deiectissinmi, largitatibus Thome ac beneficiis sese quoad poterat obiciebat, semperque aut sero exequendo que iuberentur a Thoma, aut aliquid detrahendo munificentiam defuscabat.</p>
	<p>Quo evenerat ut non domestice modo familie, verum etiam contubernalibus et amicis pontificis apprime haberetur exosus, quin multi ex amicis a limine patriarchali, Victotis odio, sese ultro suspendere. Cum enim esset in omni vita magnificus et splendidissimus et aurum quasi perosus, cunta liberaliter dispergebat semperque numeroso convivio letabatur. Verum sic Victor hospites torva fronte intuebatur, sic alimoniam angustabat, ut et sepe Thomas erubescere, sepe queri, sepe rursus famuli decedere cogerentur.</p>
	<p>Adverti non tantum Venetiis cum patriarcha, sed Rome quoque cum cardinalis esset, poscere quid dapum suorum mensis apponendum foret, compertoque minus ample quam dignitatis et animi magnitudo censeret, succensebundum mensas instaurari iu&lt;s&gt;sisse. Occurrit hoc loco ad sigillandam monstri huiusnequitiam quod, summam in ordine beati Francisci Thoma sortito, cum valitudine iaceret, Victor superbe contumaciter infeste primores ordinis, viros honoratos atque doctissimos, a Thome colloquiis arcebat, hoc idcirco, quoniam unus astare, unus in servire Thome, dare unus responsa, unus de singulorum negotiis vota suscipere gestiebat.</p>
	<p>Quam contumeliam ab homine precicipue contemptissimo tam alto dolore et iusta indignatione hauserunt ut, multorum odiis conscitis, plures in Thomam coniuraverint delationemque nominis eius ad sedem apostolicam detulerint. Quam ob rem biennio amplius a generalatus munere suspensus, diu Thomas Rome sub iudicibus mansit.</p>
	<p>Ita homines impuri, omnis prorsus humanitatis expertes, quotiens ad dominantium contubernium extolluntur, quatenus totum ius possideant, primo excludere ceteros moliuntur, occupatoque loco summo, cum se homines dedidicere in ceteros insolescunt; quo sepenumero fit ut, quos principes beneficiis aut humanitate benivolos meruere, hostes reddat superbia ministrantis. Quam ob rem arbitror divum Adrianum, quamvis suis indulgentissimum se libertis preberet, minimum tamen eis in populis licentie libertatisve permisisse, quin ex his cum electiorem inter senatores receptum ambulare aliquando comperisset, colaphis cedi iussum vehementer increpuisse.</p>
	<p>Salubriter id quidem, nam licet fortuna quosdam provehat, haud tamen pretio honoris continuo dignos efficit, imo vero sepe despectiores ostentat, dum nequitia que delitebat impotentia, nacta arbitrium insolentia se prodit; proinde honor obedientiaque, autoritate dominantium male meritis prebita, extorquetur magis quam redditur, et dum indigne quis revereri cogitur imperantis ministrum, digne tandem odit ipsum dominum ministrantis.</p>
	<p>Si igitur graviter honor exhibetur insolentibus principum famulis, quanto gravior contumelia sentitur! Profecto nichil amarius subiectorum animis, impatientius nichil accipitur quam ab his, qui propius imperantibus astant, iniuriam pati; quoniam et fortunam odere superbientiset dum ultionem desperant sevius indignantur. Quemadmodum enim beneficiis et vite comitale emitur favor hominum, ita per insolentiam odium comparatur; propterea solidum principum stabilimentum et unica ratio conciliandorum est animorum, per quos responsa dari volunt et publica negotia ministeri, eos habere humanos. Asperi contra impatientesque hominum ministri dum subditorum odia dominis coacervant, tacito detrimento velut rosantis continuo ripam amnis fortunam regnantium demoliuntur.</p>
</div1>
<div1>
<head>XLIII</head>

	<p>Ergo igitur Coneglano relicto, ubi liber interque unice benivolos comparebam, tali sub portento agere vitam cepi. Rati me domestici omnes, ceu consentaneum videretur, in atrio pontificali rebusque Thome arbitrium suscepturum esse, mihi adherent, letantur applaudunt favent obsequuntur, gravesque ac iustas de Victore querelas exponunt. Ego ad Thomam deferre facta arguere atque improbare, denique quid domi forisque iustis insonet questibus docere.</p>
	<p>Interim, quod scelestus aperta vi non audebat, adumbrato facie pietatis dolo aggreditur. Nam quo me ab atrio pontificis summoveret, suadet Thome ingenti me cum temporis secum iactura versari, iuvenem et assuetum aptumque studiis sinat litteras sequi, ad studium ableget. Pia Thome, ut ipsa in fronte erat, visa suasio; introrsus intentio veneno fervebat.</p>
	<p>Rem viro sapientissimo Guielmo, physico de Ravenna, aperio, consilium posco. Is vero, ut qui me diligeret optimeque fraudosum nosset. «Haud istud» ait «pietate, sed odio, quatenus excludare, consilium manat. Ius auditurus Bononiam ibis semestri, velut spondetur, viatico instructus; residui temporis aut nequaquam dabitur, aut maligne sic fracteve ut compellaris prorsus inchoata dimittere. Tum levitatem animi, incostantiam voluntatis, importunitatem impatientiamque tibi ascribent, alienam fraudem tuum crimen efficient; quare fortunam experiri prestat quam subire tale discrimen fame». Responsis itaque viri innixus oblatam condicionem renuo.</p>
	<p>Hinc bellua illa totum animi venenum in me fundere, commodis meis obstare, opportuna subducere, animumThome alienare molitur. Tum quod oppido, ubi tranquillus agebam, decessi&lt;ssem&gt;, quod litteris, quod precibus credidissem dimisissemque spe incerta certam sortem, penituit. Indignabar in Victorem, rursum multo magis in Thomam, qui ab indignissimo contemni me et affici incommodis pateretur. Inde ira et dolor iniquum animo propositum ferunt.</p>
	<p>Nam eximia in me dona tua Deus meus, sic ire vitio fedavi ut minimis quibusque succenderer, parque furenti res crebro domesticas perderem, meque haberi insanum et stultum, ut vero eram ipsa ira incandescens, efficerem. Memini siquidem, et meminisse pudet, cum ad soceros primum delatus essem, nescio qua perexigua occasiuncula irascentem inedia mori decrevisse, cumque inde socer ac socrus blanditlis ceterique ut esse pergerem instarent, quicquam biduo non gustasse, donec moribundo vi alimonia infarcirent. Sepe etiam ira sic mentis lumen amisi, sic nosse quid essem omisi, ut tuam, Deus omnipotens, potentiam negarem, et cum bonus esses et sanctus et iustus, ore sacrilego impioque de te et loquerer et sentirem, sanctos quoque tuos superbie cecitate maledicerem; quod postea recognoscens scis tu, spirituum ponderator, quanta cordis amaritudine mihi indignabar, sepenumero sic amaricatus ipsa penitudine ut, vix nisi tua misericordia temperasset, vite mee nequaquam temperavissem.</p>
	<p>Crimen hoc mihi ita invaluit ut virtutum, quibus me, Deus virtutum, commodum effeceras, decora obduxerit et impatienti quantumlibet exiguas iniurias utilitatis sepe occasionem ademerit. Quod si constans et non levis ira animum incendisset, in magnas prorsus calamitates aut necem prematuram incurrissem; verum munere Dei mei, ut Cesarem Augustum de se predicasse legi, durabat vix dum sparagi coquerentur, quo mihi ille Flacci versiculus conveniret: «Irasci facilem, sed ut placabilis essem». Nulla, Deo gratias, unquam ex qualibet orta iniuria sic exarsit, ut super ipsam, iuxta apostolicam preceptionem, sol occideret. Nemo unquam offendit quem recognoscentem culpam vel ad horam odisse potuerim; nichil minus unquam quam vindictam optavi, ad ignoscendum facilis semper, nemini iniuriam, nemini fraudem inferre sustinui.</p>
	<p>Ceteruminvidie tabe infectum cor habui, haud ea prorsus que aliorum quorumcumque prosperitate fellitur commodorum, sed que indignos secunda vehi aura fortune ingemiscat, quam Aristotiles nemesim appellavit. Non opes, non honores, non potentatum bonis ac meritis unquam iniquo animo advenisse conspexi; preterquam in scientie prerogativa nullum supra me esse indolui. In hac, fateor, emulatione meum cor improba vexavit ambitio, ut scientie laude anteferri vellem; inde quoque doctiorum laudes aut silentio pressi aut detractione oppressi. Ignosce Deus peccata confitenti mea, qui, cum ignorantissimus essem, vellem haberi doctus et plerumque doctiores ipse contemnerem aut, quod scientie gloria vitia possiderent, summopere, quoniam obesse nomini sapientie videretur, ingauderem.</p>
	<p>Ergo ita excandescens libellos primum quos vexissem, quo solutius iter pateret, sustuli atque aput amicum abdo, inque conceptum facinus animum tendens patriarcham, qui sic illusisset, obtruncare (tantus est furor) paro. Cum solus ad senis lectulum de more iuvenis pergerem, cultro ad id iam structo, perdere caput ingratum propositum fuit. At misericordia tua, domine Deus meus, impietatem hanc a me retorsit, ne manus pontificali cruore huiusmodi tam infando reus sacrilegio inficerem, spiritumque hunc anxium atque ex una dumtaxat recordatione criminis adeo impii exhorrentem, in melius direxisti. Nempe acerbam fortunam sepe amicis, sepe notis exponens, passim quanam egrederer percontabar.</p>
	<p>Ecce clarissimus vir Marcus Mauraceno casum miseratus indignum: dare me preceptorem egregio adolescenti, nato magnifici et honoratissimi civis Frederici Cornario, cuius opes ultra privatum excesserant, amplitudoque nominis et glorie ad regnantis decus evaserat. Verum negabat Marcus dignum videri Federico me ex patriarche familia suscipere: si abessem inde, cupide suscepturum esse.</p>
	<p>Igitur Paduam versus, statione patriarchali dimissa, iter aggredior, non opum, non amicorum, sed nec iam notorum quidem spe, preterquam tua sola, Deus meus, quem salvatus a veneno inquirere sperare amare atque intimis clamare affectibus didiceram et, qua mentis potui luce, sequi concupivit anima mea. Accepisti alta nocte sepe ad tue trinitatis individuam maiestatem solo procumbentem, sepe suspirantem, sepe gementem, amaris sepe lacrimis redundantem. Mirum: quanto anima se deprimit humiliando, tanto tibi propior, qui habitas in celis, imo supra omnes celos, lucem inaccessibilem, fit te amando; quantoque amarior sapit quod sine te fuit, tanto de te et in te super mel et favum dulcescit. Nesciunt, qui minime gustaverunt, quam magna sit multitudo dulcedinis tue in effundendo lacrimas ante te, nullis seculi gaudiis, nullis voluptatibus, nullis deliciis equiparandas. Hanc mentis adipem non superbis, non divitibus, non regibus, sed parvulis tuis abscondisti timentibus te.</p>
	<p>Quotiens ab ecclesia tua, agente sacrum misterium sacerdote, liquefacta anima mea lacrimarum ultro defluviis, conspectum declinans hominum, ne quod exprimebat caritas et amara dulcedo penitentie commissorum et omissorum secus iudicium interpretaretur humanum, me suspendi! Quotiens solitudo maximeque rurestris occurreret tibi genua ponebam et cordis clamoribus veniam, deque maligno erui seculo deprecabar.</p>
</div1>
<div1>
<head>XLIV</head>

	<p>Ergo abiens ad Stratam, ubi diversorium extabat, appulimus. Ceteris ibi mero ac voluptatibus ultro mersis, mestus ego ancepsque fortune locum in sequestrem procul abii, et ante te oculis in celum menteque protensis, orationes et lacrimas abunde, humi genuflexus, effudi. Mox rediens, cena iam parata, refectionem hausimus. Postquam vero dormire quisque locati sumus, per quietem educi ac provectius humano me aditu tolli et insolite claritatis sidera mirari visus sum. Relata minime tenui, sed relata videor accepisse; quo lapse melior spes fortune iniecta est.</p>
	<p>Mane Patavium appuli, a bullettarioque hospitium petens vir optimus, alias mihi incognitus, sed ob famam et quandam, ut aiebat, exiguam Benvenuto grammatico missam epistulam amicatus, Iohannes Paulus sponte occurrit et «Te ipsum» inquit «optabam, auspicato accedis; pro te, ni adventasses, missuruseram. Bellunenses preceptorem contantur, est salarium decens, regio leta libera fecunda, cives liberales, convictus facilis. Hortor eas, haud me audisse pigebit». Unde hoc, domine Deus meus, adiutor meus, liberator meus? Quid homo ignotus occurrit et necessitati mee succurrit, nisi immerito mihi tue beneficio gratie ut, qui peccatis exigentibus aliquandiu miseriarum procellis iactatus vix respirabam, portum quietis indulgeres?</p>
	<p>Porro annuentem extemplo ad Victorem de Doiono vicarium pretorium ducit. Victor igitur me conspecto «Iste» inquit «est quem petebant et expetebant cives mei», accersitoque tabellione conventa scribi iubet, quodque evenit auguratus «I sospes» ait «i letus, illa te diu civitas optat, felix faustumque iter capis. Neptem habeo, affinem te meum cerno». Hoc dimissus omine, Venetias remeo navique conducta libellis (neque enim alia mihi suppellex extabat) et pauca veste compositis — nam Deum iam sequebar, mundum aspernabar, pompam omnem perosus — Paduam reproficiscor; impositas vehiculo reculas Bassanum preferri iubeo.</p>
	<p>Luce Carriger illa germanum, adversum se nescio quid molitum, interceperat; quamobrem exituris magnum in diem portis clausis, serius exivi: quod causa extitit diu sarcinas anticipandi. Bassano igitur de inveniendis per quos Bellunum veherentur, Rolando, loci oppidano prediviti, litteris Vittoris cura mandata erat.</p>
	<p>Inde igitur, comite puero ignavo sane et imbelli, bacillo innixus (neque enim quicquam telorum aput me unquam fuit nec tunc erat, sed nec aut probare unquam bella aut amare quibusplaceret bellorum studium potui. Namque natura mitis, illaque omnino expers audacia quam rigor Martius exquireret, modestis artibus pacique ac tranquillitati animum affectumque intendi. Hinc vite mediocritas, bonis amica moribus, litterarum aptissima studiis placuit. Et quoniam iustarum artium incremento gaudebam, nec animus negotiis adici turbolentis patiebatur, irrepsit quedam seu timiditas seu pusillitas cordis, rumores ut bellicos et quicquid rebus obstare letis assolet trepidus animique deficiens exciperem: nec tam constans unquam secundaque fortuna apparuit ut non semper casum mutabilitatemque expavescerem; quo factum est ut suspicione futurorum usus presentium contractior redderetur.</p>
	<p>Illa quoque pie mentis lenitate preditus, ut nedum inferre iniuriam sustinerem, sed aliis illatas vehementer indolerem, quin ipsis quoque brutis ita compatiens ut, in hoc sepe irrisus, nec spectare iugulari sues edosve nec boves mactari possem. Quotiens vel iumenta inique vexari conspicarer, semper sevitiam actoris odi et laborem bruti molli corde suscepi. Hoc igitur spiritu innocuus vixi, et noxiorum usque mores reprobavi.)... itinere igitur continuato, Bellunum tandem perveni.</p>
	<p>Antonius Salvatini, preceptoris elapsi vicem supplens, benigne familiariterque excepit, qui post michi coadiutor mansit.</p>
</div1>
<div1>
<head>XLV</head>

	<p>Cum primum civibus comparuissem plebeio brevique gabanulo, aspernabundi, ut accipiebam voces iactare, susceperunt; rudes quippe homines sensibusque dumtaxat iudicium de rebus agentes, non quantum vita sed veste splendeat, nec quam sensu sed censu prestet quisque metiuntur. Laudatur peccator in desideriis anime sue, et non qua sit dignus fortuna sed quam felix appareat attenditur, nec tam ratio morum quam rerum successus pretium facit.</p>
	<p>Illis porro temporibus, quando veris apud suos meritis precellere satagebant Cato, Fabricius, Curtius, Camillus, Atilius, Publicola ceterique illius temporis ornamenta, quam boni essent rei publice, quam utiles civibus, quam sancti castique moribus, non quantum agrorum, quantum edificiorum, quantum in peculio thesaurisve foret repostum curabatur, quia non opes, sed virtus pretium addebat.</p>
	<p>Nostra vero etate, ubiuna opibus veneratio fertur, si vis haberi, aliquid habendum est, si vis amari, habendum est, si licere et in honore esse, habendum est, noto carmine «quantum quisque sua nummorum servat in archa, tantum habet et fidei». Quo nimirum a nostris hominibus animadverso, post aurum ab omnibus curritur. Quippe non quis occurrat, quid valeat quisque, quid norit, sed quid habeat qualibusve faleris splendeat consideratur; fatuos dolosos inscios garrulos insanos dementesque, portenta omnia, aurum in loculis admitti facit. Haud itaque mirum si unicum, si re visuque pauperem ac peregrinum, nulla preter sese unum oculos dignitate ferientem, levium hominum censura contempsit.</p>
</div1>
<div1>
<head>XLVI</head>

	<p>Denique advectas sarcinulas consignate domui colloco, precepture servitium paro inchooque et, data mei experientia, plerique civium, mea conversatione delectati, frequentes mecum erant. Quantum a debito munere, quantum a negotiis otii supererat, lectio me aut oratio sibi vendicabat. In solitudines nonnunquam etiam meditabundus penetrabam. Porro id unde ortum foret minime compcrtum habeo, sed familiarium quorundam precipueque Andriotte, anus vicine, sermonibus, primum nescio quos audire de nuptiis rumores, deinde ut animum applicarem frustra pulsari cepi.</p>
	<p>Erat Victori supraposito neptis Benasuda, haud specie contemnenda, illa urbe nobilis genere sed nobilior animo, priori viro superstes. Huius coniugium finitimorum optimates expetivere, haud modice quo votis potirentur annixi. Surdas ego sugge rentibus semper aures opposui.</p>
	<p>Cum omnibus in rebus omnipotentie tue, domine Deus, sapientia mirabilis predicandaque appareat, illud non minus laudabile mirumque, minus licet animadversum, considerantibus occurrit, quod abdito abs te consilio, sed sapientissimo, in coniugii sacr&lt;ament&gt;o dispensatur. Unde iste, ortus ad Histrum, ad Eridanum veniens et tale nilmeditans, mille exoptatam procis vendicat, illa inter suos electum desiderans et aspectans diu, longinquo marito contigit?</p>
	<p>Sic Anchisiadem Lavin&lt;i&gt;a sic Adrasto nate externa sortite connubia. Cur Protis a Phocide novas per nuptias condende Massilie occasionem adeptus est, et Gordius insperate coniugis vaticinio Phrigiis ductor accessit? Rursum imperatori Corrado ille, quem perditum iri maxime cuperet, gener fuit tam post acceptus, quam ante fuisset invisus, pari sorte in miseria.</p>
	<p>Unde nisi celesti providentia tua, qua quidem amoris federe universa connectis, urbes unis, sic animos agglutinas, sic pacem seris, sic indissolubili vinculo seiunctos unum efficis? En divine veritatis ordo pulcherrimus. Eminus regione sita concedenti femina paratur, qua nati Flaminia ortis Belluno fratres existerent. Ita orbem coniungi terrarum animadvertenti prorsus occurreret, quod historiis patefacere et longum et ab operis successu alienum extaret.</p>
	<p>Ergo quod voluntas negabat, extorsit necessitas. Abiit mihi vernaculus, solum vallabant incommoda. Quid facerem? Minime rebus opem reperienti, anceps mestaque vite condicio erat. Ad fratres minores divertebam, quos familiaritas et Thome reverentia, qui illi diu prefuisset ordini, conciliabat mihi. Ibi refectio, domi autem hospitium, docendi labor studiumque manebat. Interim benivoli instare ne tam feliciter oblatam deserere coniugii occasionem patiar; genus femine proponunt, opes virtutem parentes propinquos; ex adverso egestatem meam, solitudinem incommoda discrimina memorant, atque omnia nequicquam suadent.</p>
</div1>
<div1>
<head>XLVII</head>

	<p>Ecce biduo quam apostoli Andree vigilia adesset, ad fratres meroris et curarum plenus eo. Occurrit guardianus frater Ghirardinus, supra memoratus, et quidnam rerum moliar postulat. Ubi mestum dubiumque advertit «Istiusmodi solitudo»inquit «amice, et curarum pondus, vite demolumenta, solito precipue opportunis abundare, languorem tibi atque interitum ingenerare queant. Queso sententia mea, sententia amicorum, sententia omnium qui te norunt amantque tuam mutes: annue thalamo felici. Hanc mihi operam crede: libens perficiam et haud dubie id facturum spero ut letus evadas, presentia vites incommoda, meque sempiterna laude prosequaris».</p>
	<p>Aderat forte episcopus Marinus, cui pernotus Ravenne fueram. Ghirardini exhortationibus suas quoque cumulavit. Factum est uno eodemque tempore, quatenus intentio expugnaretur, ut alliceret plurium suasio et rerum multiplex necessitas stimularet. Ergo multorum adhortatione et rerum incommodis urgentibus, assensionem Ghirardinus magis quam accepit extorsit: ubi vero annuissem, e vestigio ad soceros evolat, ego domum reproficiscor.</p>
	<p>Ibi integro volutans pectore quid assensissem, quid solicitudinis admissurus, quid amissurus solitudinis essem, quam servitus accresceret libertasque decresceret, quantum otio litterarum officeret, quantum afferret negotii sarcina coniugalis, dempto in contrarium suasore, tacitus librare mecum cepi. Celle solitudo, lectulus ferme biennio celebs, libelli complorare quietem, castas tacitasque vigilias meas videbantur. Hinc, penitudine confectus, illicet fratres repeto, si qua fors rem integram (quod maxime desiderabam), haud compertis quos isset alloqui, Ghirardinus adhuc referret. Sed et interim redit atque dexteram alacris protendens «Quod bonus felixque sit, probe rem» inquit «consum&lt;m&gt;avi, quam ista cras hora parens Davidque sancituri convenient».</p>
	<p>David Benasude propinquus erat, cuius interpellatione vir decedens filio pariter cum matre tutorem esse iusserat; verum ipse astu, quatenus tutor solus, uti evenit, pupilli opes invaderet, nubere femine suggesserat, homo sane varius cuique nullus iusti sanctique respectus inesset ac lucri spe nullum facinus abhorreret. Ea voce consternatus «Secus» aio «pater, optarem; date licentie, date de me facultatis penitet. Verum dedictio et sine levitatis nota et sine discriminefieri nequit. Unum oro: crastino conventu nullum abs te verbum fieri; sine fortunam me meam verbis ornare et cause patronum esse». Meditabar que Ghirardinus composuisset ingenio dissolutum ire.</p>
	<p>Sancte Deus, quam gelato corde in sequentem lucem steti! Nemo diem supplicii mansit infestius. Atqui postquam in cenaculo fratrum socer, David, Ghirardinus et ego pariter foco assedimus, incipio: «Lusardine» (id socero nomen fuit) «quo ne sors te mea lateat, noris nil rerum, nil opum uspiam esse mihi. Tua nata, meo heri nomine petita, dotem habet atque amplam quidem; mihi dari opus est, pro qua fateor nil habere me, quo tibi patrio more caveatur. Rursus nec genus nec domesticorum splendorem nec numerum propinquorum iacto, solus atque ignotus sum, unicus sum, pauper sum, ignobilis sum. Si talis placeo, generum habere potes». «Si nudus» ait «esses, haud te generum aspernor».</p>
	<p>Ecce fatum meum: cum, detrahendo mihi, solvere compedes putarem, implicui. Is postea retulit quod Ghirardino despondisset dedicere omnino concepisse, «Cumque» inquit «tibi omnia detraheres, in te summam esse virtutem, qui, te ipso contentus, cuncta, que magno sibi opere ceteri vero ac falso ascribunt, abnegares tibi, arbitratus sum. Effecisti eiuscemodi assertione, quod nolle ceperam, exoptarem». Quis ergo tam contraria vota nisi tu, Deus meus, coniunxit, quatenus indigno providentie tue beneficio succurreres in erumna presenti? Sed dici nequit quanta penitudine, quanta cordis tristitia aliquot post dies adhuc insolens molis coniugalis transegi, donec consuetudine moribusve coniugis placati fluctus animi resedere.</p>
	<p>Magna profecto consuetudinis et nature, ut aiunt, quam proxima vis est, nec forte convelli quam imprimi difficilior; recta provehit animos, curva sternit: nulla adeo remissa obtusaque natura, que non consuetudine erigi vel corrigi saltem queat. Quid bos mugit aratro socium bovem, nisi consuetudine commerciove coniunctus? Solidos iam ramos, si deflexeris, perseverantia decurvat, amnibus insolenti ductu alveum efficit. Admiror sepenumero et abominor quosdam ceu bruta ad explendos ventres toto ferri studio: si fecerit alius, continuo morbum incurrat. Hicstertit in tertiam, pernoctat alter ad codices. Unde ratio diversitatis, nisi quod hos assuetudo brutescere, temperantia illos uti docuit?</p>
	<p>Liberos locupletum egros imbecilles, sanie et papulis fedos ac scabie, estus algive impatientes cernimus; ad primum sternuntur incommodum ac deficiunt. Agrestium vividi fortes solidi vigent; qui labos mollibus e&lt;s&gt;t valitudinis iactura, his ludi deliciarumve instar extat. Unde est quod vincti canes et clausi dum aluntur, in obvia queque dimissi sevi ac mordaces furunt, nisi quia dempta cum ceteris consuetudine, feritate quam ingenuit natura raptantur? Quidam in adolescentia placati mites demissi morum quoque elegantia laudabiles, usu et conversatione improborum sic efferati evaserunt, ut ipsa sevitia gratisque nocendi cupiditate in belluas emigrasse videantur. Eo quibusdam alimento vita extat unde alius continuo tabescat; tantam usus cum natura familiaritatem habet.</p>
	<p>Sic libido ipsa quo frequentius inquinat, ferventior subit, remissa destituit; sic intemperies mandendi sese irritat: quo plus absumit plus exigit. Contra vero frugalitas equanimiter patitur abesse delicias, secura famem expectat. Quare ad eum velut usum natura contrahenda est, quo ad labores aptius ad sanitatemve corpus efficiatur; ita educatione convictuque animus componendus ut officium sequi iuvet, scelera abhorreat, quoniam peccati consuetudo peccandi nutrit audaciam et in virtute vite ratio constituta ad actionem laudabilem appronat affectum. Mira hominum dementia: salubrem liberis edem aerem escas, vestitum quam accomodum studiose comparant; quibus animus rebus, mores, vita ad honestatem rectumque constituatur, negligunt comparare.</p>
	<p>Sed ut oratio tandem seriem resumat hic, ipsa consuetudo, morum bonorum federante convictu, effecit acceptam ut sortem equanimius tolerarem; namque virtutum, que matronas ornare soleant, nil ei deerat, sed nec ingenium quidem eas omnes ad artes quas nosse matres familias utile aut decorum est. His itaque animi dotibus, omnem ex pectore mihi penitentiam mestitiamque convellit.</p>
	<p>Insuper effecit ut oblata letus condicione sepe gratias, Deus, tibi referrem. Coram te, Deus, fateor: sancta emulatione, ne alter alterum orando ieiunando, tuis laudibus insistendo superaret, certabamus. Illa meis instructior monitis, eius ego remissior moribus fiebam. Non mentior, quisquis hec inspicis: a terrenis cupiditatibus vota suspensa, cogitatio divinis de rebus sermoquevicissim erat.</p>
	<p>Quotiens seorsum tibi victimas quisque orationum immolabat, non opes, non potentiam, non dignitates, verum sanctum animum, rectam voluntatem, cogitationes mundas in celestibus ad vite usque exitum radicatas precabamur. Hoc mihi votum inspiraveras, hoc illi ego impresseram. Quotiens, futuram vitam aspernatus, mundi lubricum suspirabam; quotiens, scis tu autor et largitor piorum affectuum, desideravi precatusque sum morbo corporis impediri citra studendi facultatem, quatenus rebelles conceptus extinguerem patientiaque doloris adolescentie sordes expiarem.</p>
	<p>Atqui indulsisti filium hunc; tuam ad laudem, tuus ut esset optavimus; ideoque servi tui, quem tantopere dilexeras, nomen ut Israel vocaretur impositum, quem ex carne licet mea tractum, minime carnaliter, quod tuum agnosco donum, amavi, nec quales, qui molliter nimium se parentes agunt, blanditias prope aniliter feci. Numquam illum, sed ne ullum quidem unquam, ulnis gestavi osculove demulsi, ita illum dilexi si futurus tuo dignus amore adolevisset.</p>
	<p>Scis ipse, renum meorum scrutator et recte diligendi autor, quibus dilexerim modis, non quidem in me seu pro me, verum te in illo et illum in te; pro quo nosti, Deus meus, lacrimas votaque mea, cui preterquam ut digne tibi famularetur nil unquam optavi, si te haberet omnia habiturum esse ratus. Crebro gemitibus intimis, si qui seculum sequeretur evasurus foret, ut tolleretur in infantia deprecabar. Qualis tamen exiturus sit, velut futura omnia, prorsus incertum. Spero tamen misericordia beneficii tui, quod huiusmodi recti desiderii filius perire non possit, quod prope dictum Augustini parens accepit.</p>
</div1>
<div1>
<head>XLVIII</head>

	<p>Fama interim per finitima loca ad amicos etiam, ad ipsum usque Thomam hymeneos meos, ut assolet cum incremento quoque vagata, divulgat; ex quo amicorum gratulationes tum litteris, tum exeniis, quod nequaquam sperabam, ipsius quoque Thome suscepi, quippe abiens ubi degeret nunquam proficisci, sed ne meis quidem esse iter litteris proposueram. Iamque cum integro triennio cuntos passim frequentibus visitarem epistolis, invisitatus ipse superfuit.</p>
	<p>Porro undique vite mee, studii,incrementorum laudibus cumulatis, meis se scriptis unum pretermitti amicis queritur, forsan conscientie morsu, qui immeritum sic abire iusta affectum ira dimisisset. Inde monebant amici vota, querelas suas quod se omitterem, quod crebro dictatis alios visitarem, neve tam obstinato silentio indignarer adhortabantur. Ad que non modo nil respondi, verum eius nomen ore nec calamo uspiam scriptorum contigi, frustra semper amicos commonere de illo passus.</p>
	<p>Tandem mandavit libros olim parentis mei, eius cure mandatos, Bononia Venetias vehi. Quid dico libros? Imo verius dicam librorum dumtaxat residuam fecem. Nempe Ludovicus rex, ultum fratris necem in Apulos tendens, regno invaso, genitorem meum, physicum eius, sanctissimi atque omni sapientia adornatissimi quondam regis Roberti thesauro pretiosissimo librorum regia liberalitate donavit. Quorum quos potuit, regem comitatus in regnum, una tulit; partem, ac ampliorem quidem, Thome custodiendam servandamque mandavit; partem se ad Hunnos sequi iussam amisit. Creditos autem Thomas multifariam profligavit, ita ut nisi peripsima, ut ita dixerim, ad me pervenerint. Quod residuum ideo conduci iussit, quia ad me alliciendum placandumque unica ratio libri viderentur.</p>
	<p>Frater Iacobinus Cortesius patriarcham avide visurum me et, si accedam, allatos Bononia libros mihi indulturum esse denuntiat; frater Franciscus de Bobio, pater mihi amantissimus, idem litteris suadet.</p>
	<p>Ultro igitur Venetias advenio, patrem illum venerabundus adeo, adoro et «Pater» inquam «sancte, fortuna ut famulaturus tibi, quod summopere desiderabam, propius astarem, negavit. At voluntate sincera affectuque ardentissimo tuis obsequendis votis nec, vita fruens, unquam deero. Quisquis sim, ubi sum, tuus sum; te patrem, te dominum, te benefactorem et alumnum recognoscam, quatenus abs te diligi, teque haberi dignus patruo ac patre, virtutum meritis nitar».</p>
	<p>Is me benigne susceptans et simul prosequens laudibus, cophinos librorum tres consignari iubet, paternaque deinceps humanitate convictu me alloquioque dignatus est. Pauculis secum diebus peractis, cum libris in montes penetro. Deinceps hunc sepe litteris, sepemuneribus, sepe nuntiis visitabam, vicissim litteras eius, eius dona, missos recipiebam, donec assumptus ad ecclesie cardines Romam abiit; quem libello de eius vita laudibusque edito insecutus sum.</p>
</div1>
<div1>
<head>XLIX</head>

	<p>In huiusmodi rerum statu socrus ac socer, relictis nescio quid pauxilli opum, obiere. Mox affines conspiratione inita litem, urente avaritia, movere, pugnam, ut Statius ait, de paupere regno satagentes, cumque quadriennio amplius ingratis civibus inservivissem, nemo inventus est qui illata mihi violentia moveretur. Vallestris est locus, sed montanus, lapidosus, pene gelu perpetuo rigens. Aquilonem Serva temperat genti, Tervisini montes meridiani solis estibus, Alpagani orientibus radiis, Feltrini occiduis sese opponunt. Immitis gens suis asperior montibus, suis durior silicibus, suis rigidior nivibus, civili sese odio lacerant, tabescunt invidia, avaritia defervent; fenerari vicissim inter suos, illesa laudis integritate, omnibus promptum.</p>
	<p>Impuros igitur ferre non valens, acceptis quoque exacerbatus iniuriis, ab eorum me stipendio prorsus abrupi, ad quod me post multa revocare instantia nequicquam moliti sunt.</p>
</div1>
<div1>
<head>L</head>

	<p>Romam inter hec, tum venerari sacra limina, tum visere Thomam urbemque tanto vatum preconio claram, dum &lt;n&gt;ullo obnoxius munere teneor, eo. Rursum ibi viatoris habitus contemni me dedit. Bertoldus, pape secretarius, homo plane vanus eoque loco dignissimus, accommodatis vestibus ornare me tentavit. «Age, amice» respondi «curam hanc mitte, quoniam diluere peccata flendo ad aras apostolorum, non ad pompam veni. Qui me amant voluntque cultu huiusmodi placebo; qui ignorant, tuis vestibus non mihi prestituri honorem essent».</p>
	<p>Pari aculeo vel forsan maiore Gradensis cardinalis prolatum insipidum repupugi. Is inter ratiocinandum exprimere potuit: «Quam extimas hoc vestitu, hac fortune facie decus meum, nepotis nomine, funestari ?». Extemplo stomachans, «Nemo» inquam «pater, unquam ortus est cardinalis». Hac sugillatione dictum retudi, quia par illi ortus cum parente fuit, cuius unius beneficio ad id culminis evasisset; indignansque posthac ad ipsum nisi abiens, idque suasu Alexandri de Spiciaronibus, qui tum Rome agebat, 'vale' dicturus non accessi.</p>
	<p>Porro lustrando sanctorum sacraria quantas, Deus meus, lacrimas, quales singultus, que suspiria, et quam rursus dulcedinem amaritudinis preteritorum facinorum in me ferventem ad busta servorum tuorum Hieronimi et Gregorii, quos summopere semper fueram veneratus, emisi! Numquam fletu maiore genitor carissimum filium aut amicus amicum nequaquam revidendum dimisit, quam ego Hieronimi sepulturam.</p>
	<p>Tandem, remenso itinere, Bellunum redeo. Ferebat animus Venetiam mansum ire: bella negabant, cumque pigeret inter Bellunenses gratis agere, Padua transire Bononiam statui. Compositis libellis iter aggredior, sed Patavi continuo vir amplissime virtutis et scientie, Marsilius de Sancta Sophia, a caupona me suam in edem traxit atque humanissima hospitalitate refovit. Inde Carlettus, grammatice preceptor, in sue partem fortune allexit. Paulo post Euganeus princeps Franciscus senior, litteratorum exquisitissimus, accersito me, continuo mihi animum applicans, inter summistas collocat; de quo quia satis multa ad Iustinianum Venetum explicata sunt, vertendus ad seriem calamus est.</p>
</div1>
<div1>
<head>LI</head>

	<p>Nempe Nicolaus de Curtarolo, illatis sepe contumeliis, ut a principe decederem causam prebuit. Quidni? Me exturbare ab aula potuit, qui facinorum immanitate cives cuntos in odium dominantis accendit, quo factum est ut boni omnes animum affectumque a Francisco averterent, et quem prius magnopere coluissent, exitium eius ac perniciem ostiatim civitas glisceret, unde a summo fastu Carrariensis ruere gloria coacta est. Quamquam autem improba voluntate me fortunasque meas pessum ire &lt;pro&gt;positum molitus esset, tua, Deus, misericordia, cessit in melius.</p>
	<p>Nam ptisi absumpta iam coniunx mortem obierat, tanto meo prorsus infortunio ut domestica omnis tranquillitas cum ipsa fore successusve tumulati viderentur. Ita deinceps in rei familiaris dispensatione parum faustus ut fidum nullum, fidem nullam seu de substantia meque solicitum amantemve compererim; equissima, reor, ultione divina, ut, qui antecedentis morte gavisus fuissem, post hanc semper occurreret quod mererem, cumque foris inter felices extimarer, miser prorsus intra limen essem: quod mihiprope cum Augusto convenit, cui cum omnia in orbe ad vota succederent, in suis quod fieret invenit.</p>
	<p>Namque furax mihi dissipatrixque familia, adversi preterea filii, contumaces irreverentes ingrati, contemptores patris. Duos enim genui alumnavi educavi, homines reddidi; nullum habui, omnem prorsus laborem, omne studium perdidi. Numquam affectibus meis pronos, numquam audientes imperia, numquam domesticam rem curantes accepi. Infelicior primus, infestior qui successit, de quo tamen et vota mea iustissima et nescio quid probitatis futureque virtutis in indole radians, spem boni viri pollicentur.</p>
	<p>At hec quidem infelicitas vel maximam paupertati mee occasionem attulit. Nam iunior in labores genitoris inconsulte debacchatus sum; meos autem nati, familia enixim infida rapaxque demolitur, vix unus in malum ac lubricum pronis sufficio. Quare minime mirum quod pauper sum, potius vero illud mirandum, quod inops mendicusque non sum.</p>
	<p>Ergo, defuncta coniuge, contumelias Nicolai ferre non valens nec volens, iam liberior, mihi impetrata a principe abeundi venia, Venetias demigro, ubi, pari aut certe maiore rerum accessione extimationeque hominum haud minore, integro semestri mansitavi. Inde honorato conductus emolumento Ragusium cancellarius eo.</p>
	<p>In ora superi maris, prope Dalmatie finibus tenus, erat olim tantummodo cinctus mari scopulus, piraticam gens agebat; urbs nunc edibus speciosa, prevalidis superba menibus idque locorum imperiosa finitimis late pelago dominatur, mercibus frequens et honore civium, continenti iungitur. Ab Aquilone Sergii mons alte salum spectat, dextra levaque prerupti fluctibus impendent scopuli, portum Euronotus inquietat, emitti rates Auster impedit. Vita parci, splendidissimi cultu, moribus compositi cives in plebem patresque discreti; rei publice patres intendunt, suum plebs negotium agit.</p>
	<p>Quo profectus inter cetera quoquedivinum beneficium adverti; siquidem veterem ob familiaritatem respectumque memorati ducis Euganei, plurimus cum Antonio Meneghini eram, homine prorsus ad nequitiam et scelus omne instructissimo promptissimoque. Ipse tandem iustas Venet&lt;i&gt;s penas dedit; quo tempore si perstitissem, aut suspectus urbi in questionem agi aut alia occasione inquietari potuissem.</p>
	<p>Quamobrem, audito ad Dubraunie scopulos merito hominis supplicio, gratias tibi, Deus meus, exolvi, qui huiusmodi me discriminibus tutiorem in sedem collocatum subtraxisti.</p>
	<p>Sex ibi annos p&lt;er&gt;egi, ubi quicquid publicis ab officiis supererat, studendi opere tribuebam, cumque civibus percarus essem, que omnibus passim deessent aliquid in me litterarum cernentibus, et loci condicio lucrum desponderet, quod pauci effecissent, certum rerum incrementum, quatenus que didicissem utilius exercerem, futurorum incertus dimisi.</p>
	<p>Crebro quidem «Quo hic» mecum argumentabar «auri argentique coactio? Tuumne bonum opes sunt et non potius ab ignorantie nube intelligentia depurata? Itane decursam etatem litteris contrivisti ut foras Italiam inglorius obires? Quid puer iste infans? Etate quidem proficit, virtutum rudimentis deficit; num rudem ac cecum mentis exolescere patiere?». E regione autem alliciebat lucelli dulcedo metusque loculos minuendi, spes item futuri incerta.</p>
	<p>Tandem avaritie causa succubuit et hinc, dehortantibus dolentibusque civibus, Venetias summo cum vite discrimine integer reveni. Incommoditas rei familiaris ursit puerique necessitas feminam, rerum natique custodem ac ministram, e regione asciri, minime omnino specie fedam sed nec elegantem quidem, acerrimi spiritus componique moribus nesciam.</p>
	<p>Leones ursos pardos linces bubalos et quidquid ferarum est mansos vidi; feminam decennio amplius moribus componere non potui, in hoc mihi amplissima quoque tue, Deus meus, providentie miseratione. Nam si evasisset morigera affectibus queve diligi meruisset,carnalis fragilitate languoris in ea te forsan plurimum offendissem; verum cum illam mihi voluptas nulla meritave dilectio confederet, domesticas ad opportunitates usumque dumtaxat habetur.</p>
</div1>
<div1>
<head>LII</head>

	<p>Ergo igitur hanc natumque Ragusio vehens Venetias appuli conductaque domo profiteri grammaticam cepi. Ea tempestate fortuna Carrigere domus eversa erat. Natum maiorem Verona litteris, ingenti prorsus infortunio, concivi; namque parante me sibi atque monstrante vite honestioris utiliorisque propositum, ceu semper alias repugnax ac violens imperiis consiliisque meis fuit. Quem avertere ab erumna dum miserum et vite sordibus nitor, in erumnam miser ipse ruo: quippe fundum Ravennati solo, quem pater emerat, Thomas excoluerat, opimum quidem ac votis modestioribus satis, interpellandi tedio extorsit mihi, deinde mox expositi pretium profligavit.</p>
	<p>Atqui inter hec procedebat fortuna Venetiis, perseverandique affectum libertas urbis et successus in dies presentior accendebat. Verumtamen Nicolaus Neapolites iurisconsultorum maximus et similis professionis Philippus Reginus, Patavum ad legendum grammaticam rhetoricamque acc&lt;i&gt;vere, sed, urbe civibus deformata et exuta solita dignitate, ad oblatam suspensus condicionem mansi.</p>
	<p>At vero Utinenses interim litteris sepe ac frequentibus nuntiis, quatenus eorum preceptor iunioribus irem intendebant. Itaque hinc Padua, hinc Utino interpellante animi anceps eram; sed Venetiis persistendi sententie pronior. Obstitere tamen fata, imo tu, fatorum Deus et dominus ineffabiliter misericors eis quos non deseris misericorditer consulens. Neque enim ingens instantia mea nec amicorum ardens solicitudo nec undequaque adhibita curaevincere potuere, ut professioni mee statio reperiretur idonea, repertamque semel conducendi facultas non fuit. Cum is, ea cuius erat, Murani ageret, aquarum alluvio quominus adiri posset intercessit, ita ut dies complures illo penetrandi facile pervium non esset.</p>
	<p>Tot victus fessusque monstris indignans superis, infestus mihi, Utinensibus me impendo. Deus bone, quanto cum dolore Venetiis abii, ubi iam certam eventuum spem, amicos, querulentos discipulos lacrimantesque linquebam. Haud unquam patentius aut in me victam potentius fatis voluntatem perpendi: volebam et nolebam et ad integrum noluisse dolebam. Procedebat ratis, flabat aura secunda, leta singulorum, mea tristis frons erat, gemitu questibusque cordis vulnus prodebam. Quotiens: «Quo rapior? Refer me, nauta!» clamabam! Penitebat dimissorum, rerum distractione dolebam, rursus ceptam pudebat mutare sententiam.</p>
	<p>Ita Deus omnipotens, cuntaque dispensans, etiam invitos protegis discriminibusque subducis. Quippe ni decessissem, proficisci me Paduam inevitabiliter futurum erat. Ad que pericula, Deus bone, senioris Francisci genito, audacia fato magis quam humana ratione suffulta, Paduam regressuro! Nam illustris ille senior et dilectionem meam claris ligavit moribus et beneficiis obligavit, ut cuntis eum mortalibus anteferrem. Civitati preterea conversatione preterita ingens caritas me stringebat. His itaque, tum genio meo, premi insontes, ire in exilium optimates, pessum dari plebem, diripi facultates, negari iustitiam quomodo ferre tacitus valuissem, qui, improborum vix conspectum ferre valens, alienis iniuriis haud secus ac propriis accenderer?</p>
	<p>Quare aut impatienter facinora hostium ferendo penas luissem, aut hostibus consonando, quos magnopere diligerem, victorum benivolentiam demererer; quodque captarum in urbium turba sepius evenit, dum moles furoris noxios trahens etiam obruit innoxios, improbe cupiditati patere licet immeritus rapina potuissem. Unde explicare nequeo quam in hoc quoque accumulatissimum presentis misericordie tue munus agnosco, quod magnis apertisque periculis erutum pacata in regione, nec quos diligerem infesta nec suspecta quos oderam, collocasti, quod poteram votis arma victricia confoventem.</p>
</div1>
<div1>
<head>LIII</head>

	<p>Celi clementia et ubere glebe leta regio Forumiulii, oppidis frequens, libertate felix, amnibus fecunda fruendarum rerum ferax omnium. Ab Euro atque Africo montibus, ab occasu Adriatico clauditur salo, ab Aquilone despicit plana Tervisii. Huius in umbilico pene regionis Utinum, dignitate civium numeroque precellens oppidum, edificiis decorum, amplum ambitu, amenum situ. Collis in medio, quem ars non natura sustulit; arx imminens colli omnia circum late plana conspicatur. Opibus pollens, annona ceterisque usui gratis exuberans, gens libera sorte, usu liberalis, conversatione iocunda, otio ac deliciis fluit.</p>
	<p>Istic, quod summa cum voluptate memoro, inter alios Jacobino physico, nunc Romane sedis protonotario, viro utique omniscio, prudentia rara et incredibili eloquentia predito, functus amico sum.</p>
	<p>Haud hic tempero mihi, communem causam ago. Puerorum eruditores, plebeia stipe conducti, presentibus minime credant, de vulgi inconstantia suspicentur, novas vocationes exterosque favores semper intentent, namque diu constantes autoritatem minuunt, vilent, fastidio sunt, quoniam sueta vulgus et nimium prona fastidit. Tenui quis vibice pro infantulo iratus furit, ille dum meritum poscis immerito dedignatur; plerumque delator filius te parentibus reddit infestum; alter in disciplina periculum faciens vecors improbat quod ignorat, cervicosus hic in docente severitatem poscens non preceptorem sed carnificem optat, alius, molliter nimium indulgendo, alumnum liberis, non magistrum. Quis tam variis affectibus, tam volubilibus vanis stultisque se compotem fecerit?</p>
	<p>Quamobrem cum maxime applauditur, tum maxime de favore dubitandum providendumque de exitu est, nec dum satietatem ac nauseam vulgo excites et usque ad verba illa: «Nec abigi etiam lapidibus posset!», statio producenda, sed interim, dum abitum comparas, diligenti plenaque opera singulos ita mereri studeamus, ut complorent quam taceant abeuntem.</p>
</div1>
<div1>
<head>LIV</head>

	<p>Porro Utini peracto triennio, quatenus laude quam aspernatione decederem, accepta abeundi libertate, Venetias remigravi. Agnovi ibi quoque fatum meum. Premissis nempe diu filiis de apta professioni sede curam mandavi; inconvenientissimam sortiti sunt. Presens ego quoque omnia frustra tentavi, donec Paduam sors me retorsit.</p>
	<p>Carriger enim, magn&lt;an&gt;ima et fausta senioris Francisci proles, blande ac liberaliter me aula collegit; libelli cetereque sarcinule Venetiis remansere. Expedien darum rerum mandata filiis cura erat. Atqui interim dispensatores aulici, dum fide studioque conservandarum rerum approbari curant, que munificentia principantis indulget subducunt aut minuunt vel contaminant saltem, improbe quod iubentur implendo.</p>
	<p>Huiuscemodi itaque affectus importunitate, spem futuri temporis ariolanti recedendi animus incessit. Inde litteris pluries, pluries nuntiis mandata filiis dedi nequid meis de rebus molirentur, sed ad integrum cunta servarent. Pro, difficile nimium fatis, consilio impossibile tuo, Deus, obstare! Natorum maior nunquam minori mandata, qui obtemperaturus esset, aperuit, sed dum res distrahendo cupiditati sue prodesse ardet, votis aversus meis prorsus offuit: quare haud prius rescriptum, quam familiam ceteramque suppellectilem avectam esse Paduam.</p>
	<p>Ede signata me composui. Non mentior: nequaquam adeo desiderium aulicandi, quod expertus oderam rectoque animo adversum esse noscebam, quam Carrigere domus amor urgebat, tum quia velut ex fragmentis ruine ad corpus recolligi honos videbatur. Quam diversa tempora mores homines instituta a senioris Francisci! Nempe contemni pessumque haberi conspicanti, magis ac magis in dies professa hactenus humilitate vitam repetere cupido invalescebat. Quamobrem successum experturus estate publice legere cepi secundoque fisus eventu multorumque favore, proxima hieme ab omni me aule condicione prorsus abruptum iri, ubi arma licerent, non pallium, decretum erat.</p>
	<p>Verumtamen fortunio nescio infortuniove meo, cancellariusNicolettus morituro proximus iacuit, cui provisu iunioris Francisci imperioque, iterata diu prece, sponsionibus amplis, spe oneratus ingenti, surrogari tandem defuncto sustinui. Et amici et quibuscum familiaritas esset mirati sunt, quod obvii obsecrantesque et fors impendio nonnulli assecutum iri beatum duxissent, quamobrem repugnax renitensque munus tam predicatum subirem.</p>
	<p>Utinam non sic opinionibus cunta niterentur, nec ex libidine sed vero nomina rebus fierent. Namque subire servitium, quando ingens honor accessiove facultatum pretium extet, improbandum non est; valet id quoque necessitas excusare. Cum autem nec utilitas nec officii pondus alliceret, sed nec necessitudo quoque compelleret, quidni egre recipi ducerem ubi labor certus, famulatus importunus, nec non discrimen compareret? Certe animis depressis servitioque assuetis et, nisi quantum ambitur sensibus, tollere sese minime pergentibus, forte magnificum videretur; verum assueto libertati et altioribus tempus curis sanctioribusque terere, onus, non honos ducebatur, siquidem libertatem vite, usum mei, conversationem amicorum amissum et omissum iri, studiorum denique iacturam atque postremo in re ipsa discrimen futurum esse planum erat.</p>
</div1>
<div1>
<head>LV</head>

	<p>Tam me obvium obluctantemque exhortationibus, quo subirem cancellariatus offlcii molem, pulsantibus exhibebam, quia quod prius maxima spiritus egritudine expertus sepe dolui, sepe erubui, animo commentabar: exiguum fructum, decus nullum, discrimen in opera, in labore contemptum, famulatum in conceptu, quibus rursus prepositis obtemperandum, quos tolerandum comites; inquietem preter hec sedis — ac turbulentissime presertim causis iusque dicentibus — et certum spe nulla servitium, autoritatem denique postremam. Cunta animus, quemadmodum ariolabatur, et cum augmento quidem repperit.</p>
	<p>In sordida siquidem illa et humili grammatice veritatis cathedra, quam honestius, quam decentius, quam uberius et sanctius, quam denique liberius et securius ac per hoc, quia cumscientie quietisve incremento, felicius senuissem, multis frugi nulli gravis, iustius mihi. Tum tibi, Deus, illuminatio mea et salus mea, docendo monendo arguendo instruendo, parvulis ad mores, ad virtutis cultum, ad mentis lucem consulebam, ea nimirum veritatis mensura qua ex celesti tue gratie thesauro me dignatus es. Tum inter eos qui ad scientiam, ad mores, meliorem ad vitam anelabant, semper obversabar; quorum vice aulici et qui terrena sapiunt terrenaque ambiunt, lucis animi purgatiorisque vite secuti, successere. Illi vero me affectu, cultu sincero, recto amore frequentabant; ast hic, quoniam suum quisque negotium satagens prestare ambit, aut repellere aut calcare comparem estuat Verum his de rebus singulari ac redundantiore calamo alias exaratum est, ubi omnes munus per circumstantias quo valui propius effigiavi.</p>
</div1>
<div1>
<head>LVI</head>

	<p>Vitam itaque huc infelicem traxi, inter integram conscientiam adversamque fortunam laborans, ut a studio divinarum scripturarum, a preceptione moralium curarum scriba secularium, atque interdum non tantum vanarum sed etiam damnabilium exirem. Nempe ad optima queque animo genuina virtute accommodato, si gerendarum occasio rerum tribuatur, magna felicitas est. Infelicitas contra cum fides integra fortune tristioris mole, ut minime lucere valeat, obruitur.</p>
	<p>Huiusmodi infelicitate, ut alias sepe, nunc ingemisco, explicande virtutis omni prorsus occasione subducta; quam non tam quidem honorationis ambitu, qui tamen generoso haud contemni a spiritu debet, aut supervacue accessionis cupidine, quam uti gestis bene rebus veram assequerer dilectionem, quique optimus familiaritatis regnantium fructus est, obsequio plures emerer&lt;er&gt;, posteaquam huc eram tractus, optabam.</p>
	<p>Verum, domine Deus meus, qui nosti cor et medullas cogitationum mearum, fortasse, vota assecutus, quando proficere crederem successu ipso deficerem ac relaberercum progredi extimarem. Quare insonat interdum conscientia michi mea, sed voce tua: «Sufficit tibi gratia mea». Nimirum sufficit, imo ultra quam sufficiat quamque sim meritus adiuvat et magna est misericordia in me tua. Non habeo honores? Nec invidos quidem. Opibus careo? Sed simul insolentia. Nescior a maioribus? Nulli obsto. A rebus gerendis omittor? Quietior sum, bone menti, lectioni, orationibus vaco. Nempe iam, utpote robur me&lt;m&gt;brorum, sic ille animi impetus, quo sepe Deum meum offendi, resedit; sensuum voluptates non a carne modo, sed ab affectibus quoque absoluerunt, spiritales scaturientium domi forisque tediorum turbo denubilat; atque hoc ipso nosti, Deus, desiderium et votum meum, quam ardeam ad te et ingemiscam averti a te, nilque odiam magis quam molem carnis mee, cumque hic requiem non inveniam spiritui sobrio, sed nec sperem quidem, illam flagro quam te diligentibus et querentibus promisisti.</p>
	<p>Non mentior, deliciarum corporis hinc postrema cura est; ad necessitatem alimonia, sic pariter cunta, non ad voluptatem queritur; nil magis quam somnum et torporem senior odi et, quo pariter veterani crimine reperiuntur obnoxii, otium temporisque iacturam summope&lt;re&gt; devito. Cultus preterea, nisi quoad non sordeat convictus, non assumitur. Amica solitudo, amicum silentium; infesti omnes vani loquaces ficti mali, quorum quoniam uberrima hominum portio est, fere innatam pietatem abieci ut minus hominum quam iumentorum laboribus movear, quippe illi spontali nequitia, hec nature vitio obesse certant. Quare igitur inter homines sepe occurrunt non solum que turbident conceptus et animi pacem, sed que improbari digna indignationem excitent.</p>
	<p>Libens ultroque secedo, tibi Deus meditor, tibi psallo, lectione precipue sacra delector pascor cresco quiesco; tibi mane, tibi meridie, tibi vesperi genua flecto ut ignoscas peccata mea, ut succurras miserie presenti et periculis futuris occurras: ut «a negotio perambulante in tenebris, ab incursu et demonio meridiano» et homine malo, peiore utique demonibus malis, me protegas, voce suspiriis corde ad misericordie tue ianuam pulso. Et quam presentem senectutis metam ut in tuo finiam placito,sicut nil ardentius glisco, ita nil prius exoro; de quo iuges Deus gratias in calce huius rationarii vite mee tibi persolvo, quod tametsi decurse iter etatis carnaliter actum est, seni saltem ut mundum cognoscerem ac per hoc nil mundanum desiderarem, indulgere eterna misericordia dignatus es.</p>
</div1>
<div1>
<head>LVII</head>

	<p>Autumabam, Deus meus, infelicis vite, quam per innumeras laborum ac miseriarum vices hucusque describendo perduxi, turbinibus, minime quidem tritis et quotidianis quibus domi forisque septa via est, sed que magnopere seorsum adurerent, terminum statuisse, nec iam superfutururn quod seni et invalido fortuna contra moliretur, precipue cum in presenti munere scribatus, cuius dumtaxat vocabulo fungor, tamquam in sepulcro proiectus iaceam et nullis mei respectus superesse videatur.</p>
	<p>Mira prorsus rerum adversarum vicissitudo: cum ceu cuntorum abiectissimus auleque abortivus post omnibus in negotiis habear, deligi nichilominus nunc senatui urbium illustrium Bononie ac Florentie, nunc pontifici Romano oratorem proficisci!</p>
	<p>Quid enim tam repugnat, quam domi indignum usu foris autem maximis in legationibus frugi hominem duci? Forsan honos iste demanat quod, suis dum quisque parcit necessariis, in proximum onus reicit, quod vates expressit et «Que» inquit «sibi quisque timebat, unius in miseri exitium conversa tulere».</p>
	<p>Quibus enim in negotiis gratie decorique eventus esse facile iudicetur, quasi impurus ac segnis reponor; ubi vero labor difficultas metus discrimen, quidni? Ego peridoneus! Venitur ad me! Nec dixerim quasi (laborum fugitans ignarusve ad curas laboresque, quisquis ille est, aulicum nasci) res querar difficillimas aggredi, cum sciam in his perficiendis glorie fructum et laudis comparari.</p>
	<p>Verum ad cetera inglorium linqui et ad pleraque dumtaxat extraneaaccersiri, quid aliud quam ceu rem neglectissimam obici perditioni? Quippe in magnificentissimi senioris Francisci eiusque impresentiarum nati diuturno famulatu detritus ac senex factus et semper absque rep&lt;r&gt;ensione versatus (cum iussa omnia integre utiliterque explerim) novitiis quibusque et omnium ordinum hominibus nimis etiam honore premiisque supponi, planior forte animus ferat; ego equa satis mente non tolero, scis, Deus excelsus, ponderator spirituum, haud tam merito fraudari quam honore, et virtuti non esse vicem, gravatus.</p>
</div1>
<div1>
<head>LVIII</head>

	<p>Denique hieme preterita per iugem pluviam, nives prealtas et Alpes glacie tectas in Tusciam penetravi, nec senium imbecillitasve membrorum, nec gelu&lt;s&gt; continui asperitas montiumque precipitia detriverunt. Et adversissimi temporis iter cunti vocibus sortemque legationis miserabantur, incolumemque id valuisse constupebant; parui tamen libens merito servitutis, quam minime ad oculum spemque omnino terrene mercedis, sed debito vocationis fideliter impendo; ac nedum feci iussa, sed perfeci: sic superavi quicquid dici vel fingi sevitie hiemi&lt;s&gt; valet.</p>
	<p>At quatenus utroque algore et estu mea quid posset virtus periculum facerem, iam prope Leonis fauces sole micante proficisci Bononiam iubeor. In qua re quid morderet livor invenit, legationem ultro impetratam mentitus. Domine Deus, conscientie testis et iudex, quam horrui audiens imperari: «Romanum antistitem adeas». Imperioque suscepto, illicet patronum et amicum fortunarum olim mearum, si quid inter aulicos esse amicum potest, Henricum Gallum ex aulicis primatibus peto. Lecto podagrase continebat, «Domine et patrone» inquam «vade&lt;re&gt; Romam imperatum est; cernis tempus bella pestem famem meque exhaustum viribus: certus ad mortem certam gradior. Penates remque domesticam fidei tue commendo». Post inde receptus testamentum manu condo, cunta rite ceu moriturus dispono.</p>
	<p>Heccine ultro peregrinationem appetentis aut impetrantis? An rursus ita desipiens inexpertusve haberi mereor, ut minime intelligam fore et inhonestum et periculosum temere huiusmodi res aput principes usurpare? Tabescat ergo sibi livor seque exedat, et quo se nequit erigere bonorum merita depravando non calcet.</p>
</div1>
<div1>
<head>LIX</head>

	<p>Nempe iter hoc laboriosissimum in rationarii huius calce exaraturus, primum illud inter incommoda statuerim, quod equus impatiens quietis nec gradu mollis, sed maligne succus&lt;s&gt;aneus contigit, muscularum aggressu ita nunc capite nunc pedibus resultans, ut non fatigaret modo, sed assessorem frangeret.</p>
	<p>Tale itineris cepti preludium desuetum equitatione estuque resolutum primo comminuit, ut cibi prorsus somnique facultatem ademerit Quod hi quorum ministerio levabar questi, ad medium me vie nequaquam perventurum esse, qui sic in limine defecissem, ominabantur.</p>
	<p>O sani et valitudinis bone custos ac parens, labor! Ut prodest admissus, obest dimissus, calorem nativum excitat, exuberantes dissicit humores, internam deponit illuviem, appetentiam erigit, somnos reparat, alumnat robur omne membrorum, demum quicquid luxuria et iners otium supersaginat, corrigit ac defecat. Ergo, me labor&lt;is&gt; quod prima luce stravit, sensim continuata defatigatione familiariter deinceps toleravi.</p>
	<p>Proxima huic equitandi tedio famulantium nequitia. Tres fuere. Adulator unus fallax versutus procax vanus ut ipsas quoque cicadas oris vaniflui strepitu superaret, corruptus sociumque corruptor velut Auster in ventis. Erat mutus alter, obsequi pronus, verum personali accepto ministerio nil prorsus quam equistatii curam norat. Tertius corpore tardus, sensu hebes, nil sciebat, nil preterunum resonabat. Et licet id ipsum prima singulis voluptas foret, unus hic tamen insatiabilius brutaliterque magis calices frequentabat.</p>
	<p>Domine Deus meus, qua mole animi toto huiusce legationis tempore tres impuros, tamquam omni vite consuetudine moribusque meis obvios perpessus sum! Qui experti sunt una fateantur, inexperti credant; nullum maius odium, nulla intolerabilior vite condicio, animo pestis nulla vehementior, pondus nullum urentius quam dissimilium conversatio contrariorumque ratio morum ac voluntatum.</p>
	<p>Preterquam quod ab ipso itineris cardine tum animi curis urgentibus, tum effeti corporis imbecillitate consternatus eram, intemperies, estus, inequitandi labor ita confecissent, ut renuente stomacho vix refectiunculas citra virium pabulum caperem, infesta adeo comitiva sex et XXX diebus me fortuna circumtulit.</p>
	<p>Ceu pigri quidam equi ad occurrentia queque stabula vel invito assessore nituntur, haud secus mei tabernas hiabant, nec inhibere ne introirent, nec cum intrassent exigere valebam. Sic bonam temporis partem vorandi potandique importunitas absumpsit; quid animo volvebam hisce in angustiis, quid precabar, quid de me sperare, quid magis desperare non poteram?</p>
</div1>
<div1>
<head>LX</head>

	<p>Atqui, paulo post dimissa Bononia vie portio nulla saxiferis vacat Alpibus; ita in ipso meridiani estu Leonis aut ascendere tangentia nubes iuga aut continuo in valles inferna demissione imas ruere opus erat; unde continuato ascendendi descendendique labore dies agebatur. Tamen cunta sevissime itinerationis incommoda, senecta habitudine vite usu tardus, humanis nequaquam viribus, sed Dei manu levante, cuntis quamquam adversa ominantibus, superavi. Nec solum vie pondus, sed extra hanc emergebat ubique quod molestiam pareret.</p>
	<p>Porro vesperi — id enim usu erat ut usque temporius me colligerem — cum fractus lassusve diversorium peterem, reperire oportunum ac salubre, preoccupatis omnibus Romipetarum turbe pressura, primadifficultas; proxima erat tum nobis tum iumentis alimoniam parare; preter ex alluvione meantium contractam omnis generis feditatem atque spurcitiam &lt;feda&gt; feculentaque locorum facies erat.</p>
	<p>Ultra Senarum limites ubique solitudo: non ville, non tuguria tegetesve, non coloni agris visuntur; oppida nuda atque semidiruta ruentiaque, vix temere hospitiis lucri stimulo erectis, superant, in quibus hospites mali, immunda suppellex, habitationes incommode; sola vini parabilis facultas, ceterarum ingens rerum defectus erat.</p>
	<p>Conficiendi panis id locorum populi rudes sunt, quippe seu vitio grani seu excussis maligne furfuribus, fermenti et cocture proportione carens, nec visu iocundus nec usu mollis apponitur. Quanta omnibus in oppidis erumna viteque egestas patet! Segnes quidem ad laborem, hebetes ad negotia et artes, inopia et nuditate premuntur; nimirum ubi minima industria, ibi maxima egestas.</p>
	<p>Infelices ego sepenumero infaustosque ea ortos sede ac sitos compellabam, quibus nulla morum, nulla rectarum artium, nulla vite melioris cura advenisset; sed ut nescii virtutis sunt, ita noxias voluptates nescire luxumque deliciarum arbitrabar. Ideoque frugalitatem locorum accolasque exiguo degentes probabam, quia ubi divitiarum usus ignoraretur, ibi cupiditatem ac libidinem quam minimum dominari teste Iustino contingeret. Quem pre aliis opulentem ibi discernas, inter inopes hic iudice cultu locetur.</p>
	<p>Amictus discrimen nullum: non peregrina lana eaque exteros mentita colores, sed nata intraque limen in pannum versa fuci et arti&lt;s&gt; expers membra tegit. Matronis ac virginibus cultus nullus, ut quamque gen&lt;i&gt;um format comparet; aurum ac pretiosa suppellex audiri solet, non haberi; pueri incalciati, seminudi, pecualiter, nulla eruditione disciplinave educantur.</p>
	<p>Victus vite concolor; qualis ipsorum quotidianus extimari debet, quando vel hospitibus, nummos pro comparanda refectione largiter offerentibus, deest quod apponant? At veniam tum miseris poterat mereri, quod intus inguinaria lues, hosticus foris gladius omnia demolitur. Exhausta incolis municipia, domus aut clause autpatentibus valvis nullo habitatore cernuntur: passim funera horror cadavera fetor luctus gemitus et «plurima mortis imago» terrebat. Qui superabant mesti, pallentes et attoniti vicis errabant.</p>
</div1>
<div1>
<head>LXI</head>

	<p>Per hec loca, inter morbidos moribundosque valitudinosus, dum Roman tendo nilque quod nauseantem iam singula stomacum &lt;iuvet&gt; invenio, parum de viribus fidens mortem coniectabam. Geminis oppidis Redicophino et Aquapendente lustratis, quantolibet oblato pretio ovum habere non licuit. Sexta vero feria, cum deficere viderer, exquisita indagine matris adhuc sequax pulliculus Vix inventus V bononinis emitur, sed ubi coqueretur, tanta ubique rerum inopia et dolentium lugentiumve copia, occupatis morbo ac morte singulis, nec locus nec focus patuit.</p>
	<p>Fatebuntur duces mei, et id contra veri faciem exarare non vereor, a Florentia Romam usque vix quatuor panes edendo consummavisse, quibus pulmentum caseus aut lactuca vel aqua asperso bucellis zucaro fuit. Vervecum carnes interdum cocte venibant, verum odor, color loci coquentiumque squalor, assueto lautioribus mandendi facultatem arcebant. Ministris autem, quorum erat sepulcrum patens guttur, eorum, dum alvi rabiem placarent, nichil immundum erat. Velut enim, deiecta ratione, modice a belluis distant in moribus, sic modo impleantur indiscreta voluptate rapiuntur.</p>
	<p>Quid, quod sunt inexperti sut prorsus quidem stolidi, quiperegrinari dulce ferunt, probant et exoptant? Hi mihi longe aberrare videntur, nam extra vie defatigationem scelestorumque hominum ultro nocentium discrimina qui vadendi negotio frequentantur plurimis vallantur incommodis. Quamvis enim alio nullo, at singulis diebus, imo singulis horis, mutandus locus aer ignis aqua vinum panis cibus: quod quantum bone valetudini officiat medicine docti fatentur, et quisquis rei familiaris otio frui potuit. Ego, ut ait Flaccus, «rure meo possum quodvis tolerare patique»; alieno autem quies non adeo iuvat, lecto quamvis operosius strato vix sopior; merum domestico electius apponitur: familiari de penu gustus repostulat.</p>
	<p>Profecto, quemadmodum ad mores conversatio plurimum adiumenti, sic ad sanitatis integritatem affert consuetudo; que minime interrupta salvat, variata nature vitium parit. Sponte fatear iocundum, quin et ad prudentiam vivendique notitiam haud minimum prodesse urbes, gentes diversasque regiones obire, videre mores, leges institutaque nationum perdiscere; verum nequam homines, quorum omnia referta sunt, tempus quoque, locus hora res item quas poscat usus tantum fellis admiscebunt, ut, si qua rerum novarum contemplatione voluptas parta sit, Vix sensum attingat; et nisi mentibus indita sciendi cernendique incognita libido mortales rapiat, quid peregrinante miserius? Quo attendens doctus hebreus «Vita» inquit «nequam hospitandi de domo in domum»; et vetus dictum manet «Qui me odit, peregrinari compellat». Sed iter ceptum sequar.</p>
</div1>
<div1>
<head>LXII</head>

	<p>Quid memorem nocturne quietis sedem, quam sordida, quam infesta adversave quieti? Romivade turmatinl vel solo solariove vel straminibus, pauci lectis, sternebantur. Lectos protuli: mentior. Nam omni prorsus Romana plaga adinventum Sardanapali, culcitre, vulgo nesciuntur; sacconi palea herbisve aut pilis, minime nequaquam ovium, sed hircorum et caprarum conferti, plumacium vicem prebent. Ego igitur haud minimainstantia pretiove quamquam electiusculam mansionem interdum assequerer, ea tamen sic pulicum frequentia cimicumque urgebatur, ut quieti nec sopori vicem non daret. Verum sicut nunc dextrum, levum nunc latus canes muscarum pulicumve rabie morsus implacabiliter applicant, sic dextra levaque corpus omne, dempta requie, excutiebat, atque ea solicitudine haud minus lassus quam accubuissem grabato surgebam; nec facile dixerim quid me amplius inedia vigiliene constraverint.</p>
	<p>Quibus vero ad saturitatem et ultra pastio vinumque pervasit, somni nec tamen pleni manebant. Quippe crapulari evaporatione vim cerebri ac per hoe sensum ligante primi profundissimique somni infestorum aculeos reptilium sentire prohibebant; remissis autem, eadem mox cunctos inquies fatigabat. Per has delieias Sutrum appulimus, nunc vetus lapsumque sed florens hactenus, utque vulgo fantur, Saturni oppidum, nimirum locorum facie situque et aquarum ubertate commodum.</p>
	<p>At paulo ubi egrediare dextra Romam versus, ostenditur arvum quo primum in Italia, monstrante Saturno, frumenti satio facta vulgatur. Cui sententie verum minime astipulari videtur. Namque Ianus in Itali&lt;c&gt;a ora mari tenus regnavisse, fugientemque illo Saturnum suscepisse legitur; an citra Tiberim menia sedemve constituerit non satis constat. Esto autem, maneat sparsa vulgi opinio, haud satis est vero simile Italam gentem usu frumenti ante Saturnum caruisse. Illud minime incongruenter credi potest, et quidam scriptum liquere pleniorem serendi rationem planioremque ac precipue stercorare agros, quo feraciores redderentur ad hoc rudes adhuc populos docuisse; unde etiam Stercutius appellatus.</p>
	<p>Hic sane febre alvique fluxu pene deficiens noctem infestam cuntarum incommodis rerum pertraxi: nam locus malignus, apparatus esce nullus, obsitum mille pestibus molestumque cubile quietem omnem abstulit. Istic ministri, dum crapule nimio plus indulgent, iacentem, gementem, morbo inediaque labentem multam usque ad noctem deserunt.</p>
</div1>
<div1>
<head>LXIII</head>

	<p>Verumtamen infelicem noctem dies infelicior excepit. Nam iter ingressos, equo ferme spatio Sutrum inter Montemque Rosolum, a sinistris turma equitum in nos ruit. Inexpertus depredandi, res insolita repensque quid portenderet nesciebam, donec e vestigio preduces, quos Viterbio conduxeram, ante me sese defensabundi obiecere, summa voce armis abstinerent, armis parcerent inclamantes. Simul atque fulgere mucrones pilaque hostico directa intuitus esse predones intellexi, ad divinam opem, quoniam deesset humana, intimis clamoribus recucurri.</p>
	<p>Sed, benedictus Deus «adiutor in opportunitatibus et tribulatione», seu nocturna inquiete morbove consternatus forem, seu parum mente constarem, seu discrimen impendens modice nossem, vix michi videor inter gladios expavisse, cumque me filicosum in lucum ac roboribus adumbrosum amplius mille passibus traxissent, nudisque telis obsiderent, «Haud his» inquam «opus est gladiis, nec tanto furore, quatenus senem et imbecillem, sine viribus, sine armis, circumveniatis. Quid queritis?». Ad hoc frontosior unus, trux non minus vultu quam impius in superos ore sacrilego, «Confestim docebo» respondit, atque me illo abstrahit equo.</p>

<p>Tum omnis michi circumfusa manus clamidem solvunt, herbidoque detractam solo repositorium spoliorum futuram protendunt. Deinde peram invadunt, rimatimque singulas perquirentes latebras, quicquid inventum est pretii vel pretiosi exhauriunt in clamidemque iaciunt. Rursus vestem omnem diffibulantes a vertice in talos cuntas ferme per suturas explorant. At simul aurum et quicquid pretium facerent vel usque ad ligulas abraserunt, in reliquos scrutinium vertunt. Interim cespite repono me, spectans velut ceteros emundarent.</p>
	<p>Casum animo presentem volvebam et qui valeret avaritia sic obnubilare funditus rationem, ut homines in belluas sevas adeoque importunas verteret: nemo umquam promptus usque quaque et fervens rem suam invenire, quam alienam isti satagebant. Illud rursus commentabar et contemnebam nefariorum erumnosam sortemperditissimosque affectus, qui fugacem vitam labore tanto in Dei omnipotentis hominumque offensione perducerent.</p>
	<p>Fuere ex nostris qui tantis exorationibus supplicique humilitate nequicquam raptores pro rerum salute fatigarent, quanta vite salus turpiter emeretur; numquam ego illos nedum precari sed vix affari quidem sustinui. Quin confectiuncularum quas ablatas vorabant liberalior unus portiunculam mihi, egritudinis respectu motus, porrexít, quam turbido acceptam vul tu contemnebundus abieci. Porro, dum spolia recensent quispiam unde nescio, velut ab inferis superadventans, «Quid vos» intonat «socii? Hunccine extimatis viatico pecunie tam exiguo iter agressum? Properate ac rursus excutite diligentius».</p>
	<p>Tum mihi quod ex cuntis vilissimum dimisissent tegimen adimunt cutemque et ossa mea, nam preter hec nil superabat, XXX ferme annos vix domesticis visa oculis, celo et exteris detexerunt. Cum autem frustra in me aurum perquisissent, unus qui fieri queat exiguus adeo me ut census Romam ferret minax contatur. Respondi quos tulissem eo usque expendisse, Rome vero Carrigerum Comitem quantum opus fuerit nummos suppleturum. Negavit Rome Comitem esse, sed eminus in Campaniam profectum. Inde vestiendi copiam fecit. Quibus, liberiore fortasse quam pro loco et tempore decuit indignatione, dixi: «Haud inpune illatam feretis iniuriam. Ut tum michi felicitas superna contingeret, quando rapinam hanc luetis». Eos ultores superare, quibus vindicande eiuscemodi contumelie et animus et facultas extarent.</p>
</div1>
<div1>
<head>LXIV</head>

	<p>Arbitrabar hanc iniurie memoriam quos ea propius respiceret vehementius animo inhesisse, Comitemque in primis Carrigerum quem petebam, cum cominus ageret armatumque haberet exercitum, vespiliones et hostes in sue gentis domesticos, meque precipue, ultro degrassatos esse segni adeo cura minime perlaturum fuisse. Quem tametsi alia ratio nulla, vel quatenus domus Carrigere honos metusque aput eiuscemodi latrunculosmaneret, debuit provocare, quoque res pertenuis visa esset, tanto par fuerat instantiore prosequi ultione, quatenus propositum vindicte exemplum opes violandi Carrigeras predonibus ausum amputaret. Nunc autem animadvertat satisne decori cedat militari glorie, quam sequitur, sue domus vernaculum ad se pergentem suumque nomen et gentis suos aput hostes intentantem, prope in sinu suo captum, tractum atque predam ac ludibrium latronum factum esse. Meminisset magnanimum Ubertinum, unum ex sceptrigeris avite domus, cuius nemo unquam impune decus offendit.</p>
	<p>Sed ad me redeo. Illi abiere, exoneratus ego leviorque dimissus, iamque securior cum ministris ad stratam properans (quanta, Deus meus, defatigatione lassi et infirmi corporis!), per invias altasque filices ad tramitem repedavi, iamque omni metu deposito, sentiebam nil tutius ac nil paupertate securius. Nam dum nummis fulcirer, equitatu instruerer, splenderem apparatu, ad singulos pene gradus horrebam, nec fere quantum vellem respirare interdum pavore licebat; simul autem vacuus incedebam, solitudines nemora valles secure adibantur. Vocem illam crebro repetivi:
<quote rend="block">
<l>O vite tuta facultas</l>
<l>pauperis angustique lares! O munera nondum</l>
<l>Intellecta deum!</l>
</quote>
</p>
	<p>Quos Romam comes paupertas vehebat omnis herba, cespes, arbor omnis hospitium prebebat, tegebat illustre celum, tellus graminea fovebat; at graves tardosque opibus includi oppidis,feces hominum, luem pecudum, cadaverum putorem, cuntasque perpeti locorum ac reptilium infestissimarum sordes iniuriasque necesse erat. Illis expeditis ac levibus dies iocunda et nusquam suspecta nox, onustis vero et ornamentorum mole implicitis, nox permolesta, suspecta undique dies erat.</p>
</div1>
<div1>
<head>LXV</head>

	<p>Secure itaque agentium iam factus de legione, iam philosophus, immo iam frater minor (non quidem nostri sed preteriti dudum seculi, quibus nec pera nec loculi gesta&lt;ba&gt;ntur, chorda cilicioque decori), tandem Romam animo eger et corpore, sole iam occiduo, contingo, fervore estivo, caumate, pulvere, cadaverum tabe, luctu planctu virorum puerorum feminarum, passimque urbe discurrentium colluvie nationum omnium, rerum cuntarum penuria, denique sceleratorum officinis non plenam modo sed redundantem.</p>
	<p>Eram minime qualis orator ad orbis antis&lt;ti&gt;tem, sed opis diarie mendicator; tamen in frequentia turbulente multitudinis advenarum que sub celo sunt et civium non pudebat, quia nec notus aliis nec alios agnoscebam et aput notos causa, eaque ipsa par multis, pudorem temperabat.</p>
	<p>Atqui inter adversa hec, viri egregii statio Micaelis de Dulcigno, correctoris litterarum pontificis, meam lassitudinem consolata est. Is absens liberali in me functus officio, domus suppellectilis usum indulsit.</p>
	<p>Sed ecce cum a recenti fatigata itinere, morbo insuper fracta, instaurare quiete vires natura posceret, vadere ad Comitem de Carraria, sexto ab urbe lapide, opus fuit. Ipse quatenus et tabificam peste urbem declinaret et liberior sociis opportuna equisve parandi facultas daretur, passim castra metabundus, campestria Romana pervagabatur.</p>
</div1>
<div1>
<head>LXVI</head>

	<p>Ad hunc face prima receptus triduo stationem feci. Deus bonorum auctor et rector, quot iniquorum capita, quot sceleratorum et impiorum hominum miseram vitam recensui! Nempe homines sine fide pietate iustitia pace, sola nocendi perdendi rapiendique omnibus omnia in fedus vicissim sociati. Quisquis impius in superos, in parentes crudelis, perfidus in patriam, nequam in amicos, in re domestica perditus, illo quasi in scelestorum sentinam confluit. Haud depravatos magis aliamve detrusis ad inferos inquietem voluntatumque intemperiem manere arbitror.</p>
	<p>Quippe innovanda miseris primum in dies statio, quo fatigosius iudicari nil valet; ubi vero metati locum sunt, vage discurrere, ferarum quisque ritu lustra queritare, loca obire, que eligant indagare. Alii sedem castris metiri, ramos alii cedere, alii tentoria erigere, plerique struere tabernacula frondibus, scintillam hi silice excutere, pars nemora ignibus sterne&lt;re&gt;, pars aquas gestare, aquatum illi equos ducere, alii stramenta secare, secta aliqui portare, nulli status, nulli quies; ubique voces improbe, blasphemie, clamores, ictus securium, arborum fragor auditur; iugis hec nec deficiens inquies miseris. Quid de cibo potuque?</p>
	<p>Haud minore peccato cura iniuriave paratur, nam ceu fere volucresve rapaces vi aut furto alimoniam congerunt. Quo fit ut quos impresentiarum redundans copia explesset, illico deinde succedens exhauriat inopia, quia civili nunquam temperantia seu frugalitate rebus utuntur, verum aut semper nimio effluunt aut angustantur exiguo. Atque sic iste perditissimus vite abusus perpetuam scelerosis calamitatem accumulat, nam dum parta sine modo profligant, stationem servare nequaquam possunt, sed locustarum more, cum hic absumpserint omnia, semper alia que absumant superest providere. Unde eos sepenumero labores metus erumnas famen sitim aliaque vite discrimina pro turbanda pace subeunt, quanta pro servanda liberis animis subire difficile videretur.</p>
	<p>Insuper terra fatigatis cubile sedile mensa statio. Stratipecudum more cubant, pauci admodum tentoriis, alii arboribus, tabernaculis alii se tuentur; multitudinem vulgusque celum tegit, uruntur estu, gelu rigent, imbribus et pruina madidantur. Iustoque Dei iudicio noxiis cedit, quoniam iustis artibus exercere vitam renuerunt, damnabili ut semper labore volvantur, et vera fiat ominatio prophetica «in circuitu impii ambulant».</p>
	<p>Sine lege, sine disciplina, sine religione, inimici cuntis, inimicos habent cuntos. Execrabiles sacrilegi infames vagi palantesque civilem morem, ius fasque aspernantur, quin amplius quidquid flagitii, impietatis, nequitie in superos in sese mutuo exterosque exprimi vel fingi valet, patrant, verecundia metuque soluti. Et uti quisque audacior ac instructior in malum insignique nequitia notior, ita palmam nominis inter ipsos et decus assequitur.</p>
	<p>Quod si aput inferos suo quemque distingui nomine spiritus immundos creditur, sic a scelere isti et facinoribus creta nominatione letantur; nec truciora putem magisque terriculosa Satane ministris vocabula tribui, quippe a crudelitate malitia crimine perfidia rapina furto cede superbia furore petulantia libidine violentia temeritate inquiete turbine dolo fallacia crapula seditione et si quod excogitari vitium potest nomina sortiuntur. Videres Gorgonas Eumenides Arpias Gerionas Cerberos Plutones Centauros ac celum lacessere Titanas ausos, et quicquid aliud in tenebrarum specu furit monstrum, in hac hominum officina contineri vel fingi valere. Nempe depravati sensu, aversi ab humanitate, mortalibus infesti «posuerunt in celum os suum», qua possunt vocibus lacessunt beatissimam et omnipotentissimam trinitatem, sacrosanctam virginem redemptoris matrem cuntosque rursus celites tam horrendo et iugi blasphemie sacrilegio contemnendo, ut id ipsum in pecudem impudenter adeo dici et iterari bonorum aures offenderet.</p>
	<p>Hanc impietatem ratio perversissima iniquis mentibus parit, nam dum crudelissimi ac per hoc formidosi haberi certant, qua valent celo iniuriam facere, impurissime Deum sanctosque blasphemiant, ut, cum sanctum numen contemnere credi volunt, nichil prorsus metuere sed audere omnia ac violare credantur.Verum ultione divina improbis retribuitur ut, privati cuntorum pace ratione degentium, sicut ritu ferarum turbulentissime vivunt, ita passim more pecudum moriantur fiantque celestis quoque exortes pacis, quia pacem male vivendo omnium turb&lt;a&gt;verunt.</p>
	<p>Nempe si quando predatione aut prelio indutiis causave alia abstinere compelluntur, quo negotio detinentur? Nimirum turmatim lusant alii tesseris, potant alii, vorant quidam; scortis nonnulli se, vicissim alii infanda turpitudine, fedant; otio inerti scelera pars recensent et aut nova parant aut memorant vetera iactantque flagitia; nichil scelestis tam infestum damnosumque quam pax indutialisve coercitio.</p>
	<p>Cum pacem huic vendere securitatemque pertractant, continuo cui rursus bellum indicant meditari et struere necessitas vite perurget; nec he tamen umquam dantur ferie, quin iugis metus afficiat alimonieve solicitudo cum propria tum iumentorum adurat vexetque manipulatim cuntos, adigatque permultos totis agris ac plerumque oppido procul a castris palantes errantesque vagari.</p>
	<p>Nec scio nec possum faciem status eiuscemodi reprobe factionis stilo abunde satis complecti; si quid tamen dixi, parum ac verum dixisse tantum de his postremo dixerim, cum — Aristotile teste — pessimus animalium omnium a lege separatus homo sit, socialesque lege sanctimoniaque nulla sed sola effreni libidine animi raptentur, quos censendos fore pessimos ratio convincit.</p>
</div1>
<div1>
<head>LXVII</head>

	<p>Inter tot scelera sceleratosque mansitans horrebam, et sancti cum nullam curam atque equi ducerent, sed in rebus pessimis exultarent, Dei patientiam, cur celum profanis minime rueret hiatuve patulo dehisceret solum stupebam, et insipiens effectus dixi in corde meo: «Non est Deus, vel si est aut non potest quod velle aut non vult quod posse dignum est credere».</p>
	<p>Nec minus in pectore urens cogitatio volvebatur, cum clamet apostolus: «Que participatio iustitie cum iniquitate, autque societas lucis ad tenebras? Que autem conventio Christi ad Belial, aut que pars fidelis cum infideli?», qua fieri possit quod apostolicus sanctus pater et exemplar christiane iustitie iniquissimos homines, osores pacis, violatores piorum, Dei et sanctorum despectores muneribus donet, stipendiis fulciat, foveat convictu ac familiaritate dignetur.</p>
	<p>O miseram urbem, olim orbis dominam, legum sacrarium et arcem regum que, infaustis ad hunc millenarium salutis et quadringentenarium producta auspiciis, intus exterminantem vicatim cives pestem et geminos foris nequissimorum exercitus hinc inde latronum, satis nemoribus pecudibus hominibusque infestissimos tolerat; quodque memorabili infamie nota litteris imprimendum est, in perniciem colonum, civium, peregrinorum communemque rerum Romanarum stragem velut amicos recipit civilique censu, ne dicam piorum oblationibus, alit et vendicat.</p>
	<p>Verum ita nunc in cedem aculeumque hostibus manum hanc noxiorum fovet et protegit, quemadmodum Gregorius undecimus, nimium dissimilis primo, dudum ab extremo Britones orbe concitans, Italiam omnem Romanumque in primis solum profligavit. Oppida hactenus florentissima, urbes egregie populis colonis opibusque prestantes, Romani pontificatus decus et potentia, Britonum furore, quia Gregorius indulsit, exhauste diruteque videntur; muri dumtaxat ruentes superant, qui et magnitudine operum et artificio structurarum quenam extiterint magnificentia inhabitantium facultatesque testantur. Impresentiarum, quod urbes everse, quod in oppidis solitudo nulleque in agris ville, deestque qui coherceat latrunculos, Gregorii facinus (tanti fecit iram in Florentinos!) predicatur.</p>
	<p>Deus, nosti cor quod tuo dono suscepi ego pusillus et pauper homuncio: culmen gloriamque Romani presulatus tanto rerum et humani generis exitio infamis nolim, quantum is quo indignationi satisfieret passus est fieri. Ignoro quam redhibiturus sit rationem ad tribunal Christi. Illud certe constat: quotiens illa rerum ingens populorumque strages cernetur facinus pontificis dicent et maledicent transeuntes.</p>
	<p>Fredericus imperator Hismaelitis in Latium vectis infestissimus Campanie et Apulie extitit: papa Britonibus Romani iuris maiestatem ac robur evertit. Quorum utra damnabilior causa peccatumve gravius fuerit tanta in veri futuri caligine nulli, ac mihi in primis, iudiciurn ferre licet; libere tamen audiri valet quod recondere gladium in vaginam alteri iussit, qui Deus et dominus omnium fuit. Sed quid vetera memoro, quando presens condicio Romanas reipublice reliquias societate predonum exhauriat?</p>
</div1>
<div1>
<head>LXVIII</head>

	<p>Ab his ergo clamide coccinea, quam Carriger Comes ex manipularibus unum commodare iusserat, instructus, Romam regredior. Accepta insuper sub campsorii brevis fide pecunia, comitibus michique rapine damna utcumque resarcio.</p>
	<p>Inde mandata principis Euganei redditurus, pontificem adeo, scis, Deus meus, cum cibum somnumque non caperem cultuque mundo carerem, quam male integer ingenio et fronte deiecta. Forinsecis assuetus ornamentis, tamquam de exercitu gregarius comparebam; tantum a cultu animus abhorrebat quam a turpi distat honestum. Velut enim quies debita plenique somni virtutum naturalium cooperatione actiones anime vigorant ac depurant sensus, ita quoque perspicax ingenium redditur et lumen intelligentie vegetatur.</p>
	<p>Animi preterea hilaritas fandi nutrit audaciam orationemque fecundat, quemadmodum, ut Salomon ait, «meror in corde viri humiliat vultum eius», et rursus «in meroreanimi deicitur spiritus», quod post Aristotiles docuit et scripsit: «Tristitia» inquit «corrumpit et stupefacit naturam habentis, ex quo omnis dicendi vis exarescit».</p>
	<p>Id tum michi vie labor, malignum tempus, infelix eventus et egritudo pepererat, ut animo pariter et corpore laborarem magnopere; tamen pro tempore in vires spiritum recollegi. Etenim alloquendi summates consuetudo dicendi securitatem, securitas facundiam suggerit. Quibus vero absueta res est, secum illud premeditari pectoreque firmare oportet: homines fore, quos aput elocuturi sunt, nec modo equales in multis, sed etiam inferiores, velut ingenio scientia experientia; insuper fortunam esse ducere, non personam, que splendeat. Verum inter hec nichilominus meditata nonnumquam intervenit ut quamvis exercitatus ad bucine signum veteranus albeat. Et orator, qui sepe forensi certamine retulerit gloriam disceptandi, in limine sermonis riget, tantum plus quod natura quam quod impressit ars valet, et quod ingenitum est, ut ait Seneca, arte non tollitur.</p>
	<p>Olim Iohannes Paulus noster, officiosus certe amicus et bonus magis quam felix homo, cum medicine examen subisset, diu licet multumque in artibus, in philosophia, in medicina otium ac negotium impendisset, ita doctorum ora coronamque pusillo corde pertulit, ut nec dicendo nec respondendo sui copiam facere valeret. Iudices tamen id nequaquam ignorantie sed nature morbo tribuentes, data venia, dignum numero iudicaverunt.</p>
	<p>Atqui si quis imperitare usque quaque sensuum motibus acceperit, aut temerarius profecto aut usu rerum et experientia absolute sapientie vel altioris cuiusdam supra hominem virtutis est. Quis ausit solidam spondere sibi perorandi libertatem, quando Crassus, cui apud Ciceronem dicendi corona tribuitur, se testetur in ordienda oratione pallere et titubare? Loci preterea qualitas audientieque modus aut frangunt orantis intentionem, aut erigunt,namque ubi siletur dictio purior emanat, quoniam turba et strepitus circumsonans dum sensum verberat intentum dissipat. Rursus dicendi cursum iuvat attentio, sic admodum ad bene dicendum officit si aut non constet auditor aut contemnere videatur aut damnare quod exponitur; magnopere quoque refert qua primum fronte eum qui fari, is qui audire debet accipiat.</p>
	<p>Tempus insuper haudquaquam oratori negligenter considerandum, nam plerisque sensus intelligentiaque ieiunio defecatiores limpidioresque fiunt, offuscantur refectione quibusdam; nonnullis refectio spiritum excitat, sensum acuit, linguam expedit. Qua ratione Perse et Helleni quotiens disceptandum consilioque de rebus agendum esset, se mero premuniebant. Contra vero in Alemannis fore urbem haud contemnende multitudinis ferunt, ubi, cum de re publica consuli oporteret, sobrius senatus coit; repellitur, nec sine civili nota, qui bibisset.</p>
	<p>Utrobique est quod ratio iuvet. Quibus enim spiritus vehementes insunt permultusque redundat calor et alimoniam infulcias, velut ignis congesta materia flammescit mens nec que deceat eloquentem modestam dictionem edit. Ex adverso qui frigiditate genuina, spiritu gracili tepent, addita refectionis ope, viviscit calor instauratusque spiritus quod concepisset uberius ac stabilius promit. Atqui genio meo spiritum clarum sed exhilem nactus, melius intellectu quam animi audacia valui corpusque veluti morbescere sic facile sanari fuit.</p>
</div1>
<div1>
<head>LXIX</head>

	<p>Matutinus igitur ad apostolici atrium feror, et erat dominica solemnitas. Ubi primo ingressu non clericos, sed satellites astare foribus comperi, si quid religiose ac sancte gestassem mente nutare ac verti continuo cepit; neque enim potuit concepte devotionis honos manere, cum valvas vicarii Christi sacrosantamque Petri sedem arm&lt;at&gt;is obsessam custodibus intuerer. Ter Petrum Christus arguisse memoratur: primum cum dissuadere niteretur ut mortem declinaret; rursus hostem gladio feriens mandatum accepit ut non exereret ferrum sed reconderet in vaginam; postremo cum mori pro veritate pavens discederet, audivit: «Vado Romam iterum crucifigi». Si ergo pro domino et magistro contra impias catervas stringere gladium salvator increpuit, quid arma cum sacerdote, quem vita non ensis venerandum tutumque debet efficere? Prestat enim pro veritate ac iustitia innocentem mori, quam per odium gladio nocentem occidere. Quid tam monstri simile quam aut clericum inter armatos aut armatum inter clericos versari?</p>
	<p>Preter Concordiensem presidem, nescio si quem alium clericalis norme, nisi qui mucrones tenerent, obvium habui. Cogitet qui potest, cum omne semper armorum negotium perosus essem, quenam sententia mihi pectore volveretur, ibi tela inveniendo ubi cerni summopere dedecere pensabam.</p>
	<p>Hoc igitur presule Concordie ducatum prebente, ante papam statuor. Oratorium stat angustum quidem et divinis dumtaxat misteriis sacrum; leva ubi ingrediare cathedra pontificis, dextra vero altare sacrosantum locatur. Is loci situs ut, si apostolicum spectes, ad sanctam vertere dorsum aram opus habeas. Sed nimirum mundus ille sacerdotalis corporis candor et silentium, quid arcanum fari cum Deo animam ab omni telluris commercio suspensam, me commonet, nec sum obtusus adeo ut lapidi angulari procumbam basiem venerer, caput aperiam, sed vero Deo quem vere significat.</p>
	<p>Nam legi de percussa petra aquas fluxisse et rursus petra erat Christus. Quisquis igitur animadverterit altari crucem et sacerdote Christum regem Deique filium et quicquid gessit moriens importari, asseveret moris perversissimi ac sacrilegii instar fore in sacello, astante sacerdote missamque celebrante, prope ipsius altaris vestibulum aversum stare, violataque attentione sacramenti forinseca pertractare.</p>
	<p>Si inter nos plebeios et peccatores in missa capellari ad audiendum Deum eiusque mandata discendum, peragente sacrum presbytero, ceteris ad altare conversis, quispiam aversusmanens mundanis ac nedum vanis de rebus, sed noxiis palam negotietur, nonne a fidelibus improbetur, contemnatur et tamquam sacrilegus ac divini temerator arcani arguatur et repellatur a cetu? Non dico sacerdote sacrificium adolente, sed socii narrantis seriem abrumpere imprudentis est; etiam interdum contumelie vicem gerit ab eo qui dicat vultum avertere, vel ante dictionis terminum audientiam subducere. Si id in secularibus et vanis, cur non multo magis culpatur in divinis?</p>
	<p>Ultro fateor Christi vicarium omnia posse quecumque ipse Christus et dominus fieri curavit mandavit docuit, sed ut turpe quod est honestum seu vitium quod virtus sit efficere posse absque ulla veritatis iniuria, diffiteor. Quippe adulterii crimen donare mihi si volo potest, quod autem peccatum adulterium non sit minime fieri potest. Quid ergo? Num quia ante Christi vicarium maneo, venerari minus sacramentum Christi licet et inter Christi mandata recitare seculare mandatum? Nempe in civitatibus, in oppidis, platea negotiis, forum causis, alteri necessitati macellum, cetarium alteri, quatenus suus cuique locus muneri certus vacet, statuitur. Ita ecclesia&lt;s&gt; quoque orationi divinisque laudibus dicari civilis pietas sanxit voluit servavit et violatores contemptoresque cohercuit.</p>
	<p>Psalmi namque, hymni, orationes, preces, laudes, gratiarum actiones, negotia ecclesiarum sunt; non exercitus, non bella, non commercia terrenorum. Sic in recte instituta domo, oratoria, eademque quam fieri potest in sequestri, construuntur, a quibus optimus pater familias omne solicitudinis domestice munus avertit, quatenus totus Deo quisquis ingreditur vacet.</p>
	<p>Profecto qui vendentes ementesque de templo eiecit, negotiationem aliam vulgarem pariter interdixit, nam ubi amplior modestia, moris et oris circumspectio, verecundia et timor — non quidem servilis sed castus, qui manet in seculum seculi adhibendus — quam in templo Dei ad altare domini, ad sacrosanctum ministerium misterii redemptionis mundi, ubi Deus audit et auditur, ubi celestis curia suffragatur, ubi angeli intersunt et cum psallentibus psallunt? Id intellexit qui ait: «In conspectu angelorum psallam tibi» et item «prevenerunt principes coniuncti psallentibus in medio iuvenuncularum timpanistriarum». Huiuscemodi ratione arcaniforte iussum accepit Aaron, cum sanctuarium ingrederetur, ut ceterorum arceret ingressum, quatenus Deo solus fruens, nullis extra distractus obiectis, orationem irnmaculatius effunderet.</p>
	<p>Unde probabili satis more sacerdotes vidi, cum ad domini mensam accessuri essent, repositam sedem explorare, seseque craticulis aliisve repagulis includere, ne qua species obiecta directam celo intentionem incurvet, quatenus infractus clamor ex toto corde prodiens ascendat.</p>
	<p>Frater Damianus, opinione hominum vir sanctus in ora Ragusina, patris Francisci vestigia imitabatur, solitudinem et paupertatem colens. Si quando autem, quod raro nimis sibi indulgebat, inter homines compareret, ascensurus ad altare, per horam et amplius ante neminem alloqui, neminem conspicere, sed ne conspicuus esse volebat. Parem a missali refectione sacrisque deliciis solitudinem secessum asservabat. Preter hanc comitationis sublationem, aut oppido tempestive, aut sera iam hora, quatenus turba careret, sacrum misse celebrabat. Hominis consuetudinem et probavi et veneratus sum: mundum aspernatus supernis unice fruebatur.</p>
	<p>Sed pauci Damiani, «pauci quos equus amavit Iuppiter et ardens erexit ad ethera virtus», quippe anime terris curve, quas aure temporalis fallit illecebra, ad astra vultum cordis, Deo iuste deserente, non attollunt, verum de cupidinum suarum successibus ad ipsam divinorum audientiam eloquiorum nundinantur. Ego nempe, vermis et non homo, quotiens ad ecclesiam pergo quoad licet solitarium recessum, solitariam missam requiro, et vagas cogitationes repello sensusque coerceo. Quid enim iuvat interesse corpore spirituali convivio cene domini, et animo deviare? Quid audire et non attendere, ore psallere et mente vagari? Id ante dominus increpuit per prophetam: «Populus iste labiis me orat, cor autem eorum longe est a me». Cum cor non orat sine fructu mens est. Et quando fugax animus per abrupta cogitationum diffluit, pro fruge verbi sancti «carduus et spinis surgit paliurus acutis».</p>
	<p>Quam omnibus, quicumque divinis studiis exerceri debent, meticulosa vox illa: «Malaledictus qui facit opusdomini fraudolenter». Sed quando fraus damnabilior committitur, quam dum sacris intendendum est, agitur de prophanis? Fortasse, quia summus est, licet ei quod peccatum est imis, et nequaquam misericordiam implorare, qui accepit veniam penitentibus indulgere? Frustra ergo veteri lege Aaron pro se ac suis et orare et offerre vitulum iubebatur! Sed legisse videor: «Qui plus accepit velut plus amare, venerari et inservire tenetur, ita plus exigetur ab eo».</p>
</div1>
<div1>
<head>LXX</head>

	<p>Oratorium itaque papam sedentem in cathedra et qui sacrum novi testamenti misterium celebraret dumtaxat habuit. Inde gemina ego utrimque summi levitarum celebrantisque ad altare sacerdotis veneratione distractus, animi labore mussabam ne, elevatiores voces emittendo, lectionem impedirem Christi, demissiores, non contigerem aures vicarii Christi.</p>
	<p>Rursus illud nequaquam mediocriter spiritum dispersit, quod paulo post quam orsus essem dicere, orationes, que pro obsecrationibus Deo redduntur, sacerdos initiat; quo surgens pontifex, me quoque, qui venerabundus in poplite manebam, stare iubet. Quare cedens, explicandi etiam cursum abrupi. Cepta deinde epistola residens, me ad prosequendum compellat. At rursus, cum evangelica lectio attentionem exquireret, surgit; ego item surgens, binis retro passibus cessi. Demum secundum evangelii seriem nutu edicit accedam; pareo bisque intercisam dictionem explevi. Tacui et audire cepi. At ipsi respondendi modum prefationis canonem presbiter mox precenturus fecit. Surrexit ille, accepta ego benedictione sacrarium, quod sero michi visum fuit, excessi. Prorsus talem fortuna, de more adversa, audientiam auditoriumque paravit.</p>
	<p>Statuat mente, si quis ista legit, corpore et animo egrum hominem, fessum itinere, fractum incommodis, captum tractum turbatum spoliatum a latronibus et ablatis ornamentiscultu deformatum; statuat tempus audientiam faciem ac modum loci, narrationemque dividuam; sit licet exercitatus orator, si incommoto animo imperturbataque dicendi ratione conceptum explicaverit, absolute profecto constantie palmam, iudice me, aut importabilis impudentie notam feret.</p>
	<p>Ego vero illud arbitror, quo sapientie quisque maxime innutritus extat et honoris glorieque fructum expedit, hoc meticulosius quicquid officere laudibus quit intentat. Contra vero qui nominis decus honoremque parvipendit, sine pallore et trepidatione se ingerit, dum improbari non metuit, ubi laudari contemnit.</p>
	<p>Thomas olim Gradensis patriarcha, una virtutis imago temporis illius, cum iuveniliter iactarem videri mihi facillimum predicare et si is forem, cui id munus expediret, quam eximie facturum esse, «Stolide!» ait «Nemo, licet adprime eruditus, nisi omnino temerarius, locum illum sine trepidatione cordisque pulsu scandit». Vera enuntiasse post expertus sum, nam quod iuvenis audentissime atque promptissime faciebam, iam senex cum sermocinandum esset, in ipso dicendi limine albebam et horrebam, nec id quia minus saperem quod dicturus essem, sed quia sicut maior honesti servandi cura, ita urgebat et peccati vitandi.</p>
	<p>Id quoque virum integerrimum Desideratum meum, cancellarium Venetorum, sepe querentem audivi, iam seniorem in senatu recitare et ad conspectum ducis collegarumque sine pallore et animi contractione minime valere, cum id ipsum iunior fronte pura inconcussoque spiritu efficeret. Evenire mihi identidem referebam et esse quod animus ubi magis tolli cupit, magis veretur casum.</p>
	<p>In cuntis namque studiis, que diversimode vitam passim instruunt, in quo quisque excellere molitur, errare, labi ac deficere formidat et quantopere gloriam gliscit, tantopere turpe fugit. Terretur periculo qui novit, securus aggreditur qui contemnit aut ignorat; ita qui honori pretium non fecit, nescit quam metuit amittere qui fecit.</p>
	<p>Ego itaque, cui multa adeo ad animi tranquillitatem, que oratori potissimum in bene dicendo exigitur, obstarent, diserta serie exponere non quivi. Verum quoniam evolvendum thema nequaquam erat difficile memoratu, diuque ante constructam digestamque materiam, velut pedagogo subferula redditurus, mecum sepenumero eundo sedendo iacendo revolvissem, iuxta accepte iussionis formulam, quamvis ea minime oris et frontis gravitate, qua tranquillum secundisque letum successibus pectus effunderet, plenam integramque peregi.</p>
	<p>Tantum mihi et loci et temporis malignitas obstitit, ut extra materie ambitum nec dicere nec audire fas esset. Et speraveram simulque optabam, ut vanitatem meam ultro edam, eventurum variis uti de rebus disserendi facultas, quatenus et audirem et audirer, interveniret; sed contra cessit ut vix responsionis exitum temporis ratio prestaret.</p>
</div1>
<div1>
<head>LXXI</head>

	<p>At, simul ac nexu legationis solutus, festino reditionem. Nova reproficiscendi cura, socium coactio, directio itineris angebant: infeliciter profectis cunta ad reditum suspecta erant. Miseram populi Romani sortem — seu quisquis rem dispensat Romanam — tantam gladiatorum manum, tot diras socialium catervas emere et alere, quatenus unius personam imperiumve tueatur, et eam dimitti vispilionibus licentiam, ut adventantibus Romam sanctimoniamve petentibus tute non liceat! Eo pudore maiore quod ad centesimum quondam lapidem armatos transilire metas fas non extabat et pena cohercebat; nunc vero adhuc incolis frequens, exuberans auro, censuarios recognoscens, nec deficientibus qui nomen priscum venerentur et colant, predunculos in suo regno, imo in ipso quoque vestibulo degrassari, furere et invalescere impune sinit.</p>
	<p>Conveniebat itaque recessuros in egressu agmen remeantium morari et cogere, quatenus coacta multitudo tutos efficeret. Dissipatos enim impetere nichil verentur, acies composita indemnis preterit. At non eadem reduxit nos via, a Senarum namque limitibus per Redicophinum ad Aquependentis municipium aliquantula viantibus securitas patet; inde Romam ad singulos pene gressus predones impendent. Et quamvis Britonum adhuc reliquie superantes iter infestent, confluxerunt etiam vageque delitent ex exteris libidine prede siccarii omnes, item locorum municipes, oblata opportunitate, de Romipetis predam ferunt. Ita per tot pestes discriminaque Petrilimen aditur, ubi, si quem sors periculo excipit, nichilominus metu compedit.</p>
	<p>Nos itaque cum eundo lacum Volscorum leva per Gradulum Martamque oppida obivissemus, redeundo per Montem Flasconum Bolsenumque, precipuum eius quondam gentis oppidum, nunc facinore Gregorii miserabile ingentis ruine ostentum, lacus alterum latus in orientem flexi et sic omnem prope Volscorum oram Ciceronis parentem magno discrimine metuque permensi sumus. Que iuga lucos saltus valles avias, conductis preducibus, eundo redeundo superavimus! Quanto labore mentis et corporis per implicitos tramites rubis, dumis, deciduis arborum ramis ac ultro luxuriantibus herbis pergebamus! Vix extricandi gressus facultas extabat, quodque molestiam exaggeraret spiritum vocesque continere metu conveniebat. Preteribat sensim multitudo, adeo tacens et quieta ut unus solivagus maiore prope strepitu graderetur. Vaste ubique solitudines, arva silvescentia; pavor, horror animos premebant.</p>
</div1>
<div1>
<head>LXXII</head>

	<p>Haud mediocriter illud quoque viatoribus tum metum tum misericordiam suscitabat, quod ad singulos ferme gressus humane fragilitatis erumna obtutibus occurrebat. Iacebant alii tota via gementes et morbidi, alii defuncta iam cadavera, semianimes alii; hic e vestigio, ille proximo expiraturus palpitabat, rerum viriumque defectu plures lassi lapsique inveniebantur, ubi fessus deficiensve quisque caderet incomitatus desertusque moriebatur. Comp&lt;ar&gt;uit illa quoque tristis intuitu calamitas: plerique, seu luporum canumve rapidarum feritas id fecerit, detumulati semesis membris laterisque visceribus calles fedabant. In qua re animadverti potest quot insepultos beluarum fames ab sumpsit, quando humatos quoque eruere compulit. Ab Romenamque limine usque ad Ortam amnem via tumulis conferta insignem humani generis stragem ac miseriam testabatur.</p>
	<p>Sed nequaquam est obliterandum unius peregrine funus egregium. Stat mons precelsus in nubes, eximiam ob altitudinem Vertex montium appellatur, hinc lacum Vici, inde Viterbium haud eminus despiciens. In summo planum iugo, herbidum quidem, nulla arbore arbustove nullo umbratum. Huius in ascensu prope cacumen femina sub quercu reperta acies meantium statuit. Iam prope defuncta exalansque, undenam oriunda foret, nec vaderetne Romam an regrederetur docere potuit. Vires ascensus exhauserat, unde semitam iuxta decubuit. Quoniam vero precipiti admodum imoque loco iacebat, pia multitudo, quatenus commodius seu moraretur seu moriretur ad sepeliendumque transituris magis in conspicuo locata compareret, in iugi verticem qua permeandum erat sustulit. Verum intra pii munus officii, motu quassante, superantis adhuc reliquias spiritus emisit.</p>
	<p>Aderat forte peregrinorum ingens series, Latinorum Dalmatarum Hunnorum Teutonum Anglorum Hispanorum. Certatim cunti ad funeris obsequium properant; bordonibus designant bustum et fodicant; alii unguibus abradunt terram, radices vellunt alii, eruderati glebulas soli ac graminis palmis evacuant, saxa pars tumulum congestura passim legunt, pars defuncte membra componunt, impers quisque non comparere muneris studuit. Tandem media ferme planitie repositum cadaver terra contexit, congesti lapides, neu lupi edacesve fere defoderent, tumulum erexere; bacillo forte comperto crux erecta defuncte caput designavit. Singuli preces orationes psalmos hymnos, inter ipsum funerandi officium, sicut instructus quisque norat, exequiarum instar celebrabant, longe devotius atque sanctius quam mercenarii sacerdotes qui sine pretio preces non effundunt, inferis non assistunt vel sanctimoniam exequiarum sicut vanitate fabulationum ita celebrandi levitate confundunt.</p>
	<p>Felix mulier, cui solemne adeoque sacrum contingit bustum, nulla prece pretiove coemptum, non avaritia, non ambitione, non seculari pompa solicitum, nec rursum marris vangisve aut versoriis, sed piis peregrinorum manibus designatum eruderatum tumulatum consumatum consecratum; confectum manibus inquam, non mariti, qui forsan fastidiat, non liberorum, qui molesti sint, non propinquorum, qui hereditatem legatave morentur. Ista vulgus probat ac beat. Quanto ista celebrius atque magnificentius manibus studioque devoto populorum totius Europe composita quiescit, procul quidem ab urbibus, a peccatis solicitudine fraude et ambitione civili, procul item a cloacis urbanis polyandriis latrinis stabulis et mille rerum abiectarum odore tabifico. Porro serenam illic temperiem iuges ventorum flatus servant; in circuitu nubibus tenus montes, roborifera nemora, valles pisciferas, oppida fluvios mare «hominum boumque labores» tumulus despicit, celo ac sideribus tegitur; circum herbescit terra, vernant flores, aves concinunt.</p>
	<p>Domine Deus meus, cor pium ac docile mihi largitus, tenes in libro vite (imo in tete, qui vita es) in quo omnes scribentur et omnia quecumque geruntur sive coronanda sive iudicio premenda, quibus lacrimis, qua compunctione Christianos populos, lingua nationibus plagisque dis&lt;s&gt;identes cernebam propter te in tali pietate concordes! Quo fletu et singultu, qua mentis dulcedine quesita per ambitum saxa ad sepulcrum recollegi, tu nosti et spero retribues servo tuo, «misericors, miserator et iustus».</p>
	<p>Quotiens optavi, suspiravi exerteque clamavi: «Utinam illa essem, vel istic impresentiarum pariter funerandus obirem!». Riserunt et increpuerunt qui circum hauriebant voces meas, qui, quod ceteris miserabile videretur, unus ego ad meam gloriam tantopere gestirem. Nichilominus id mente et voce gestabam: «Moriatur anima mea morte iustorum».</p>
	<p>Nimirum, licet insanum ac stolidum appellet qui audit aut legit, pro Mauseoli sepulcro, pro Bernabovis, pro Veronensis tyranni, factiosa magis quam vita functis salubria monimenta, huiusce peregrine tacitam et sequestrem tumbam minime permutaverim. Quotiensque species funeris et exequiarum animo versabitur, eam ipsam tali beatissimam sorte iudicabo, vicemque non subiisse vel ingemiscam vel parem optare non desinam.</p>
</div1>
<div1>
<head>LXXIII</head>
	<p>Denique illa sic requievit ab operibus vanis erumnisque mundanis. At per residuos ego labores sudores discrimina casus rerumque et hominum tedia lassus eger aridus scaber cuntaque expilatus suppellectile viatici, domum redii; cui nec perpessione laborum, nec iniuriis damnisve susceptis respectus redhibitiove habita, cum interim felicius atque uberius histrionibus ac mimis assentationes nenieque respondeant. Ita inquam emundatus ac pulcher familiare limen intravi.</p>
	<p>Verum quem incommoda foris laborque detrivissent, domi luctus excepit. Optime namque indolis et specie liberali supraque maturus etatem puer iacebat biduoque post obiit; continuo sororcula iam morigera, iam officiosa mihi et usui domestico utiliuscula, par contagio luce postera coniunxit fratri. Quanto vulnere cordis mei explanare pudet, quippe mores supra annos, ingenii precox lumen spesque studiis elucescens puerililbus vehementius ussere; perblanda insuper consuetudo, fida ac prompta obsequiola, vite etiam innocentia, quia in moribus non habui quod damnarem — et scis Deus me nequaquam carnaliter dilexisse — granditer exasperant. Innovat quoque suspiritus quotiens solitis careo officiis, ministriculos meos quotiens non cerno vacuasque sedes intueor, quotiens comitatus occursus applaususque puerilis, qui deest, subit.</p>
	<p>Quamquam, teste Deo, et quisquis familiariter mecum vixit, ultra communem parentum morem a paternis me blanditiis caritiisque semper temperavi, quatenus amara minus absentia et interitus foret, subductaque familiaritas licentiam minusculis coherceret, supra tamen quam extimarem ac vellem indolui. Nescio quo pacto senibus pueri dulciores sunt, nisi forsan quo propius futurum intelligunt ut desinant, quasi in succedentibus diutiusprotrahantur, qui esse incipiunt potissimum iuvant, seu innocentia et simplicitas et aperta fandi faciendique omnia sine vitio libertas tenacius animadversa delectat, seu carius possidet quisque quod iterare posse desperet.</p>
	<p>Illa quoque ratio immodice senum caritatem minoribus alligat, quod invalidi effetique tamquam per succedaneos filios ac nepotes, succrescentia quasi suppodia, opem ac salutem adeptum iri sperant; quamvis respectus iste vanissimus evo presenti depravataque vita est et spes irrita fallit multos, cum maximo in numero vix uni contingat pietatem officiosam recipere a filio quam impendit. Verumtamen in huiusmodi acerbissimo vulnere affectus mei merorem levigat, quod illi humanis a moribus, qui nunc perditissimi invalescunt, et erumnis ac laboribus, ego vero a curis urentibus, que me pro ipsis angebant, exempti sumus.</p>
	<p>Cum etiam opes deessent, quibus eos fulcirem, necessarii item et amici quibus obiens commendarem et foret iam seculum nostrum in maligno positum consolor, quod post me miserculos forsan evasuros in arcum pravum vel improbis aut indignis, ceu sepe mihi evenit, famulaturos non linquo; innocentiam secum tulere atque extra fortune imperium locati sunt. Itaque in hoc gemino mentis fluctu ratio sensusque decertant, alter penitentiam avet, ista solatur absentiam, luget ille, lugentem hec arguit, ille memorat quod erant, ista quod sunt, pia fide letatur.</p>
	<p>At tu domine Deus meus, consolatio mea, lumen rationis mee, tribuisti servo tuo ut liberior et hisce gravi ceu sarcina levatus expeditior te quererem, audirem, amarem; sed adde et exple reliquum desideriorum meorum ut diem festum agant tibi. Nondum solutus, nondum expeditus sequor te; laquei superant et mors in laqueis. Domine, dona ergo ut amputem, imo tu amputa; ut possis donare quod muneres, audi, imo exaudi clamorem anime mee votorum meorum. Que si non sunt bona, cur te querunt? Si bona sunt, abs te solo certe sunt et si abs te sunt, a te profecto erigenda et provehenda sunt. Confirma igitur, quin perfice quod operatus es in nobis a templo sancto tuo quatenus, siquid ultra hunc quinquagesimum et sextum annum michi residet, impendere tibi totum et toto corde meditari liberius in mandatis tuis, que sunt «lucerna pedibus meis et lumen semitis meis», postremo autem consumare in sempiterni laude tui nominis valeam, ut in presenti celestis aule negotium incipiam, quod est laudare te in secula seculorum. Amen.</p>
</div1>
<trailer>EXPLICIT RATIONARIUM VITE IOHANNIS DE RAVENNA.</trailer>
</body>
</text>
</TEI.2>
