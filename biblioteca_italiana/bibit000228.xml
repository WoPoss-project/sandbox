<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>De lingue latine differentiis</title>
      <author>Guarino Guarini</author>
    </titleStmt>
    <extent>21 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000228</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Latino, grammatica, volgare : storia di una questione umanistica</title>
        <author>Tavoni, Mirko</author>
        <publisher>Antenore</publisher>
        <pubPlace>Padova</pubPlace>
        <date>1984</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CDD">
        <term>470.9 - LINGUA LATINA. STORIA</term>
      </keywords>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Correzione linguistica</item>
    </change>
    <change>
      <date>2004-05-10T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-05-10T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1><head>De lingue latine differentiis</head>

<argument><p>Guarinus Veronensis Ill. Principi Leonello Marchioni  Estensi de lingue latine differentiis.<pb/>
&lt;Guarinus Veronensis ill. principi Leonello marchioni Estensi sal.  pl. d.&gt; </p></argument>

<p>Confiteri profecto licet, et pro tui nominis commendatione  et pro animi mei voluptate simul ac laude, ut nunquam ad  amplitudinis tuae praesentiam accedam, quin multo hilarior  abs te festiviorque discedam: tantum valet prisca illa  benivolentia in me tua studiorumque societas, cuius  memoriam non modo non obliteras sed etiam conservas et in  dies auges. </p>
<p>Id sane declarant honores in me tui, et commoditates quibus  meos saepe saepiusque prosequeris. Quocirca tuis plerunque  regni negotiis occupationibusque meis subirascor, quae tuo  me privant aspectu consuetudineque frequentiore. </p>
<p>Verum enim vero corpora quamvis absint, at epistularum  officio invicem confabulari “et notas audire et reddere  voces” dabitur et eo liberius ac libentius, quo pauciora,  dum rusticaris et otio labores temperas, te distinent  negotia. </p>
<p>Igitur cogitanti mihi et saepe ac multum animo versanti  quidnam potissimum scribam, quo tuas aures amoenitate  aliqua teneam et quasi praesens ratiocinari tecum videar,  venit in mentem quaestiuncula quaedam coram te quandoque  disceptari solita: cuius generis lingua maiores nostros  usos fuisse iudicemus, cum eos latine locutos dicimus; eane  fuerit, quam hac aetate vulgo et ab indoctis usurpari  sentimus, an litteralis et a peritis observata, quam graeco  vocabulo recte grammaticam appellamus. </p>
<p>Qua de re cum fere docti minus dubitent, reliqui  contradicunt nec assentiri ullo pacto possunt, cum  credibile non esse dicant ut, quae tantis salariis  laboribus vigiliis atque praeceptis discitur oratio  solisque nunc eruditis intellecta, ea tunc rusticis  operariis militibus et mulierculis gratis et sensim cognita  innataque fuisse dicatur. </p>
<p>Quibus non omnino falsa dicentibus revehenda est in melius  opinio et aperienda est latinae linguae vis differentia  ruina sive mutatio. </p>
<p>Attendi autem ante omnia convenit, cum linguam osque  dicimus, pro lingua et ore verba et sermones  intelligi, ut instrumentum pro vocibus ponatur, colore  quodam quem rhetores latine quidem denominationem, graece  vero metonymiam nuncupant, sicuti dixit Horatius: “Grais  ingenium, Grais dedit ore rotundo musa loqui” et T. Livius:  “quo linguae commercio” et Ovidius Naso: “lingua fuit  damno”. </p>
<p>Latinitatem igitur duobus acceptam modis apud maiores  animadverto: uno quidem pro ea sermocinatione, qua priscos  sine ratione sine regulis, urbanos ac rusticos, uti solitos  legimus, cum vox tamen ipsa litteralis esset; altero, qua  studio et arte comparata docti posterius usi sunt. </p>
<p>Hanc posteriorem sic a Cicerone diffiniri videmus:  “latinitatem esse quae sermonem purum conservat ab omni  vitio remotum. Vitia duo sunt in sermone, quo minus is  latinus sit: soloecismus et barbarismus. Soloecismus est  cum pluribus in verbis consequens verbum superiori non  accommodatur”, praecipue cum sine ratione fit, ut si quis  dixerit “pax bonus et rex aequa gubernat civitati”. </p>
<p>Barbarismus in uno inepte prolato verbo fit, veluti si  “orátoris est persuádere” dixeris, paenultimis utrobique  correptis; et cum syra vocabula vel scythica aliave generis  eiusdem latinis immisceantur, ut qui pro “curru” latino  gallicum inseruerit “petoritum”, quod vitium barbarolexis  dicitur. </p>
<p>Haec si recte considerentur, haud sane convenire  iudicabuntur huic linguae maternae sive plebeiae aut  vulgaricae, quam passim effutit haec aetas quamque  nequaquam latinam propterea vocabimus, nec ea usos  fuisse veteres assentiar, sicut paulo post aperiam. </p>
<p>Ceterum non erit inutile cognitu, Leonelle princeps, si  diversas latini sermonis aetates speciesque noverimus, ut  mirari desinamus tantam influxisse mutationem, “unde haec  sartago loquendi venerit in linguas”. </p>
<p>Si quis igitur diligenter veterum monumenta lustraverit,  quadripartitum latinae locutionis usum agnoscet. Prima illa  traditur pervetusta sub Iano Saturno Pico Fauno viguisse,  per Auruncos Sicanos Pelasgos, priscos Italiae incolas,  disseminata, inculta quidem, velut infans, incondita, ut  “magis frendere et verba frangere quam loqui” viderentur,  adeo ut invicem cuncti se eodem ore inter se loquentes non  intelligerent. </p>
<p>Necdum eos mater Evandri Nicostrata ex Arcadia veniens  erudierat, quae prius litterarum notitiam ad nostrates  detulisse fertur; cumque carmine responsa daret, vates enim  erat, Carmentis ab indigenis cognomento vocata est, quoniam  humano eiecto sensu et introducto divino Carmentis quasi  “carens mentis” dicta vulgo sit. Quae verba, licet tunc  vulgaria ut illius aetatis essent, tamen litteralem gerere  formam nemo negaverit. </p>
<p>Altera subinde deprehensa est, quae ab Latino rege citra,  Fauni filio, in consuetudinem venit, nonnihil politior  limatiorve, non tamen adhuc absolute constructa, ut  balbutiens adhuc puella, quae tamen prae priore illa  asperiore delectaret. </p>
<p>Eam locuti sunt et Latino regi subditi et qui Latium  incolerent et Hetruriam ferme; quo loquendi more duodecim  tabularum leges anno ab urbe condita tercentesimo scriptae  creduntur. Hoc prisco et horrido adhuc dicendi modo  Menenium Agrippam plebem in sacro monte pro concordia  allocutum traditur. </p>
<p>Hos grammaticam idest litteralem, non grammatice, locutos  contenderim, ut qui consuetudine magis quam ratione  et artificio ducti eorum sensa enuntiarent. </p>
<p>Successit tertia iam formosa iam adulta iam concinna, quam  recte romanam, idest robustam, appellaverim. </p>
<p>In ea tot effloruere poetae oratores historici, quos  enumerare longa mora est: Plautus Naevius Ennius Ovidius  Virgilius Gracchi Cato et unicum eloquentiae specimen  Cicero aliique infiniti paene scriptores; quanquam et hi  magis minusve diserti et eloquentes fuerint, nam Ennium  sicut sacros vetustate lucos adorari Quintilianus iubet. </p>
<p>Quarta deinde mixta quaedam emersit seu potius immersit  lingua, quam rectius corruptelam linguae quis dixerit. </p>
<p>Irrumpentibus nanque per varias tempestates gentibus in  Italiam, quaedam sicuti colluvio sordium et polluta  barbaries confluxit inquinate loquentium; unde romani  sermonis prophanata est puritas et prior illa maiestas  velut e senatu deiecta degeneravit, infundentibus modo se  Gallis nunc Germanis alias Gotthis et Longobardis, quorum  indeleta vestigia luculentum illum romanae suavitatis  splendorem macularunt et instar faecis obscenarunt. </p>
<p>His ita enarratis nullo modo dubitandum esse credo et  neminem vel mediocriter peritum inficias iturum, quin  secunda et tertia locutionis particula sic per universorum  sanguinis latini aures atque ora versaretur, ut cognitu  faciles essent, unde et in recitandis poematis, comicis  praesertim et tragicis, tam frequens omnis sexus et aetatis  concursus fieret in scenam, ut de loco certaretur; subinde  tam variae auditoribus affectiones innascerentur:  mulierculis lacrimae risusque viris, suspiria misericordia  moeror gaudia silentium applausio. </p>
<p>Quia vero haec ipsa fortasse splendido equiti Boiardo aut  generoso comiti tuo Pirundulo frigidiora videri possunt  sine exemplorum adiectione, si auctoritates apposuero,  probabilia fient utrique testimonia. </p>
<p>Occurrit terentianum illud: “valete et plaudite” et  plautinum: “nunc spectatores, Iovis summi causa clare  plaudite”et aliud: “ecce nunc iam tu praeco omnem auritum  (idest ad intelligendum vigilem) populum age” et  illud: “spectatores, ad pudicos mores facta est haec  fabula; qui pudicitiae esse vultis praemium plausum date”;  “valete, bene rem gerite et vincite virtute vera, quod  fecistis antehac”. </p>
<p>Tale aliquid profecto poetae nequaquam imperassent  auditoribus, nisi recitata intelligerent et intellecta  probare potuissent, cum sit plaudere “manuum repercussione  dicta laudare”. Alioquin quid tam demens, quam surdis  narrare fabulam et verba mortuis facere, ut dicitur? </p>
<p>Praeterea tot orationes ab imperatoribus ad exercitum, ab  consulibus et tribunis ad plebem, ab oratoribus in foro  habitas legimus et audimus et ab notariis de verbo  exceptas, quas omnes latinis et romanis, idest  litteralibus, verbis dictas scriptasque cernimus; </p>
<p>nec iudicibus, idest viris doctis, quanquam ii forent  imperiti fere, sed toti audiendae fuerant populo, vel ipso  teste Tullio: “quantum potero voce contendam, ut populus  haec romanus exaudiat”. </p>
<p>Non negaverim pleraque fuisse vocabula, quae ex secretiore  quadam intelligentia doctis quidem cognita, rudibus autem  minus percepta fuere, unde et latine loquebantur plurimi  non studiosi et litterarum ignari. </p>
<p>Huic rei testis est locuples Cicero latinae eloquentiae  parens et excultor, qui in tertio de Oratore: “nostri,  inquit, minus student litteris quam latine; tamen ex istis  quos nostis urbanis in quibus minimum est litterarum nemo  est quin litteratissimum Q. Valerium Soranum lenitate vocis  atque ipso oris pressu et  sono facile vincat”. </p>
<p>Idem de claris oratoribus: “Q. Flaminium, ait, pueri  vidimus; existimabatur bene latine loqui sed litteras  nesciebat”. </p>
<p>Et Quintilianus: “nam mihi aliam quandam videtur habere  naturam sermo vulgaris, aliam viri eloquentis oratio”. </p>
<p>Et alio in loco Tullius: “solum quidem, inquit ille,  et quasi fundamentum oratoris vides orationem emendatam et  latinam, cuius penes quos laus adhuc fuit non fuit rationis  aut scientiae sed quasi bonae consuetudinis; aetatis illius  ista fuit laus tanquam innocentiae, sic latine loquendi”. </p>
<p>Vides iam, magnifice princeps, latinam locutionem, quae  nunc arte constat et regulis, superioribus saeculis usu  tantum fuisse perceptam, cum rarus esset litterarum usus,  Livio teste, </p>
<p>apparetque sic latinam orationem late per omnes patere  solitam, ut etiam illitterati bene latine et loqui et  intelligere possent, ut rugire leoni, mugire bovi, equis  hinnire simul cum animabus nasci cernimus. </p>
<p>Qua de re Ciceronem audiamus: “Curio tertius illius aetatis  erat quia splendidioribus fortasse verbis utebatur et quia  latine non pessime loquebatur, usu aliquo domestico; nam  litterarum admodum nihil sciebat. Sed magni interest quos  quisque audiat quottidie domi, quibuscum loquatur a puero,  quemadmodum patres matres paedagogi”. </p>
<p>Ut enim Quintilianus praecipit, formanda est a teneris  annis in pueris lingua: “ante omnia nec sit vitiosus  sermo nutricibus”; “nam et Gracchorum eloquentiae multum  contulisse accepimus Corneliam matrem, cuius doctissimus  sermo in posteros quoque est epistulis traditus”. </p>
<p>Ea praeceptio tam necessaria fuit tamque firmiter a  maioribus servata, ut “non tam praeclarum visum sit latine  scire”, cum id commune foret, “quam turpe nescire; neque  tam id mihi oratoris boni quam civis romani proprium  videtur”: ut iam non propria quorundam laus, sed publica  romani sanguinis et nationis extiterit eaque vel mulieribus  initio fuerit vis loquendi semper ingenita, ut romanum  sermonem tenuerint. </p>
<p>Crassus de socru testatur: “equidem cum audio socrum meam  Laeliam, sic audio ut Plautum mihi aut Naevium videar  audire, sono ipso vocis ita recto et simplici, ut nihil  ostentationis aut imitationis afferre videatur; ex quo sic  locutum esse eius patrem iudico, sic maiores”. </p>
<p>Hanccine mulierem ceterasque generis eiusdem nedum viros  omnes si orantem quempiam vel consulem vel tribunum aut si  recitantem poetam audissent, num intellecturas fuisse  dubitabimus? minime sane. </p>
<p>Huius rei de qua nunc agimus non mediocris testis accedit  Iuvenalis, vir certe omni doctrinarum genere refertus, cum  de recitatione dicat: “Curritur ad vocem iocundam et carmen  amicae Thebaidos, laetam cum fecit Statius urbem  Promisitque diem: tanta dulcedine captos Afficit ille  animos tantaque libidine vulgi Auditur”. Ea profecto non  esset aviditas audiendi, nisi auditores linguam  scribentis callentes agnoscerent. </p>
<p>Quid tot Ciceronis ad Terentiam uxorem et filiolam  Tulliolam epistulae? an velut ad ignaras scribebat? </p>
<p>Tolerabis longiorem epistulam, princeps illustris,  quae si de loquendo fuerit loquacior, nil absurdum fecerit;  eam, cum iusseris, tacitam feceris. </p>
<p>Cum variae multiplicesque linguae sint, e quibus tres  principatum semper tenuisse videam, hebraicam graecam et  huius filiam latinam, hebraicam suis constare litteris  accipio, ut vulgare nullum habeat suae locutionis idioma,  qua divinos illos et veteres prophetas atque patriarchas  non modo in sacris praeceptis et institutionibus, verum  etiam mutuis inter se sermonibus usos creditum est. </p>
<p>Graecam etiam sic litteralem esse et grammaticorum non  dicam rationibus sed consuetudine usurpatam esse  affirmaverim, ut rusticos et mulieres, quae incorruptam  facilius servant antiquitatem, quo minus multorum sermonis  communicatrices sunt, sic loqui animadvertam, ut  Demosthenem Isocratem Xenophontem aut Platonem legere aut  audire videar. </p>
<p>Cum iuvenilibus annis sub Manuele Chrysolora illustri  philosopho et eius nepote Iohanne praeceptoribus  amantissimis Constantinopolim incolerem et post prima  deposita rudimenta pleniore gradu discendo pergerem,  infantes quosdam mulieresque loquentes annotabam;  delectabar simulque mirabar linguae volubilitatem et  suavem vocis sonum, adspirata ab illis vocabula, servatas  accentuum normas, casuum mutationes, verborum tempora,  duorum triumve nominum in unum compositionem, quamvis  novam, dulcedine tamen mirabili: tantum poterat absorpta a  parentibus et conterraneis per usum forma loquendi absque  norma. </p>
<p>Eadem et de latina locutione dicere licet, quae per  universos diffusa olim litterariam per ignaros litterarum  formam pronuntiationemque continebat. </p>
<p>Rusticos latinos teste Tullio scimus dicere solitos  “gemmare vites, luxuriam herbis inesse, laetas segetes”,  occata semina. </p>
<p>Nisi multis variisque modis propositum approbem, non fit  contradicentibus credibile. Itaque non paucis inducendi  sunt exemplis. </p>
<p>Octavianum Augustum quottidiano sermone “simus” pro “sumus”  usurpasse legimus. </p>
<p>Non omittam et illud quod in dies audire licet. Documento  sunt romanarum coloniarum in hanc usque aetatem retentae  reliquiae.</p>
<p>Nuper cum subiratus et excandescens quidam herus in famulum  inclamaret, erat autem ex Iberia peregrinus in hoc  ferrariensi gymnasio: “vade, inquit, in malas horas cum  carnes assadas anseres et anserinos”. Quid latinius fere  dici potest? Alter gentis eiusdem dixerat: “esta civitat  habe formosas mulieres”, cum in singulari numero diceret:  “esta e formosa mulier” et “dico res honestas”.</p>
<p>Finis non erit si quaecunque succurrerint scribere  aggrediar, quibus latinam linguam litteralem et grammaticam  fuisse ostendam, qua prisci et posteriores usi sint, donec  ad hanc non latinam sed latinae corruptricem descensum est.  Tu, princeps optime, pro tua gravitate iudicabis, cum  cessantibus nonnunquam regni negotiis ad haec perlegenda  praestabitur otium. </p>
<p>Unum denique succurrit argumentum, cui fides abrogari meo  iudicio non potest. Nonnulli ad nostram usque aetatem  venere commentarioli, ex quibus aliquos Constantiensis  tempore concilii Poggius invenit, vir doctissimus et in  primis eloquens. </p>
<p>Hi notas quasdam habent ad breviandi usum cum notarii, cum  recitarentur ad populum vel exercitum orationes, ad verbum  per notas exciperent et exceptas excriberent, uti pauculis  elementis dicta prolixiora colligerent: </p>
<p><hi rend="italic">spqr</hi> senatus populusque romanus: <hi rend="italic">pc</hi> patres  conscripti; <hi rend="italic">pr</hi> populus romanus; <hi rend="italic">dms</hi> diis manibus  sacrum; <hi rend="italic">vf</hi> vivi fecerunt; <hi rend="italic">tfi</hi> testamento fieri  iussit; <hi rend="italic">aac</hi> ante audita causa; <hi rend="italic">bm</hi> benemerentes;  <hi rend="italic">bh</hi> bonorum heres; <hi rend="italic">cm</hi> causa mortis; <hi rend="italic">Cs</hi> Caesar;  <hi rend="italic">Csa</hi> Caesar Augustus; </p>
<p><hi rend="italic">aed</hi> aedem dicavit; <hi rend="italic">dd</hi> dedicaverunt; <hi rend="italic">dgm</hi> dignus  memoria; <hi rend="italic">dqs</hi> die quo supra; <hi rend="italic">sg</hi> sacrilegium; <hi rend="italic">epm</hi>  epistulam misit; <hi rend="italic">fdb</hi> fide bona; <hi rend="italic">h</hi> heres; <hi rend="italic">hh</hi>  heredes; <hi rend="italic">hi</hi> hereditario iure; <hi rend="italic">Ll</hi> Lucii libertus;  <hi rend="italic">hln</hi> honesto loco natus; <hi rend="italic">ss</hi> satis; </p>
<p><hi rend="italic">k</hi> carissime; <hi rend="italic">kk</hi> carissimi; <hi rend="italic">ii</hi> iuste iudicavit;  <hi rend="italic">sc</hi> senatus consultum; <hi rend="italic">sd</hi> sententiam dicit; <hi rend="italic">stp</hi>  statutum tempus; <hi rend="italic">sttp</hi> statuta tempora; <hi rend="italic">oo</hi> omnino;  <hi rend="italic">rp</hi> res publica; <hi rend="italic">vc</hi> vir clarus; <hi rend="italic">vg</hi> verbi gratia;  <hi rend="italic">rbg</hi> re bene gesta; <hi rend="italic">ls</hi> locus sacer; <hi rend="italic">lg</hi> legavit;  <hi rend="italic">ld</hi> locus divinus; <hi rend="italic">ldd</hi> locus dedicatus; <hi rend="italic">qdcv</hi> qua  de causa venit; <hi rend="italic">ff</hi> filius familias; <hi rend="italic">pf</hi> pater  familias. </p>
<p>Alia sunt innumerabilia iisdem in commentariolis, quae dum  oculis ac mente percurro, nullum nisi latinum occurrit, a  consuetudine vulgari diversum, qualiter nunc aetatis  nostrae viri litterati loquuntur. Alioquin inter tot  auditorum milia nemo, nisi idem insonaret, sermonem  faceret, nisi dicta perciperentur et ad unguem  intelligerentur. </p>
<p>Succurrere plura sane cogitanti argumenta possunt, quibus  latina lingua litteralis, non ut haec materna vel haec  barbaries, erat; sed unam adiciam rationem, reliquis vale  dicturus, quae meo iudicio refelli non potest. </p>
<p>Ex quo rerum humanarum divinarumque scriptores apud nostros  esse coeperunt, inter tot de medicina de iure civili de  moribus de re militari de rebus gestis de re rustica de  religione, postremo de artibus ac disciplinis volumina  primis conscripta saeculis, tantillumne commemorare  potes hoc vulgari et operariorum sermone compositum? minime  sane. Quamobrem? quia in ipsa mortalium sermocinatione non  erat, cum ne minimum quidem eius vestigium extet. </p>
<p>Vale princeps illustris et dum abes interea me ut facis  amare perges et memoria me tenebis. Vale felix iterum. &lt;Ferrariae&gt; kalendas augusti 1449 </p></div1></body></text></TEI.2>
