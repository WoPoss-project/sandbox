<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Giudizio d'una tragedia di Canace e Macareo</title>
      <author>Giambattista Giraldi Cinzio</author>
    </titleStmt>
    <extent>170 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000295</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Canace e scritti in sua difesa / Sperone Speroni . Scritti contro la Canace : Giudizio ed Epistola latina / Giambattista Giraldi Cinzio</title>
        <editor id="ed">Roaf, Christina</editor>
        <publisher>Commissione per i testi di lingua</publisher>
        <pubPlace>Bologna</pubPlace>
        <date>1982</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="ita">Italiano</language><language id="lat">Latino</language></langUsage>
    <textClass>
      <keywords scheme="CDD">
        <term>852.4 - LETTERATURA DRAMMATICA ITALIANA. 1542-1585</term>
      </keywords>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Ferrara</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Ferrara</name>
      </respStmt>
      <item>Correzione linguistica</item>
    </change>
    <change>
      <date>2004-03-15T00:00:00.000+02:00</date>
      <respStmt>
        <name>Marco Fucini e Sonia Sabelli</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-03-25T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1>
<head>GIUDIZIO D'UNA TRAGEDIA DI CANACE E MACAREO, CON MOLTE UTILI CONSIDERAZIONI CIRCA L'ARTE DELLA TRAGEDIA E D'ALTRI POEMI </head>
<p>Non è cosa da me, M. N., il dare giudizio di cosa tanto importante quanto è una Tragedia, perché simil cosa ricerca e molta dottrina e lunga sperienza di cose, le quali due cose non possono essere in me per la mia giovane etade; ma perché io son pure disideroso di soddisfarvi, non potendo io dare giudizio di ciò, vi dirò quello che ne ho udito dire a dotti uomini, e in Bologna e in Vinegia, mentre vi sono stato.</p>
<p>Dico adunque che, ritrovandomi in Bologna tra lo splendore e la luce di quelli chiari ingegni, un giorno erano molti dotti insieme radunati sotto i portici ove si legge filosofia; e vi fu uno che, doppo molti ragionamenti avuti col più dotto, il quale era maestro degli altri, si mise a ragionare di questa <title>Canace</title>, come di cosa nuova, e ne dimandò al maestro se egli veduta avea questa Tragedia.</p>
<p>— Io l'ho veduta — disse il dotto uomo.</p>
<p>— Che ve ne pare? — disse quell'altro.</p>
<p>— Malvolentieri entro a parlare di cosa che sia lontana dalli studi miei — rispose egli.</p>
<p>— Lontana da' studi vostri non è cosa che sia compresa sotto il ricco manto della filosofia, — soggiunse colui — e vi terrei assai minore di quello che io vi tengo, se mi persuadessi che, delle cose di poesia che portano seco non so che di divino, non sapeste così parlare come de' più alti e più ascosi secreti delle cose naturali e divine; sì che piacciavi non esserci avaro di dirci il giudizio vostro circa questa Tragedia, perché siamo sicuri che ciò non sarà senza nostra grande utilitade. —</p>
<p>A queste parole molti altri aggiunsero molti prieghi, talché egli da dolce forza fu costretto a non negar loro dimanda così giusta. E io ebbi grazia a Dio che quel giorno i Legisti, per la creazione del nuovo Rettore, cessassero da l'offizio del leggere, talché anch'io potessi essere presente a così fatto ragionamento.</p>
<p>Vinto adunque da' prieghi di costoro, il dotto uomo disse loro: — A me pare che l'autore di questa Tragedia abbia mal considerata la qualità della Tragedia e quali debbono essere le persone che in essa, per suo fondamento, deono essere introdotte. Però che, se bene la Tragedia è di cose terribili e miserabili, non deve però essere introdotta in essa persona scelerata su la quale debba nascere l'orrore e la commiserazione. Perché qual misericordia può nascere nell'animo delli spettatori da una persona scelerata, la quale per sua malvagità incorra nelle infelicitadi e nelle miserie? —</p>
<p>E disse questo dotto che ciò aveva molto diligentemente considerato Aristotile nella sua <title>Poetica</title>, quando egli disse che non è convenevole far venire in scena di Tragedia uomini né in tutto buoni, né in tutto rei che divengano infelici; perché non nasce da ciò né terrore né miserazione: perché, se sono buoni e incorrono nelle miserie tragiche, ciò è giudicato sceleratezza; e se sono rei, non nasce indi né terrore né misericordia alcuna, perché pare cosa ragionevole e umana che gli scelerati patischino delle loro sceleratezze la pena. E quindi non ne può avvenire quello che è il nervo e il fondamento della Tragedia, cioè il terrore e la pietà. E di qui conchiudea il dotto uomo che questa favola di Canace e Macareo non si potesse a modo alcuno chiamare Tragedia, perché le mancava quello che le devea dare questo nome: cioè il terribile e il miserabile. E soggiungendo uno: — Che cosa è ella adunque? —, rispose egli: — Ella è una inconsiderata composizione. Però che come puote essere atto a favola tragica né Macareo né Canace quanto all'orrore e alla compassione, fratelli tanto scelerati che si sono congiunti insieme carnalmente, e la sorella ha disonestamente e sceleratamente conceputo uno figliuolo di suo fratello? Qual è quell'uomo che non giudichi l'uno e l'altro degno d'ogni male, d'ogni pena, d'ogni supplizio? Sì che non so — disse quel valentuomo — come questo buonuomo non si sia vergognato por mano in così sozza e scelerata materia, per volerne trarre la compassione e farne lodevole Tragedia. Che voleva egli insegnare a gli uomini, ad ammaestramento de' quali si fanno le Tragedie? Che le sorelle si congiugnessero coi fratelli? —</p>
<p>Disse allora uno: — Egli ha voluto che gli uomini imparino che pena è dicevole a così sozzi effetti.</p>
<p>— È mala cosa — disse il dotto uomo — insegnare prima il male perché indi poi s'impari la pena. Mi ricordo io aver letto che Solone, nel dare le leggi a gli Ateniesi, non volle dare legge di pena che si devesse a parricidio, per non insegnare il male nello scriver la pena che pensava che niuno mai devesse commettere. E se pure ciò per alcun modo si devea fare da questo autore, volendo far nascere la compassione al modo che egli face, no 'l devea mai indurre in Tragedia. Potevasi fare in favola che non fusse sopposta a tali leggi qual è la Tragedia, e non avesse a venire nel cospetto del popolo; com'altri han fatto. —</p>
<p>Dette queste parole dal dotto uomo, disse uno: — È sempre stata questa osservazione tra i poeti di introdurre solamente tali persone nelle Tragedie quali voi ci avete detto? —</p>
<p>— Non vi fu sempre, — rispose il valentuomo — e questo ancora non lasciò di dire Aristotile, perché nel principio che s'incominciarono a far le Tragedie, qualunche favola pareva atta a Tragedia. E i poeti di quei primi tempi ponevano nelle Tragedie tutto quello che loro veniva alle mani, né avevano la scelta delle materie. Ma, poi che i migliori giudizi consideraro tutto quello ch'era dicevole a tali favole, si ristrinsero le Tragedie a queste sorti di persone di che detto v' abbiamo. —</p>
<p>Poi che il valentuomo così ebbe detto, subito un altro soggiunse: — A me pare che voi ve 'nganniate, perché io credo che tra i più grandi e giudiziosi tragici che fossero appo i Greci, e che oggi dì in greco si leggano, siano Eschilo, Sofocle e Euripide (ancora che Euripide non sia molto lodato nella disposizione da Aristotile, cosa che chiara appare dalle sue Tragedie a chi le legge con qualche giudizio). E nondimeno si truovano pure nelle costoro Tragedie delle persone scelerate che vi muoiono; sì che non par vero quello che voi dianzi diceste di mente d'Aristotile, che gli scelerati non sieno persone atte alla Tragedia. —</p>
<p>A questo rispose il valentuomo: — Voi non m'avete inteso. Io non vi ho detto che persone scelerate non muoiano nelle Tragedie, che ve ne muoiono, ma vi ho detto che quello senza il quale la Tragedia perde il nome, cioè il terrore e la compassione, non nasce da persone scelerate, né questo troverete ne' tragici che poco ha ci nominaste; perché, ancor che nelle loro Tragedie moiano degli scelerati, la misericordia e il terrore o vero il maraviglioso che tanto ama la Tragedia, non nasce da loro; come nelle <title>Eraclide</title> appresso Euripide, che vi more Euristeo scelerato, ma la compassione e il terrore non è sovra lui ma sovra i figliuoli d'Ercole, i quali non sono scelerati. Il simile è nell'<title>Ercole furente</title>, nello <title>Ippolito</title> e nell'altre. —</p>
<p>— Anzi a me pare altramente, — soggiunse un altro — perch' io non so che maggiore sceleratezza si possa imaginare di quella che uno figliuolo si giaccia colla madre e di lei abbia figliuoli. E nondimeno noi veggiamo che Sofocle fece l'<title>Edipo tiranno</title>, nella quale Tragedia muore Giocasta, madre d'Edipo, e Edipo si caccia gli occhi del capo. E questo perché, essendo madre e figliuolo, essendosi fatti marito e moglie, s'erano giaciuti insieme, e avevano avuti figliuoli. —</p>
<p>Detto ch'ebbe costui queste parole, rispose il valentuomo: — Questa non è sceleraggine, frate mio. — Come, domine, non è sceleraggine questa? — disse colui — E qual fia sceleraggine se non è sceleraggine che el figliuolo si giaccia colla madre? —</p>
<p>— Sceleraggine non dissi io — soggiunse il valentuomo — che non sia che il figliuolo giaccia colla madre, anzi io tutto tremo a pensarvi; ma dico che in Edipo non è sceleraggine. —</p>
<p>— E perché non è sceleraggine in Edipo? — disse colui.</p>
<p>— Perché — rispose egli — quello che potria essere di scelerato nella Tragedia non venne per scienza e volontà e consentimento o di Giocasta o di Edipo, ma per errore; perché Giocasta non conosceva Edipo per figliuolo, né Edipo Giocasta per madre; anzi, mentre Edipo cercava voler vendicare la morte di Laio, cioè fare occider colui che avea occiso il padre e dapoi s'era giaciuto colla madre, onde n'era venuta tanta peste a Tebe, trovò fuori d'ogni sua oppenione sé essere quello. Onde poi ne seguì che egli si cacciò gli occhi e Giocasta s'impese per la gola. E parve questa cosa tanto miserabile e atta a impor terrore, che sono alcuni che vogliono che questa Tragedia sia stata detta <title>Edipo tiranno</title>, come che ella tra le altre Tragedie sia come un signore e uno tiranno, che il medesimo anticamente significava. E parve tanto eccellente ad Aristotile questo Edipo tra casi degni di compassione e orribili che lo tenne come un paragone tra tutte le materie tragiche; e meritevolmente nel vero. —</p>
<p>— Son contento — disse allora colui — che questa vostra ragion vaglia quanto agli esempi che insino a qui si sono addutti. Che direte dell'<title>Elettra</title> di Sofocle, tragedia tra le altre sue da non esser poco prezzata, ove è scelerata Clitennestra e Egisto, per avere ucciso Agamennone e per lo adulterio loro? E dapoi è scelerata Elettra e Oreste altresì per avere uccisa la madre; e levatene queste persone, non vi è alcun altro sul quale nasca, o possa nascere, la commiserazione: anzi pare che Sofocle ponga ogni suo ingegno perché la commiserazione nasca sopra Elettra per vari casi che n'avvengano. Egli è adunque necessario qui dire o che la commiserazione nasca su persone scelerate o che non vi è commiserazione, e così non sia da essere detta Tragedia. Il che mi pareria duro da esser detto di cosa di Sofocle, tragico di tanto nome e di tanta autoritade. —</p>
<p>— Schiveremo tutti questi incomodi, — rispose il valentuomo — e dicovi che la commiserazione vi è, e nasce principalmente, quanto alle persone introdutte, da Elettra (come voi avete detto) per le varie cagioni che in essa Tragedia si veggono. Né sono scelerati Oreste e Elettra, ma persone mezzane, cioè che sono tra il buono e il reo, e perciò (come dice Aristotile) atte alla compassione. Paiono bene scelerati per la morte della madre, ma sono buoni in far vendetta del padre. E però ancora che M. Tullio dica che Oreste non si dee chiamare pietoso per avere occisa la madre in vendetta del padre, non dice però che egli sia semplicemente scelerato, ma che non è stato pietoso senza peccato. E altrove mostra che non senza ragione egli uccise la madre, il che gli dié giusta cagione di potersi difendere e di essere assolto. E posto che i poeti dicano che egli fusse agitato dalle Furie per la morte della madre (ancor che vi sono alcuni che vogliono che 'l furore d'Oreste fosse fizione d'Euripide, né molto lodata da' buoni, i quali vogliono che tal vendetta piacesse tanto a' Dei, ch'egli fosse felicissimo, come quegli che visse anni novanta e ne regnò settanta interi), mostrano anco che ne fu liberato per la pietà che egli aveva usata in far vendetta del padre. Onde veder si puote che non era persona scelerata, ma né in tutto buona né in tutto rea, la qual cosa gli face atti alla Tragedia. Né pure la morte del padre diede cagione ad Oreste e ad Elettra di occidere la madre, ma i mali diportamenti ch'ella faceva con Elettra, e il cercare la morte d'Oreste e minacciare estremo supplizio ad Elettra; il che bastava a levare appo loro ogni pietà, la quale era già stata violata da lei e nella morte d'Agamennone e nel cercare i danni loro contro ogni pietade. E dà favore alla mia oppenione ch'Oreste fu indutto a far vendetta del padre da Apolline, il che mostra scusabile la cagione, avendo esso Apolline autore. E mostra Euripide nella <title>Ifigenia nella taurica regione</title> che, trattandosi nello Areopago appresso a' giudici questo caso, e essendo varie le sentenze de' giudici circa la salute o la morte di lui, Pallade (del che face menzione M. Tullio nella orazione che egli compose in difesa di Milone) vista la cagione probabile che a ciò l'aveva indutto, per la sua sentenza il giudicò degno d'essere assolto da ogni pena; la quale autoritade d'Euripide puote far chiaro quanto s'ingannino coloro ch'anno creduto che nell'<title>Oreste</title>, ch'egli compose, tutte le persone in essa Tragedia introdotte siano scelerate, eccetto Pilade. E puote mostrare Oreste non scelerato il simile caso che avvenne a Fabriciano appresso i Romani, il quale, avendo uccisa la madre per la morte ch'ella aveva data a Fabriciano suo padre per godersi lo adultero Petronio, con cui s'era giaciuta mentre el marito era a campo a Tuscio, terra principale de' Sanniti, non pure non fu condennato dalle sentenze de' Senatori, ma non gli fu ciò imputato a sceleraggine alcuna. La qual cosa mostra che 'l medesimo si deve dire d'Oreste. Né mi vergognerò qui addurvi l'autoritade di Giovenale, il quale, parlando nell'ottava satira di Nerone ch'aveva occisa la madre, mostra che egli ad occiderla fu simile ad Oreste, ma che molto fu dissimile la cagione per la quale l'uno e l'altro loro diede la morte, mostrando che la cagione che a ciò indusse Oreste fu onesta, ma quella di Nerone fu ingiustissima; e che, ove Oreste meritò d'essere assolto, era Nerone degno di mille pene. E perché ho ritrovati questi versi tradotti, non mi serà grave raccontarlivi. E son questi:
<quote rend="block">
<lg>
<l>E quale è così privo d'intelletto </l>
<l>che non preponga Seneca a Nerone? </l>
<l>A la cui pena non una simia, od uno </l>
<l>sacco di cuoio, od un serpente solo </l>
<l>deveasi apparecchiar, ma potea forse </l>
<l>ugual parere l'errore a quel d'Oreste, </l>
<l>ma la cagion dissimil fa la cosa, </l>
<l>ch'egli, spinto da' Dei, fece vendetta </l>
<l>del padre in mezzo del convito occiso. </l>
</lg>
</quote>
E quel che segue. Per queste ragioni adunque vi sarà la compassione e non sovra persone scelerate, ma di mezzana condizione. E perciò l'<title>Elettra</title> giudiziosamente sarà stata detta Tragedia dal suo autore. —</p>
<p>Poi che tacque il valentuomo, disse colui ch'avea opposto: — Certo, a me pare che ciò che voi detto ci avete sia vero, e credo (come voi avete detto) che sconvenevolissimamente questa favola di Canace sia stata detta Tragedia. E mi maraviglio che 'l suo autore non abbia vedute queste cose. Mi par pure che chi si dà a scrivere, devrebbe ben considerare le cose prima che egli scrivessi o lasciassi vedere le cose da lui scritte. —</p>
<p>— Questo è vizio di questi tempi, — rispose il dotto uomo — e avviene nelle Tragedie come anco veggiamo avvenire nelle Comedie, perché vi sono favole, e comiche e tragiche, che non hanno altro in sé di Tragedia o di Comedia, che 'l puro e semplice nome. E questo avviene perché si danno a scrivere non meno i dotti che gli ignoranti, i quali ignoranti sono le simie de' dotti e rimangono nel fine giuoco del popolo. —</p>
<p>Poi che costoro ebbero così detto, vi fu un altro che sorse a ragionare e disse: — Poiché l'autore non è qui, che egli possa sé difendere, siate, vi prego, contenti, ch'io dica una parola a sua difesa. —</p>
<p>— Dite pure ciò che vi piace, — disse il valentuomo — che noi non diciamo questo che dicemo per dare contra a l'autore della <title>Canace</title>, che non sappiam noi chi egli si sia; e potrebbe essere per avventura ch'egli è nostro amico. Ma, essendo entrati in questi ragionamenti (ancor che mio malgrado), abbiamo detto quello che ne pare circa ciò, non per voler dir mal di lui, che questo non è 'l nostro costume, ma perché la verità, per la quale ritrovare tutto dì ci affatichiamo, ci è vie più amica d'ogni amico e non vogliamo, per piacer a costui, ingannar voi che tanto ci credete e sotto la cui disciplina già tanti anni sete stati. E da questi nostri ragionamenti due beni ne potranno avvenire: l'uno, che potrete vedere che importi a darsi a scrivere cose che abbino a comparire nel cospetto de' dotti, e che non senza cagione disse il giudizioso Orazio ch'ognuno devesse aver cura di pigliarsi peso convenevole a le sue forze, e quello che si scrive si deve tenere per le mani molto tempo prima che si sopponga al giudizio d'ognuno; l'altro, che si potranno sgannare coloro che si lasciano ingannare a' titoli e pensan che ciò che ha titolo o di Tragedia o di Comedia o d'altra lodevole composizione sia veramente o Comedia o Tragedia o composizione degna d'essere accettata per buona. Perché molte sono le cose che sono accettate dal volgo indotto che si scoprano degne di biasimo negli occhi di chi sa distinguere il nero dal bianco. Ma che dite voi? Che difesa è questa che ci volete addurre per questo autore? —</p>
<p>— La difesa è — seguì quell'altro — che si puote dire a favore di costui che, come il comandamento de' Dei face Oreste non scelerato appresso Sofocle, così in questa Tragedia lo indurre di Venere questi due fratelli a così sozzo congiongimento gli potrebbe levare la colpa e fargli degni di compassione. —</p>
<p>Rispose a costui il valentuomo: — La conseguenza non vale, figliuol mio, perché non è similitudine tra il caso d'Oreste e quello di costoro, perché Oreste per giusta e pietosa cagione fu a ciò da' Dei indutto, ma qui non è cagione alcuna che abbia in sé punto di pietade o d'onestade; oltre che, come è fuori della favola antica la fizione che face questo autore di Venere, così imprudentissimamente vi è introdotta per farli incorrere in così grave sceleratezza, perché doppo nasca sovra loro la commiserazione. Imperoché (per quanto io ho trovato appresso i tragici, e Greci e Latini) s'i dei pure s'introducono nelle Tragedie per fare alcuna vendetta, ne nasce la commiserazione o dalla persona su la quale cade la vendetta, e qui non ha luogo sceleraggine alcuna su la persona che patisce, come veggiamo avvenire d'Ippolito appresso di Euripide e appresso di Seneca, o che non nasce la compassione dalla persona che patisce la pena, ma da chi gliela dà, e qui puote avvenire sceleraggine, ma non volontaria, anzi per errore, acciò che dalla persona che face la vendetta nasca la commiserazione, come fa Euripide nelle Baccanti; nelle quali, volendo far Bacco vendetta di Penteo che lo sprezzava, non volle Euripide che la commiserazione nascesse sovra lo scelerato, sul quale ella non poteva aver luogo, ma volle che nascesse sovra Agave, sua madre; e però egli face che Bacco la concita a tanto furore che, credendo ella Penteo uno cignale, insieme colle sorelle l'uccise. E parve alla madre nel furore d'aver fatto cosa molto lodevole, ma poi ravvedutasi, fece come Ercole che uccise i figliuoli e la moglie per furore posto in lui per opera di Giunone, perché dando luogo il furore alla ragione e riconoscendosi ella avere ucciso il figliuolo credendolo un cignale, si dolse in maniera che giustamente potè indurre a compassione di sé gli spettatori, com'anco avvenne d'Ercole, poi che egli dal furore si riebbe. Ma nissuno di questi due modi è osservato in questa favola, essendosi (come subito disse nel principio la mal finta Ombra) questi due arditi e scelerati fratelli di comune consentimento scientemente insieme congiunti. E mi hanno molte volte mosso a riso le sciocchezze che fa dire questo autore a Macareo nella terza scena del secondo atto per volersi scusare della sceleraggine, dicendo, doppo molti viluppi, che uno impeto, che 'nvece d'alma mosse le sue membra, a ciò lo 'ndusse, le quali membra egli chiama pure ardite e scelerate, quasi ch'egli si pensasse che col fingere ciò con questa sua filosofica fizione (inconsideratamente come face) venire da' dei, debba levare il peccato e la sceleraggine da Macareo: oppenione veramente sciocchissima, tanto più quanto, volendo egli filosofare per iscusare sé stesso, induce poi nella medesima scena Macareo che dice che egli è caro a sé stesso per esser caro a colei che gli è tanto cara. Non è questo mostrare una perseveranza volontaria nel male? Questo non fece già Sofocle circa Edipo e Giocasta, ma fece, e ragionevolmente, che tosto che s'avvidero del loro congiugnimento, ancor che fusse stato per errore, furono da tal pentimento e dolore sovragiunti che l'uno si cacciò gli occhi e l'altra elesse di più non voler vivere. Inducendo adunque questa favola costui come la induce, ancova che Venere vi intervenga, non vi ha luogo compassione. Ne potea ben nascere commiserazione se si fussero congiunti per errore, sì che non si fussero conosciuti fratelli, e dapoi ravvedutisi del lor fallo ne fussi avvenuto il caso che dianzi dicemmo che avvenne d'Edipo e di Giocasta, o d'altro simile degno di compassione, come molti n'avriano potuti avvenire, se da giudizioso poeta fosse stata composta. —</p>
<p>Fu accettata da ognuno l'oppenione del valentuomo, e già tacendo egli, disse colui che avea opposto: — Non si puote negare il consentimento del male né meno la scienza in questi due scelerati, ché lo stesso autore in molti luoghi l'accenna, e massimamente quando induce la notrice che persuade a Macareo che non s'uccida, così dicendo:
<quote rend="block">
<lg>
<l>Torto fai all'amor ch'ella ti porta, </l>
<l>onde sol per piacerti, </l>
<l>contra il proprio piacere, uccider volse </l>
<l>quella santa onestade, </l>
<l>di cui qual donna è priva, </l>
<l>né donna è più, né viva. </l>
</lg>
</quote>
Nel qual ragionamento si vede da quello <quote>uccider volse</quote> ch'ella sceleratamente consentì al fratello, e da quel <quote>sol per piacerti</quote> ch'egli altresì sceleratamente la chiese. Ma lasciando un poco da parte questi scelerati, a me pare che si potrebbe dire, che così come nell'<title>Eraclide</title>, delle quali poco ha parlammo, nasce la commiserazione e il terrore da Iolao, da' figliuoli d'Ercole e da Alcmena, e non da Euristeo scelerato, così in questa <title>Canace</title> nasca la compassione e il terrore dal figliuolo che nasce di Canace. —</p>
<p>— Io vorrei — rispose allora il valentuomo — che voi aveste taciuta questa difesa, perché cercando di scusarlo l'avete fatto più degno di biasimo che egli non era prima. Perché, ancora che il nato fanciullo sia da sé non colpevole, è però parto scelerato, come Eteocle e Polinice, e però, non atto alla Tragedia, perché la sceleraggine de' parenti suoi macchia ogni sua innocenza. —</p>
<p>Soggiunse allora subito quell'altro: — Se l'essere parto scelerato fa indegno chi nasce di compassione, seguiteria che da nissuno de' figliuoli d'Edipo potesse nascere commiserazione; perché tutti sono nati da padre scelerato quanto al congiugnimento non lecito, non quanto al consentimento. E pure noi veggiamo nell'<title>Antigone</title> di Sofocle che essa Antigone è degna d'infinita compassione. —</p>
<p>— La compassione che fa nascere Sofocle su l'<title>Antigone</title> — rispose il valentuomo — non è semplicemente per essa Antigone, ma per l'opera pia ch'avea usata in seppellire il fratello; e che per ciò ne devesse aver morte parea cosa strana e degna di compassione. Il medesimo anco avria potuto avvenire di questo fanciullo, quando qualche pietade usata da lui lo avesse condotto alla morte, ma stando così come sta il fatto, non vi ha luogo compassione. E questo mostra lo stesso autore nella seconda scena del terzo atto, ove, persuadendo la nutrice a Canace che viva, perché, morendo, muore il figliuolo innocente, soggiunse Canace:
<quote rend="block">
<lg>
<l>Vivend'io vive un figlio </l>
<l>di due fratelli, un mostro, un disonore </l>
<l>del secol nostro, un testimonio vero </l>
<l>di scelerato amore. </l>
</lg>
</quote>
Sì che quanto a questa parte l'autore medesimo si ha tolta questa difesa e ha fatto così abbominevole questo parto che solo al nome ognuno gli deve desiderare la morte, non che averli compassione se muore. —</p>
<p>Tosto che costui tacque, soggiunse subito colui che avea opposto: — Se questo nome di scelerato toglie la pietà di questo fanciullo, la torrà anco da Giocasta e da Edipo che tante volte si dicono scelerati e indegni d'ogni pietà; sì che non sarà anco nell'<title>Edipo</title> di Sofocle persona atta alla commiserazione. —</p>
<p>— La ragione non va del pari, — rispose il dotto uomo — perché il dirsi scelerati e indegni di pietà di Giocasta e di Edipo, non pure non aggrava loro di peccato, ma gli face vie più degni di compassione; perché, sapendo gli spettatori tutto ciò essere ad ambi loro avvenuto non per sceleraggine ma per errore, e veggendo loro tanto dolenti e tanto riputarsi degni d'ogni male, induce a tanta pietà gli animi di chi gli ascolta, ch'è uno stupore, una maraviglia il pensarvi solo; il che non avviene né puote avvenire di questo fanciullo. Sul qual fanciullo è ancora da considerare che egli nasce in Tragedia. Vorrei che mi mostrasse questo autore ove egli ha ritrovato questo esempio, o da quale autore egli ha cavata questa dottrina. Io, per me, non mi ricordo mai aver letto che nascano figliuoli nelle Tragedie perché sopra essi nasca il terrore e la compassione, come voi volevate che potesse nascere su questo fanciullo. Ho bene letto che sovra i nati s'usa crudeltade, come nel <title>Tieste</title>, nella <title>Medea</title>, nell'<title>Ercole furente</title>, ma non che s'aspetti che nascano per incrudelire poi contra il parto: e tengo questo per un gran vizio. —</p>
<p>Taceva il valentuomo, quando un altro disse: — Ho grazia a Dio che oggi si sia ragionato di questa Tragedia, perché io mi conosco avere apparato da questo ragionamento cose circa la Tragedia che ognuno non le considera. —</p>
<p>— Anzi si considera ognuno — soggiunse il valentuomo — che vuole acquistar loda nello scrivere, e chi non le considera, non si ponga a scrivere, perché il premio delle sue fatiche non è altro che eterno biasimo. Né pure questo che abbiam detto è da considerare da chi vuole scriver Tragedie che meritano d'andare sotto giudiziosi lettori, ma molte altre cose, le quali io non voglio narrare ora, perché non è 'l luogo: altra volta poi ne ragioneremo più a lungo. —</p>
<p>Voleva far fine al suo parlare questo gentile spirito, quando un altro disse: — Evvi altro che v'offenda circa la materia di questa favola? —</p>
<p>— Sonvi molte cose — diss'egli.</p>
<p>— E quali? — dimandò subito quell'altro.</p>
<p>— Non ho tempo — disse il dotto uomo — di discorrere ora ogni cosa. —</p>
<p>— Ditecene almeno alcuna — disse quell'altro.</p>
<p>— Volentieri — soggiunse allora il valentuomo. — Io non ritruovo che alcuno autore latino o greco d'autoritade ch'io abbia letto, eccetto Ovidio, faccia Canace e Macareo figliuoli d'Eolo, Re de' Venti. Ben furono figliuoli d'uno Eolo, Re de' Toschi, o (per tradurre fedelmente il greco) Re de' Tirreni. Ma volle forse Ovidio servirsi di questo nome e pigliarsi in ciò licenza, come fece Virgilio di Didone e d'Enea e esso Ovidio di Numa e di Pittagora, non avendo rispetto all'ordine de' tempi. E però io son contento che questo autore abbia voluto in ciò seguire Ovidio; ma vorrei che, per cortesia, mi dicesse da qual autore egli ha che questi due scelerati fratelli nascessero d'Eolo e di Deiopeia? So ben io che s'egli avesse considerato quello che dice Servio su quella parola di Vergilio: «<quote><foreign lang="lat">Et pulchra faciat te prole parentem</foreign></quote>», avrebbe facilmente compreso che questo caso tra questi due fratelli non potrebbe essere avvenuto per Enea, come egli finge, e che non erano nati di Deiopeia, ma che erano nati d'un altro Eolo e non del Re de' Venti, appresso il quale non sarebbe stata sceleratezza che uno fratello si fusse giaciuto colla sorella, né perciò l'arebbe voluto occidere, perché (come dimostra il padre di tutti gli altri poeti, Omero), Eolo volontariamente maritò sei figliuoli maschi a sei figliuole femmine ch'egli avea. E non pur questo non era tenuto peccato appresso lui, ma disse Omero che vivevano insieme tutti santamente. Né tra quei figliuoli d'Eolo vi è nominato Canace e Macareo. E benché alcuni si voglino fare scudo di Diodoro a provare che questi due scelerati fussero figliuoli d'Eolo, chi leggerà diligentemente Diodoro, vedrà che non meno coloro s'ingannano che così credono, che s'ingannino quegli altri che dicono che questo Macareo fu insieme con Oreste alla morte di Pirro; il che quanto sia falso si puote vedere in Strabone, ove egli di ciò ragiona; sì che la considerazione di questo autore circa ciò e grandissima. Oltre ciò, io non so ov'egli s'abbia trovato che questi due scelerati fratelli fossero nati ad un parto, cioè gemelli, come egli gli chiama. Questo non disse già Plutarco ov'egli di loro parla. Disse ben egli che Macareo, minore di età, violò una sua sorella detta Canace, la qual cosa mostra che non erano gemelli. E se egli dicesse che egli non parla di quegli di Eolo, Re de' Toschi o de' Tirreni, ma di quelli di Eolo, Re de' Venti, io vi dico che non furono figliuoli di questo, ma di quello, come di sopra v'abbiamo mostrato. Deveva adunque, se egli voleva in ciò imitare Ovidio, non si allungare da lui e non dire quello che Ovidio non dice, perché sa ben egli (e se no 'l sa il devrebbe sapere) che non lece al poeta tragico mutare la favola che egli da altri autori si piglia per comporne Tragedia. E questo molto dottamente nota Aristotile nella sua <title>Poetica</title>. È lecito bene nelle favole note che si pigliano, fingere alcuna cosa, mutare alcuni nomi, servatine due o tre senza i quali non si potrebbe conoscere la favola, ma non mutare la sostanza d'essa; perché è ben lecito chi face le materie communi private (come dice Orazio) in qualche cosa partirsi da' primi autori, come formare alcuni ragionamenti finti ad abbellire la favola, introdurre delle cose fuori, che colui dal quale si piglia la materia le faccia in casa, fingere una notrice, un consiglieri, un servo, e altre simili cose che si possono annoverare tra le cose che communemente accadono alle sostanze delle materie delle quali si ragiona o si scrive. E questo avviene nelle scene, perché altra arte si ricerca a narrare semplicemente, altra a rappresentare in scena. Ma fare come costui non è mai stato lecito appresso lodato poeta. Oltre ciò, questo autore confonde la favola, perché chi ha detto che Canace e Macareo erano figliuoli d'Eolo Re de' Venti (parlo — disse egli — d'antichi e buoni autori, che de' moderni molti si sono ingannati, accecati dalle similitudini dei nomi) non ha mai detto che Macareo, avuta la nuova della morte di Canace, subito, nella medesima corte del padre, se stesso uccidesse, come dice co stui. Hanno ben detto che egli, veduta la sorella gravida, temendo l'ira del padre, se ne fuggì: onde ne nacque l'Epistola d'Ovidio (dal quale ha auto origine questo argomento) di Canace e Macareo; la quale non avria così scritta Ovidio se la cosa fusse suta come costui la scrive. Anzi, nella stessa epistola, Ovidio in ciò gli è del tutto contrario. Vero è bene che questo caso dell'occider se stesso nella corte del padre, doppo la morte della sorella, avvenne a Macareo, figliuolo del Re de' Tirreni. Laonde — disse egli — se pur voleva costui farli figliuoli del Re de' Venti, devea seguire chi di loro scrive, e non si fare chimere contrarie a coloro dai quali egli ha preso il disonesto argomento; come anco ha fatto nella morte di Canace, nella qual face che Eolo le manda il coltello e il veleno, e nondimeno Ovidio fa che egli le mandò solo il coltello. Ma questo autore circospetto e avveduto le ha fatto mandare l'uno e l'altro, perché nella morte della figliuola si scoprisse nel colmo dell'ira e del furore pietoso, col fare che 'l servo le persuadesse che più tosto del ferro, per minor suo male, che del veneno morisse. E certo che questa è bella cosa da notare. —</p>
<p>Avendo insin qui detto il valentuomo, e essendo stato da tutti con molta attenzione ascoltato, disse uno degli ascoltanti: — Per quanto io ho compreso dal vostro ragionare, voi sete d'oppenione che le favole non si debbano mutare, ma che si debbano pigliar tali quali gli altri autori le ci danno. —</p>
<p>— Son di questa oppenione — rispose il dotto uomo.</p>
<p>Allora quell'altro disse:— Avete contrario Euripide nell'<title>Elena</title>, nella quale si parte da quello che ne scrive Omero. Similmente nelle <title>Fenisse</title> egli fa che Giocasta non s'è uccisa, inteso il suo congiognimento con Edipo suo figliuolo, come face Sofocle, e dà altra pena a Tantalo nell'<title>Oreste</title> che non fanno gli altri, e fa trasportare Ifigenia nella regione Taurica al tempio di Diana, ove altri la face occidere in Aulide; e dell'altre ve ne sono molte ch'io vi potrei ad durre, le quali fanno ampia fede che le favole si mutano. —</p>
<p>Disse allora il valentuomo: — Delle favole che voi ci avete narrate varie sono state l'oppenioni, e chi le ha scritte appresso i Greci, padri delle menzogne, ad un modo e chi ad un altro, ma non troverrete mai ch'Euripide (poi che di lui ci avete parlato) abbia confusa una oppenione con l'altra, come fa costui; e non deve essere dannato autore che segue scrittore d'autorità, purché non confonda le cose. —</p>
<p>Dette ch'ebbe il valentuomo queste parole, e volendo gli altri che egli seguisse, adducendogli ch'egli aveva già soddisfatto all'officio del leggere, disse egli non potere più con loro essere, ma che altra volta si ragioneria del resto. E così fu fatto fine a questo parlare, il quale tutto nacque in Bologna, mentre io vi stavo ad apparare le sante leggi sotto il dottissimo A. Avvenne poi per mia sinistra sorte che io mi partii da Bologna e me n'andai a Vinegia per lo incommodo della quistione che sapete; per la qual cosa non mi fu più lecito udire quel valentuomo che con tanta dottrina e tanto sottilmente ci ragionava dell'arte tragica. La qual cosa mi fu, come devea essere, molto discara, perché da quella Bocca d'oro (che così più giustamente che al solito modo si devria nominare quel valentuomo) non usciano se non parole e sentenze d'oro.</p>
<p>Ora, poi che io fui in Vinegia, mi fei portare insino a Murano, ove io avea inteso che alloggiava quel mirabile e nobile spirito del Trissino,solo per potermi gloriare d'aver veduto Vinegia e lui, il quale è oggi così un miracolo tra' begli ingegni, quanto al sapere rendere conto delle cose sottili, come tra le nobilissime città del mondo Vinegia. E andatomi a casa sua, egli, conosciuto il mio desiderio, mi accolse amorevolissimamente. Erano nella stanza dove egli era molte dotte persone di vari luoghi, tra' quali vi era uno Fiorentino, famigliare, per quanto io giudicai, del Reverendissimo Ridolfi, che mi pareva molto dotto e assentito uomo. Questi, doppo altri vari ragionamenti, venne a parlare di questa Tragedia di Canace e Macareo, e ne dimandò al Trissino il suo parere.</p>
<p>A costui rispose il Trissino: — Quello che io senta di questa Tragedia il direi più volentieri all'autore che ad altri, perché, essendo egli mio amico, io gli parlerei da amico. —</p>
<p>Molte cose furon dette da molti, ma il Trissino mai, per cosa che si dicesse, non volle dire altro del suo parere. Solo disse che anch'egli era d'oppenione che materia scelerata non potesse esser da Tragedia, quanto s'apparteneva alla compassione e al terrore. E che, se fu già a que' primi rozzi poeti lecito (per non si saper più oltre in que' tempi) far Tragedia di qualunche materia venisse loro alle mane, che, doppo che i perfetti giudizi ebbero sequestrata la sceleraggine dalla Tragedia, quanto a volere ch'ella fosse il fondamento d'essa, non era più lecito, a suo giudizio, introdurlavi: perché simili favole, quanto a' costumi, i quali sono di grandissima considerazione nelle Tragedie, sono pessime, e perciò da non essere ammesse nel cospetto de' popoli, ad esempio della vita de' quali si ritrovaro le Tragedie da' più saggi poeti, come avete da Platone e da Aristotile e dalle stesse Tragedie che tuttavia si leggono. Né altro che questo si poté avere dal Trissino.</p>
<p>Stati adunque con lui buona pezza, montammo io, il Fiorentino e molti altri, in una di quelle barchette veneziane che essi chiamano gondole, per venire verso Venezia. E, mentre ragionavamo, cercai d'indurre il Fiorentino a ragionare della Tragedia, il quale in molte cose circa la materia d'essa convenne col parere del dotto Bolognese. E vi aggiunse che non sapea con che giudizio e con che arte egli faccia che la prima persona che esce in scena, sia l'ombra d'uno che non è ancor nato.</p>
<p>— Vorrei — diss'egli — che me ne mostrasse esempio in quanti Tragici scrissero mai. E non sol face che venga in scena, ma dica essere stato straziato e mangiato da' cani, e quelle altre cose che le fa dire questo uomo buono facendolo prima straziare e malamente morire ch'egli nasca. —</p>
<p>A queste parole sorse uno della compagnia e disse: — Maravigliomi assai che voi diciate che non vi siano l'ombre delle persone prima che nascano. Parmi pure che Virgilio, il giudizio del quale ha di gran lunga avanzato ogni giudizio umano, nel sesto della sua divina <title>Eneide</title>, ponga l'ombre de' Romani non nati, introducendo Anchise che le mostra ad Enea. Né pure questa è stata oppenione de' poeti, ma de' maggior filosofi. —</p>
<p>—I filosofi — disse il Fiorentino — hanno colle loro scritture mostrato più tosto quello che si devrebbe sapere, che ci abbiano insegnato quello che cercano gli uomini di sapere e che sapere veramente si devrebbe. E i poeti, che sono stati le simie de' filosofi, non hanno posto orma fuori de' vestigi d'essi filosofi, ancor che favolosamente abbin trattato le cose alte e maravigliose. Ma stando pure nella oppenione e de' filosofi e de' poeti, e concedendo loro che in ciò dicano il vero, io vi dico che non semo ne' termini. Ché non nego io che non sia stata oppenione d'alcuni che non vi siano l'ombre delle persone prima che nascano, ma alcun&lt;o&gt; non ho io giamai veduto o letto, che io mi raccordi, che faccia venir l'ombr&lt;a&gt; di chi ha da nascere alle parti superiori e narrare cose come passate che non sono ancor sute, e dicasi aver patito quello che dapoi deve patire la persona che deve nascere, di cui ella è ombra. Era pur alquanto più tolerabile ch'avesse predetto il suo strazio (quantunque fusse anco senza esempio) che dire essere stato così mal trattato come dice, il che non puote avvenire in queste nostre parti ad ombra, cosa spirituale, senza il corpo. E che l'ombra di costui fosse ombra di non nato, non pure in questa stessa scena il dimostrò l'autore, ma nel processo della Tragedia, facendolo nascere di Canace. Appresso face in questa scena che l'Ombra parla a' spettatori; la qual cosa quanto disdica, il nota Donato dottamente su le Comedie di Terenzio, e come biasima Plauto che ciò fece molte volte, loda mirabilmente Terenzio che mai no 'l fece. E posto che paia che Donato accenni, che non disdica nelle Tragedie che gli Istrioni parlino a' spettatori, nondimeno non v'è esempio. E sono stato molte volte dubbioso che, così in questo luogo, come in molti altri, non sia scorretto il testo, ché non vi so vedere né ragione né cagione per la quale si possa concedere che, se ciò non conviene alla Comedia, debba convenire alla Tragedia, poema degno di molto maggiore osservazione che non è la Comedia. Né io, per quanto ho letto, truovo questo essere stato in uso né appresso i Greci né appresso i Latini né anco appresso a que' volgari che si sono dati a seguitare le vestige de' buoni autori. E posto che paia che quelle persone che fanno il prologo, cioè la prima scena, o quello che è innanzi al primo coro, diano notizia dell'argomento di tutta la favola, e voglia l'autore che indi gli spettatori abbiano cognizione di quello che deve avvenire nella scena, parlano quelle tali persone come da sé, e non come abbiano innanzi alcuno al quale esse voltino i loro sermoni. —</p>
<p>— E perché non è egli lecito che le persone della scena parlino a gli spettatori? — dimandò un altro.</p>
<p>— Io non ho letto alcuno che mi renda questa ragione, — rispose il Fiorentino — ma mi pare potervi dire che ciò sia perché si toglie il verisimile alla favola, il quale vi è tanto necessario che chi glielo lieva, le leva ogni loda; ancora che colui che face la <title>Retorica ad Erennio</title>, tolga da la favola tragica il verisimile. La qual cosa tanto mi pare lontano dal vero e da la oppenione de' dotti, e Latini e Greci, che io stimo che questo sol luogo possa bastare a far fede che questa <title>Retorica</title> non sia di M. Tullio; ché, ancor che egli dica che la favola è quella che non ha in sé la verisimilitudine, non dice però questo della Tragedia. E Aristotile, nell'arte sua, face tanto proprio il verisimile a lei che, non pure in tutto l'argomento, ma nella disposizione, nella elocuzione e nelle altre parti sempre ve l'accompagna, tal che qualunche parte dal verisimile lontana è appresso lui indegna di Tragedia. E questo è perché la Tragedia non è altro che imitazione delle azzioni illustri delle quali non saria imitatrice, se fosse lontana dal verisimile. E questo anco accennò Orazio, nella sua <title>Poetica</title>, quando disse:
<quote rend="block">
<p><foreign lang="lat">Quodcunque ostendes mihi sic incredulus odi; </foreign></p>
</quote>
la qual sentenza ho già visto così tradotta:
<quote rend="block">
<p>Qualunque cosa tal mi mostrerai,</p>
<p>com'indegna di fè l'averò in odio.</p>
</quote>
</p>
<p>Ora, per tornare alla <title>Canace</title>, dico che gli Istrioni deono rappresentare le cose come veramente le fariano tra sé le persone che essi fingono, e non dare a vedere che siano cose che solo si narrino, o che si fingano: ché ciò reca fastidio allo spettatore e toglie la fede alla favola. E come quelle persone che fingono gli Istrioni fariano le cose in casa tra sé, o fuori solo coi suoi compagni, o con coloro che avessino a intravenire ne' loro negozi, così gli Istrioni non hanno a mostrare di vedere gli spettatori, ma parlare come se le cose nel vero si facessero tra lor soli. E solo gli spettatori sono in considerazione al poeta e a chi parla per lui, come chi face il prologo, ma a gli altri no. E se bene nel fine delle Comedie si dice a' spettatori che faccino segno di festa, devete sapere che quelle non sono parole della favola, e che colui che così dice a' spettatori no 'l dice come rappresentatore e come tale che parli nella Comedia, ma in nome di tutto il gregge. E forse chi considera Orazio nella sua <title>Poetica</title>, non erano appresso gli antichi quelle parole di recitatore, ma di chi faceva la musica, cioè del Cantore. Le quali parole non s'usano a dire nelle Tragedie, come anco in esse non s'usa il prologo, il quale sia separato dalle parti della Tragedia e faccia gli uffici che fa il prologo nelle Comedie. —</p>
<p>Poi che 'l Fiorentino tacque, fu uno che gli addomandò se egli credeva ch'a' nostri tempi fosse lecito usare i prologhi nelle Tragedie, separati da gli atti della favola, come s'usano nelle Comedie. A questa dimanda stette alquanto sovra di sé il Fiorentino prima che rispondesse; poi come tra sé risoluto disse:</p>
<p>— Egli è vero che a vari tempi le Tragedie hanno auto varie giunte, come si puote vedere da chi ne scrive; né pure le si sono fatte varie giunte, ma si son fatte di esse molte mutazioni, e quanto alle materie, e quanto alla forma; come si vede da Platone, da Aristotile, da Orazio, da Donato e da gli stessi autori delle Tragedie, tra i quali Euripide fu il primo che introdusse il narrare dello argomento della favola nelle Tragedie. Ma con tutto ciò mi pare gran cosa partirsi dall'uso de gli antichi, le vestige de' quali tanto più si deono seguire, quanto si veggiono in una stessa cosa conformi i Romani co' Greci: ché quando il giudizio romano ha approvato una cosa introdutta da' Greci, è da credere senza alcun dubbio che ciò non disdica né all'ingegno greco né alla maestà romana. Però, veggendo io che né Greci né Latini mai posero prologo che si sappia o che si legga innanzi alle loro Tragedie, non essendo costretto a porlovi, no 'l vi porrei anch'io. —</p>
<p>Subito ripigliò allora un altro: — E che vi potria costringere? —</p>
<p>Rispose il Fiorentino: — Uso nuovo che sopravenisse. Ché potrebbe bene essere che avverrebbe in questa nostra volgar lingua delle Tragedie, quello che appresso i Romani delle Comedie avvenne. I quali, ancor che i Greci mai non avessero preposto prologo alle loro Comedie, essi il posero nelle latine, e non tengo per errore seguire quello che nuovo uso face probabile. E quando l'uso non mene desse cagione, comandamento di Signore, amore di donna (che è una delle potenti cagioni che sia al mondo di far talor piegare un bello ingegno un poco dal dritto), novità della materia che 'l chiedesse, luogo e tempo nel quale mi paresse soddisfare meglio a' spettatori, mi potria costringere o almeno dispormi a porlovi, massimamente s'io avessi a fare Tragedia mista, la quale è stata detta da Plauto, appresso i Latini, Tragicomedia; perché come Plauto fece il prologo al suo <title>Amfitrione</title>, così, col suo esempio, vel farei anch'io.</p>
<p>Chiese allora uno al Fiorentino qual fosse quella Tragedia che egli chiamava mista.</p>
<p>— Quella — rispose egli — che Aristotile disse nella sua <title>Poetica</title> essere Tragedia di duo generi; la qualità della quale ben dichiarò Aristotile nella stessa <title>Poetica</title> e Plauto nel prologo del suo <title>Amfitrione</title>. Però non me ne stenderò più oltre, rimettendovi all'uno e all'altro de' detti autori, i quali molto chiaramente hanno di ciò ragionato. Solo vi dirò che quel nome di Tragicomedia, introdotto da Plauto tra i Latini, non è molto accettato da' dotti, e che egli anco nel suo <title>Amfitrione</title> poco serba la tragica maestà, ché, posto che in questa Tragedia di duo generi che noi abbiamo chiamata mista, v'intervengono dicevolmente persone umili e basse mescolate colle gravi e illustri, non deve però abbandonare la maestà; il che non fece Plauto, troppo inchinandosi alla Comedia; il che è forse stato cagione che egli ha lasciato i cori, i quali pur sono dagli antichi introdotti in queste Tragedie miste. Ma la natura di Plauto era tanto intenta al muovere riso che, purché egli concitasse gli animi al ridere, pareva a lui aver fatto assai nelle sue composizioni. Laonde Orazio si maraviglia che i sali di Plauto (così gli adimanda egli) fossero tanto maravigliati da gli antichi. E ancora che paia che M. Tullio il lodi molto in questa parte, non è però che egli sia in ciò senza peccato; anzi questa loda, che dà a Plauto M. Tullio, mostra che quello che di Tullio disse Quintiliano sia verissimo;ciò è che se a Demostene mancò la facultà di muovere il riso, non seppe in ciò M. Tullio tenere misura alcuna; la qual cosa forse fu cagione di dar materia a gli omini de' suoi tempi di chiamarlo Consolare giocolieri. Non dico però questo, perché i giuochi e i risi non convengano alle Comedie, né perché Plauto non abbia detto egregiamente tutto quello ch'egli ha detto, attesa la qualità di que' secoli in che egli scrisse, ma biasimo il troppo come vizioso in ciascuna cosa che l'uom faccia. E molto mi maraviglio che Plauto non vedesse che, se i Greci, i quali non erano così intenti alla maestà come i Romani, mai in simili favole non erano discesi a' motti e a' giuochi popolareschi, ciò via meno a lui si conveniva scrivendo romanamente. —</p>
<p>Disse allora uno, tacendo il Fiorentino:— E quali sono le favole tragiche appresso i Greci che sono simili all'<title>Amfitrione</title> di Plauto? —</p>
<p>— Niuna ve n'ha — disse il Fiorentino — che, quanto alla disposizione, sia simile a questa di Plauto, ma quanto all'argomento, tutte quelle che hanno fine lieto sono della medesima sorte ch'è l'<title>Amfitrione</title> di Plauto; e di tali n'avete molte appresso i tragici Greci. —</p>
<p>— Io mi credeva — soggiunse un altro — che le Tragedie fossero tutte infelici. —</p>
<p>— Credevate male, — rispose il Fiorentino. — Egli è ben vero che quelle ch'hanno fine infelice sono vie più lodate che quelle che l'hanno lieto: perché il finire dell'allegrezza pare che sia proprio della Comedia. E forse vedendo Plauto che egli nel suo <title>Amfitrione</title> introducea, insieme co' servi, persone grandi e reali e gli Dei ancora, e che 'l fine era allegro, gli dié nome di Tragicomedia; come ch'avesse in sé, quanto ad alcune persone del tragico e quanto ad alcun'altre del comico, e più quanto al fine che riusciva lieto. E mi pare che molto in'ciò s'ingannasse Donato, il quale fu di ferma oppenione che tutte le Tragedie fossero di fine infelice; come anche s'ingannò quando disse che le Comedie sempre cominciavano da cose turbolenti e le Tragedie da cose felici. —</p>
<p>Poi che così ebbe detto il Fiorentino, si ritornò alla <title>Canace</title>, e disse uno: — Ancor che vi siate un poco allungato dal primo proposito v'ho però udito volontieri, come colui che ho apparato in questo ragionamento quanto voi m'avete insegnato, e ve n'ho molta grazia; e credo che tutti questi gentiluomini meco altresì ve l'abbiano. —</p>
<p>— Ve l'abbiamo, per certo, — risposero tutti gli altri — e vi preghiamo a più oltre seguire. —</p>
<p>— E io il prego medesimamente, — rispose quell'altro. — E poi che questa <title>Canace</title> ci ha insino a qui condotto, voglio ancora che ne sia duce il rimanente. — E, detto ciò, si volse al Fiorentino e gli disse:</p>
<p>— Potrebbe questi in una scena avere commessi gli errori che voi ci avete detto, ma nell'altre potrebbe avere detto tanto bene che gli si potrebbono perdonare tutti gli errori della prima scena. Però fate di grazia, che veggiamo che oppenione avete del resto. —</p>
<p>— Voi mi fate troppo gran favore — rispose il Fiorentino. — Pure, poi che insino a qui son giunto e voi colla vostra molta cortesia mi stringete a procedere più oltra, vi sarò cortese per questa fiata di quello che mi chiedete. E venendo all'autore che ci ha dato principio di ragionare dell'arte tragica colla sua <title>Canace</title>, vi dico che in questa sua favola non è scena (oltre che sono tutte intricate con girandole di parole inutili e soverchie) che non abbia con sé qualche imprudenza. Però che, mentre ch'egli ha voluto stare su figure puerili e modi di dire distorti e adombrati e non convenevoli alla materia tragica, non ha atteso all'altezza de' sensi né a gravità né a decoro alcuno di persona né a modo alcuno di dire lodevole in simil materia. E perché non paia ch'io parli, come egli face, in sogno, vedete la seconda scena del primo atto. Egli vi introduce Eolo, il quale face uno strepito di ciance e di frapperie de' suoi due figliuoli che pare che mai più veduti non gli abbia e sia a lui cosa nuova l'averli. Questa cosa sola face tutta quanta ella è quella scena viziosa; oltre che, quando s'è giunto al fine, non s'ha auto altro che ciance soverchie senza uno ammaestramento al mondo. Ora, quanto al decoro, che decoro è di persona che Eolo, Dio, si faccia mortale, per celebrare il giorno nel quale nacquero questi due suoi cari gemelli? Era più convenevole che, s'egli fosse stato mortale, avesse bramato d'essere divino, se fosse stato possibile, poi che tanto dolciore gli era venuto di repente nelle budella per questi suoi gemelli. Introduce anco nella medesima scena un consiglieri, ove egli mostra che non sappia a che fine i consiglieri s'usino da' Signori. A me pare che nelle cose dubbiose o perigliose o di molta importanza si chiamino, ove bisogno sia di consiglio maturo o di parere prudente, il che gli poteva mostrare l'istesso nome di consiglieri, s'egli bene v'avesse pensato. Ma qui questo consigliere non intraviene se non per udire cosa in aria; e all'ultimo il prudente Re gli commette l'ufficio che si conviene, non a lui, ma a maestro di casa o a siniscalco o ad altri di simile condizione. Appresso uno consiglieri è persona assentita e savia, e costui il face uno sciocco, però ch'egli face che nel colmo dell'allegrezza del suo signore, gli dà indizio, fuori d'ogni proposito, dello scelerato amore de' suoi due gemelli, quando egli dice ad Eolo, parlando di Venere:
<quote rend="block">
<lg>
<l>E priega lei, s'i preghi </l>
<l>non son tardi, che l'uno </l>
<l>troppo non ami l'altro. </l>
</lg>
</quote>
Queste sono imprudentissime parole, se bene le considerate. Poi, doppo che Eolo ha fatto un solenne strepito di Marte, di Bellona, di sanguigno flagello, di discordia pazza e di squarciar de' panni, face venire Eolo in su motti sciocchissimi e lo fa ragionare d'Amore come un pazzerello, e doppo questo consiglieri gli indovina medesimamente male dicendo:
<quote rend="block">
<lg>
<l>Voglia Dio che tai motti </l>
<l>non tornino in sospiri. </l>
</lg>
</quote>
E non sa egli perché così gli dica, anzi chi considera bene, dico quanto all'imprudenza, poteano queste parole e quelle di sopra indurre Eolo in sospizione che questo consiglieri fusse consapevole di qualche sceleraggine, poi che senza esserli chiesto nulla e senza esserli data materia da Eolo di dirli ciò, si lascia indurre sì scioccamente a indivinarli male. —</p>
<p>— Forse volle — disse allora uno de' compagni — l'autore della <title>Canace</title>, che questo consiglieri, colla sua prudenza, antiveda quello che deve avvenire. —</p>
<p>— Se questo consiglieri avesse auto prudenza, — disse il Fiorentino — ancora che l'avesse antiveduto, il che non appare in luogo alcuno, non avrebbe detto al Re cosa tale, non glieli chiedendo egli. A che fine devea egli ciò dirli? Attento che nel fine della scena il consiglieri dimostra avere timore di qualche futuro danno e non sa però perché, non che dica ciò devere avvenire per cagione dello scelerato amore de' figliuoli ch'egli abbia antiveduto e sputate già quelle brutte parole sul viso del Re, come se n'avesse, non pure indizio, ma quasi certa scienza; sì che ciò è detto imprudentissimamente e questo consiglieri è uno consiglieri senza consiglio. Egli è vero che pare che l'autore gli abbia voluto far parte del suo senno nel farli conoscere, nel colmo dell'allegrezza d'Eolo, certi trasfigurati moti di viso, certi occhi biechi e pieni di riso lagrimoso, certi strani movimenti di persona, come la tarantola l'avesse morso, e certe altre cose vane e gonfiate più che 'l ragionamento d'Eolo co' Venti. Onde manifestamente si vede che, se il consiglieri non ha auto senno, egli in averli fatto vedere queste cose sproporzionate ne ha auto per sé e per lui. —</p>
<p>Dette ch'ebbe il Fiorentino queste parole, vi fu uno scolar pugliese, assai dotto in Filosofia, il qual disse al Fiorentino: — A me pare che, se bene nell'altre cose avete ripresa questa scena, che una cosa vi sia nello stremo suo che levi una obiezione che faceste nel principio del ragionamento di questa scena; perché, se 'l consiglieri s'è mostrato poco avveduto nell'altre cose, almeno nell'ultimo suo ragionare ch'egli fa in questa scena, mostra avere conosciuto ch'era fuori di proposito quella allegrezza che faceva Eolo di cosa che non gli era nuova. —</p>
<p>Soggiunse subito il Fiorentino: — Chi introduce il consiglieri nella scena, il devea vedere prima che si facesse, e non fare le inconvenienze per voler poi mostrare d'esserne avveduto; spezialmente non ve ne essendo bisogno. Imperoché qual necessitade stringea questo autore di fare così fare Eolo fuor di tempo? —</p>
<p>Allora disse il Pugliese: — Per osservare quel precetto che dà Aristotile. —</p>
<p>— E quale è egli? — disse il Fiorentino.</p>
<p>Rispose il Pugliese: — Che quelle cose che vengono ad alcuno fuori d'ogni sua oppenione siano di gran loda degne nelle Tragedie. Però egli ha introdotto Eolo lieto in questa scena, acciò che, fuori d'ogni sua oppenione, gli avvenga il sinistro de' due suoi figliuoli. —</p>
<p>— Se per questo l'ha fatto, — rispose il Fiorentino — egli ha male inteso quel luogo d'Aristotile.</p>
<p>— Perché — soggiunse il Pugliese.</p>
<p>— Perché — rispose il Fiorentino — i casi impensati di che egli dice e adduce gli esempi, non sono di questa maniera, né le persone a cui si deono tai casi avvenire sono nelle Tragedie come è Eolo in questa. E Aristotile stesso il dichiara cogli esempi che egli dà. E se fosse così chiaro nell'altre cose come è in questa, io tengo certo che molto meglio saria intesa la sua <title>Poetica</title> che insino a ora non è stata. L'esempio adunque d'Epido, ch'egli dà in questo luogo, puote mostrare a chi dirittamente mira quanto questo autore abbia male inteso Aristotile in questo luogo se, secondo il precetto d'Aristotile, egli ha voluto introdurre Eolo in questa Tragedia nel modo che egli fa. —</p>
<p>Allora disse un altro: — Avvertite che questo consiglieri dubita che ciò sia avvenuto a Eolo per impito divino e mostra a modo che Eolo sia uscito di sé per opra divina. —</p>
<p>Sono sciocchezze queste, — disse il Fiorentino — però che questo non è di que' nodi che nascono nelle Tragedie, ove vi è bisogno di forza divina a scioglierli o a legarli. Vi dico io che questo buonuomo non si ha guardato oltre il naso, ma, a dirvi il vero, io credo che egli ci arà per fastidiosi se noi vogliam cercare così minutamente d'ogni cosa; però fia meglio non andar più oltre. —</p>
<p>— Deh, facciam conto, di grazia, — soggiunse il Pugliese — che questo autore non sia al mondo, e, poi che questa <title>Canace</title> ci ha data materia di parlare un poco della Tragedia, seguite, s'altro avete che dirci, acciò che, avvenendo mai a noi occasione di scriver Tragedia, sappiamo quali cose debbiamo imitare e quali fuggire. E quando anco questo autore ciò risapesse, non gli devrebbe esser discaro che egli in tanto almeno colla sua Tragedia ci avesse giovato: ché, mostrandone voi gli errori suoi, noi da simili ci possiamo guardare, pigliando dal torto esempio del diritto. —</p>
<p>— Non sono io tale, — soggiunse il Fiorentino — che io mi stimi saper quello che voi non sapete, o vedere in questa Tragedia quello che voi non veggiate; anzi, conosco io troppo bene che non è uomo qui di voi che non sia atto a insegnare a me. —</p>
<p>— Eh, di grazia, lasciam queste cerimonie a' Spagnuoli, — disse il Pugliese. — Voi sapete bene che vi conoscemo, e non accade che ci vogliate nascondere il sapere vostro. —</p>
<p>— Il sapere mio — soggiunse il Fiorentino — è sapere che io non so nulla, e che io non sono atto ad insegnare a voi. —</p>
<p>— Se non volete dire per insegnarci, quantunque noi n'abbiamo bisogno, non mancate di dirci almeno il parer vostro per compiacerci — seguì il Pugliese.</p>
<p>— Questo farò volentieri, — ripigliò il Fiorentino — non perch'io stimi il mio parere tanto quanto voi lo stimate, ma per non mancare, in quanto potrò, di sì onesta dimanda a sì nobil compagnia; protestandovi però che se voi udirete cosa meno che degna di voi, n'accusate sol voi che mi imponete peso troppo grave alle mie deboli forze. Ora circa qual cosa volete più ch'io ragioni? —</p>
<p>— Seguite pur di questo decoro delle persone — disse il Pugliese.</p>
<p>— Bisognerebbe avere la Tragedia in mano, — rispose il Fiorentino — ché io non mi ricordo d'ogni cosa. —</p>
<p>— Evvi nulla circa di ciò che vi stia in mente? — dimandò il Pugliese.</p>
<p>— Egli ve n'è almeno una — soggiunse il Fiorentino — tanto solenne ch'io non son mai per iscordarlami. —</p>
<p>— E quale è ella ? — disse il Pugliese.</p>
<p>— È la persona introdotta nella prima scena del terzo atto, s'io non m'inganno, — rispose il Fiorentino — la quale scena non è meno felice che sia la prima del primo. —</p>
<p>— Che v'è egli da notare? — disse il Pugliese.</p>
<p>— È tutta notabile, — seguì il Fiorentino — come quella che è tutta in ragionare del partorire d'una Regina. —</p>
<p>— E che cosa è da avvertire circa di ciò? — gli dimandò il Pugliese.</p>
<p>— Una delle maggiori cose che io udissi giamai — rispose il Fiorentino. — Voi sapete che è fuori d'ogni decoro appresso i Comici, che una del popolo venga in scena a lamentarsi di parto, e usare voci, in cospetto de' spettatori, che siano de' dolori del parto; che ciò fanno fare in casa e ne fanno udire le voci di fuori, come Terenzio nell'<title>Andria</title>, egli <title>Adelphi</title> e altri altrove. E questi, in una Tragedia, vi fa venire una Reina. Non vi pare cosa cotesta da essere notata, non pure da' dotti, ma ancora da' mezzanamente eruditi? Non sarebbe questo solo atto a fare crepare delle risa (se la vergogna anco lor forse non facesse resistenza) una cesta o di nicchi o di conche, maggiore anco che non era quella inconsiderata cesta che mostrò l'Ombra nella prima scena, o pure quella che si trovò al braccio la nutrice quando la madre di Canace le parlava, e non si vide onde ella la si pigliasse o chi le la porgesse; se forse ella non fusse stata quella che si trovò, come accennò la mal considerata Ombra, un'ora in scena prima che la nutrice si scoprisse, anzi prima che l'Ombra apparisse, quasi che, e l'Ombra e la nutrice, si fussero indivinate che simil cesta si trovasse in scena. Ma che vo io drieto a questa cesta, non meno imprudentemente in questa scena della nutrice che nella prima posta? Torniamo a Canace: far venire una Reina in scena a gambe aperte a gridare d'aver figliuoli malamente e sceleratamente conceputi di suo fratello, e pensare che non se ne debbano vergognare insino a le pietre? Dio immortale, ove aveva l'ingegno questo buonuomo quando ciò, non dirò fece, ma pensò di fare? Non sapeva egli che queste cose piene di bruttezza sono solo del riso e non della gravità? Né d'ogni riso ancora, ma dello sciocco e inurbano? Appresso egli fa che costei si conosce scelerata: conosce quanto indegno sia questo suo parto e quanto debba essere odioso, non pure a ali uomini, ma a gli Dei medesimi; e chiama Lucina in aiuto, quasi che gli Dei siano aiutori di così fatte scelerataggini; e devea più tosto temere di non l'aver nimica, che sperare da lei soccorso. —</p>
<p>— Questo ha fatto — disse il Pugliese — perché Lucina è Dea de' parti. —</p>
<p>— Bene il so anch'io, — disse il Fiorentino — ma non bisognava considerare così questo, ch'egli di quell'altro si scordasse; ma questa è delle cose alquanto tollerabili, ancora che non ne mostrerà esempio questo autore in Tragedia di buono autore. E benché Ovidio faccia soccorrere Lucina a Mirra nel nascer d'Adone, è da notare che è fuori di Tragedia, e oltre ciò è da vedere in che tempo e a qual modo e per qual cagione ella aiuta il fanciullo. E si vedrà, da chi saprà scorgere il vero e il dicevole, che questo esempio non gli gioverà, ancor che fosse in Tragedia. La qual cosa forse considerando, Ovidio induce nella sua Epistola Canace che si lamenta di Lucina, come che non le abbia voluto porgere aiuto alcuno. Oltre di questo, è lontano da ogni verisimilitudine che una giovanetta, che si conosca aver fatto un error tale, si riduca a far palese nel publico il suo fallo. Era molto più simile al vero che ella si fusse ridotta in qualche riposto luogo ad aver figliuoli, che nel publico con tanta disonestade e con tanto suo pericolo. Né bisogna qui fuggire alla disperazione, sì perché è fuori del decoro ch'i disperati chiamino i Dei in soccorso, sì perché, se bene i disperati s'introducono nella scena a far qualche crudeltade, non vi s'introducono però a far simili atti disonestissimi e non tolerabili in scena né comica né tragica; doppo che le Tragedie e le Comedie, uscite della debolezza de' loro princìpi (ove non s'era ancor veduto quello che all'una e all'altra si convenisse), hanno pigliata la forma ch'ora hanno. Ma, lasciando la prima scena, che vi pare della seconda del medesimo atto, nella quale essa Canace si chiama tante volte da sé scelerata, degna di morte, e ella stessa narra il congiugnimento disonesto con suo fratello con sì poca vergogna, che basterebbe questo a porla in odio e in dispetto a tutto il mondo? Che terribile puote quindi o per morte o per altro caso venire? Che pietà? Che maraviglioso? In che parte muovere compassione? Appresso egli ha mostrato nella prima scena Canace vicinissima al parto, e l'ha fatta chiamare Lucina come voglia partorire; e in questa scena la nutrice la tiene tanto in chiacchiera su la scena ch'avria potuto partorire un uomo armato; né più mai fece segno Canace di parto o di dolore, anzi si differisce il nascere del fanciullo ad altro luogo, fuori d'ogni misura. —</p>
<p>— Potrebbesi dire — soggiunse il Pugliese — che Canace avesse cominciato a chiamare Lucina innanzi il bisogno. —</p>
<p>— Bene sete buono, — ripigliò il Fiorentino — se voi credete ch'io vi creda, che voi questo crediate. Non si puone da chi ha giudizio il carro innanzi a' buoi, né si fa la festa prima che la vigilia, anzi nelle Commedie, a simili voci, subito partoriscono le donne; il che mostra che innanzi al tempo non si chiama Lucina come voi dite. —</p>
<p>Poi che così ebbe detto il Fiorentino, un giovane padovano ch'era nella compagnia, che insino ad ora s'era stato cheto, ruppe con tai parole il lungo silenzio: — Gran cosa è questa, che questa Tragedia dia tanta noia a voi e a molti altri che fanno professione di dotti. Che diavol ha egli fatto, questo autore, per comporre questa Tragedia? Ha egli forse fatta cosa che da' più antichi autori non sia stata fatta innanzi? Non è ella antica la Tragedia di Macareo? E se è antica e è stata accettata per buona, perché non deve essere reputata per buona a' nostri tempi? A che farne tanti romori? Leggete voi, a' quali questa Tragedia tanto spiace, il divino Platone e troverete che di tal materia era stata composta Tragedia fino a' suoi tempi. —</p>
<p>Quivi sorrise alquanto il Fiorentino, poi disse: — Voi m'avete cominciato a parlare con simil viso che arebbe bastato a pormi paura, se la verità, su la quale cerco fondare i ragionamenti miei, non m'avesse armato contra sì grande impeto. Io non voglio che ira o particolare affezione mi levino il veder quello che voi non lasciano vedere; però, parlando amichevolmente, vi dico che non m'è nuovo che Platone nello ottavo delle sue <title>Leggi</title> parla di Tragedia nella quale Macareo se stesso uccise per lo suo scelerato amore. Ma che volete voi dire per ciò? Vale forse questa ragione, adunque questa sta bene? Appresso me tanto vale quanto: fu già fatta Tragedia di Macareo, adunque il sol luce. E perché vi paia ch'io non parlo senza ragione, voglio che sappiate che Platone in questo luogo è in tutto contrario a uesto autore. Imperoché, chi bene considera le parole di Platone, egli induce l'esempio di Macareo solo per mostrare ch'ebbe egli dicevol fine allo scelerato suo amore e per porlo in abominazione, non per mostrare che compassione alcuna di lui devesse avvenire: e così siam fuori de' termini di questa Tragedia, né vi giova questa autoritade. E voglio che più oltre sappiate che sta insieme questo, che una Tragedia abbia nome da persona scelerata e nondimeno stia ne' termini della Tragedia; n'abbiamo l'esempio nel <title>Tieste</title> appresso Seneca, e nella <title>Medea</title> appresso lui e appresso Euripide, ove intervengono queste scelerate persone che danno nome alla Tragedia e nondimeno la compassione e il terrore non nasce sopra lo ro. Così ancora parimente si potrebbe fare Tragedia ch'avesse nome da Canace e Macareo e non uscirebbe de' modi della Tragedia come fa questa, facendo costui nascere la compassione sovra gli scelerati fratelli. Ma si potrebbe anco facilmente dire che 'l Macareo, che cita Platone, non dava nome alla Tragedia ma che esso in Tragedia moriva non per altro se non perché si conoscesse l'effetto della giustizia, come muore nell'<title>Eraclide</title> Euristeo, nell'<title>Elettra</title> Alcmena e Egisto, nell'<title>Ippolito</title> Fedra e nelle <title>Baccanti</title> Penteo. E nondimeno la Tragedia non ha il nome da loro, ma dalle cose e dalle persone che sono atte a commuovere gli animi a pietade; benché, com'ho detto, non è sconvenevole che persona scelerata dia nome alla Tragedia. Ma che direte voi s'io vi mostrerò che questa autoritade è fuori d'ogni proposito, fingendo costui la favola nel modo ch'egli la finge? Ditemi, trovate voi alcun buono autore, eccetto Ovidio, che faccia Canace e Macareo figliuoli del Re de' Venti? E trovate altro autore che Virgilio, se non forse alcuno a lui posteriore, che dia Deiopeia per moglie al detto Re? Non già ch'io creda, né appresso a' Greci né appresso ai Latini. Stando adunque questi due presuppositi, come volete voi che si dica che 'l Macareo di che parla Platone sia questo di che fa la Tragedia costui, volendo egli che siano figliuoli del Re de' Venti e nati di Deiopeia, essendo stati Virgilio e Ovidio tante centinaia d'anni doppo Platone? Oltre ciò, voglio farvi vedere che da quella autorità di Platone si può fare coniettura che quella Tragedia fu fatta a que' tempi che non avevano ancora avute le Tragedie le sue leggi. E questo chiaramente mostra la morte d'Edipo, ch'egli in quello stesso luogo adduce, dicendo ch'egli si morì per amore scelerato, volendo però ivi Platone che l'amore scelerato sia quando non hanno riguardo a congiugnersi i fratelli colle sorelle o i figliuoli colle madri. La qual cosa non ha voluto alcuno de' buoni autori che fusse mai in Edipo; anzi, hanno finto che 'l miser si congiunse colla madre non di propria volontà ma oltre ogni suo pensiero, e questo solo per farlo atto a Tragedia, il che non avria potuto avvenire (volendo far nascere sopra di lui la compassione) se senza riguardo alcuno si fusse colla madre congiunto; ma l'ignoranza del suo peccato ha levato da lui ogni sceleraggine e l'ha fatto degnissimo di compassione. —</p>
<p>Non seppe a ciò risponder parola il Padovano, se non che disse:</p>
<p>— È bene uomo chi ha fatto questa Tragedia da rispondervi e chiudervi la bocca quando ragionerà con voi. —</p>
<p>— E questo ci saria di piacere — replicò il Fiorentino — come quelli che altro non bramiamo che apparare, perché, quando avvenisse quello che voi dite, siamo sicuri che appararemo da lui cose che, insino ad ora, né Aristotile né tragico alcuno ce l'ha potute insegnare. Voglia Dio che avvenga un giorno che questo elevato ingegno ci faccia parte del suo sapere! —</p>
<p>Non rispondendo adunque il Padovano e tacendo altresì il Fiorentino, disse il Pugliese: — Voi non ci avete detto nulla di cosa che sia nel secondo atto. —</p>
<p>— So — disse il Fiorentino — che tutto questo atto è speso in narrazioni di sogni, in timori in aria, con parlari così fatti come gli sa fare questo autore, parlando in Toscano alle volte da Tedesco, e talor volendo mostrarsi filosofo (benché grossamente) si scorda esser poeta; ma non ho ora così ogni cosa a mano di questo atto. E bisognerebbe che qui fusse la favola che la potessimo leggere e, leggendola, nelle elocuzioni, nelle figure, negli argomenti formati a persuadere il contrario che vuol colui che ragiona, nella disposizione, nell'ordine, nel modo del procedere, nelle comparazioni, nel persuadere, nelle similitudini, nel formare ragioni da luoghi sozzi, quanto s'appartiene alla Tragedia, da cose impertinenti e poco considerate, nel fare venire a parlare persone l'una coll'altra senza misura di tempo, senza considerazione di decoro, senza alcuno avvertimento, di maniera che pare che vengano di spirito santo su la scena e si sognino i ragionamenti, e ultimamente nel lasciare la scena vota senza che sia il fine dell'atto (vizio grandissimo nelle favole) noteremmo moltissime cose; benché credo ch'ognuno che, con giudizio, si darà a leggerla, da sé le noterà, che sono tanto palesi e in tanta copia che ognuno, che non sia più che cieco, le può da sé conoscere. —</p>
<p>— Seguite adunque nel terzo atto — disse il Pugliese.</p>
<p>— Né molto più oltre ho a mente anco di questo, — seguì il Fiorentino — e di molte cose che notai quando alle mani mi venne questa favola, non mi ricordo ora d'alcuna. Però fia buono che qui facciam fine a questi ragionamenti. —</p>
<p>Avendo così detto il Fiorentino e facendo sembiante di non volere più ragionare, il Pugliese gli cominciò così a dire: — Vorrei che non vi fusse grave dirmi il parere vostro d'una cosa ch'ora mi soccorre e non mi pare indegna di considerazione. —</p>
<p>— Poi che m'avete imposto questo carico, — soggiunse il Fiorentino — non mi sarà grave cosa che vi sia di piacere. Che cosa è questa che ora vi soccorre e che cercate chiarirvi? —</p>
<p>— Se vi ricordate, — ripigliò il Pugliese — questi fa, nella prima scena del primo atto, che l'ombra di quel fanciullo, mescolando le cose future colle passate, quelle che non sono con quelle che sono e hanno a essere, dice ch'è stato straziato e manaiato da' cani e, poi ch'egli è nato, in tutto il processo della favola non viene cosa in scena che rappresenti la sua morte, come si suol fare e come n'abbiamo l'esempio nell'<title>Ippolito</title>, nel <title>Tieste</title>, nell'<title>Antigone</title> e in molti altri luoghi. Vorrei sapere da voi se vi pare che questa cosa stia bene. —</p>
<p>— In questa Tragedia sta benissimo. Dirò pur questa parola — disse il Fiorentino — che, potendosi pur muovere gli animi a compassione per la morte di questo fanciullo né in tutto innocente né in tutto colpevole a qualche modo considerando lui, ma quanto a' padri scelerato, se si fusse fatto palesemente o fosse stata recitata (che o l'uno o l'altro modo s'usa nelle Tragedie al muovere compassione) saria stata cosa da Tragedia. Però ha voluto l'autore ingegnoso che tacitamente si passi questa morte, che sarebbe siato vizio s'altramente avesse fatto; anzi induce il servo, che annunzia a Macareo la morte della scelerata sorella e, chiedendogliele del fanciullo esso Macareo, vi pone il servo silenzio. Il che vi può far vedere la grande avvertenza di questo prudente autore. —</p>
<p>Quivi si trapose il Pugliese dicendo: — È forse parso lui soverchio far nuova menzione di questa morte, avendone parlato largamente nella prima scena. —</p>
<p>— Soverchio fu porla ove egli così stranamente la pose, — rispose il Fiorentino — e qui sarebbe stata necessaria e, posto ancora che dicevolmente l'avesse posta nella prima scena, era necessario repeterla in questo luogo. E ciò gli poteva mostrare Euripide nell'ombra di Polidoro, il quale fa che l'ombra, per modo d'argomento (cosa da Euripide posta in uso) riferisce come è stato ucciso da Polimnestore, contra la fede data a Priamo suo padre; e nondimeno, per accrescere il terribile e la compassione e fare il caso più maraviglioso, fa che si ritruova il suo morto corpo e che è offerto alla sua miserabile madre miserabilmente. Ma veggendo questo aveduto autore che questa era cosa da Tragedia, per non parere che egli abbia voluto porre su le spalle d'un uomo un capo di cavallo, o (per dir meglio) sopra un corpo d'un mostro un capo d'un uomo, acciò che ogni cosa fosse lontana dal modo Tragico in questa sua favola, ha voluto che non sia rappresentata questa morte. E per più ancora assimigliarsi a se stesso e che sia questa sua cosa da ogni banda quella medesima, vi introduce la morte della nutrice, la quale è indegna per la sua bassezza di morire in Tragedia; nella quale non avvengono se non morti di gran maestri, non di servi o di serve, o d'umili famigliari; il che potete giudicare dall'esempio de' Greci e de' Latini e dalla stessa diffinizione della Tragedia che voi avete da Aristotile. Né importa qui che non sia riferita in scena la morte della nutrice, perché molte volte appresso i Tragici si accennan sol le morti de' scelerati, di maniera che, senza che della lor morte più si ragioni, ponno comprendere gli spettatori che son morti. E di ciò n'avete l'esempio da Euripide nell'<title>Eraclide</title>, nella morte di Euristeo. E è degno di molta considerazione in questa parte l'antivedere di questo felice ingegno, perché egli, per far nascere questa sconvenevol morte, si parte da Ovidio. E ove egli fa che Eolo sol manda la spada a Canace, costui vi fa anche mandare il veneno, perché con esso la nutrice si dia la morte. —</p>
<p>Piacque ad ognuno il ragionar del Fiorentino e fu con meravigliosa attenzione ascoltato da ognuno. Ma poi che egli tacque, il Pugliese, volto verso lui, gli disse: — Per quanto parmi che intendessi, avete detto che le morti, o si fanno in palese, o si narrano. —</p>
<p>— Così ho detto — soggiunse il Fiorentino.</p>
<p>— A me pare che questa vostra oppenione — disse il Pugliese — sia contraria a quella d'Orazio, il quale vieta nella sua <title>Poetica</title> che le morti si faccino in palese, dicendo:
<quote rend="block">
<p>Né innanzi al popolo Medea i figli uccida. </p>
</quote>
Però avrei piacere che mi mostraste con che ragione avete ciò detto. —</p>
<p>— Fu — seguitò il Fiorentino — di questa oppenione Orazio senza alcun dubio, ancora che alcuni vi voglian dare ghiose e mostrare ch'egli fosse d'altra oppenione. Ma Aristotile nella sua <title>Poetica</title> fu d'altro parere e di molto migliore, a mio giudizio, e gli esempi de' Greci, de' Latini e anco de' volgari sono contra Orazio. E è da credere che Seneca avea veduto Orazio, e nondimeno egli, contra la sua legge, fece che Medea uccise i figliuoli in scena; il che non venne da ignoranza o da poca osservazione dell'arte, ma da giudizio. Allora seguì il Pugliese: — Io non so come vi vogliate valer di Seneca, il quale è auto da' Latini come per nulla. —</p>
<p>— Io non mi voglio valere tanto dell'autorità di Seneca, — ripigliò il Fiorentino — quanto d'Euripide e di Sofocle, i quali hanno fatto nelle sue Tragedie le morti palesi. Ma quali sono questi Latini che non tengono conto di Seneca? —</p>
<p>— Gli antichi e i moderni — soggiunse il Pugliese.</p>
<p>— De' moderni non vi voglio parlare, — rispose il Fiorentino — perché sonvi alcuni tanto arroganti che, volendosi mostrare più dotti degli altri, par loro acquistarsi credito e stimazione e scoprirsi più giudiziosi de gli altri, se dicono male de gli antichi: e a chi pute Ovidio, a chi par languido Tibullo, a chi duro Catullo, a chi strepitoso Orazio, a chi orrido Lucrezio e a chi il divino Virgilio non empie l'orecchie. E così dando un vizio a questo e un altro a quello, sempre stanno sul mordere, e non sarian degni di scioglier loro le calciamenta; sì che, quando io avessi a parlare con questi tali di Seneca, mi darebbe il cuore di mostrarli che tanto più prudente e più grave è Seneca d'ogni Greco, quanto i Romani in maestà avanzano ogni grandezza greca. Né questa è oppenione mia, ma a' nostri tempi è stata d'Erasmo, uomo che molto bene sapea far giudizio del bene e del meglio tra l'una e l'altra lingua, quanto alla Tragedia s'appartiene. E il mostrano l'<title>Ecuba</title> e l'<title>Ifigenia</title> che egli da Euripide tradusse, le quali di maniera rispondono a quelle d'Euripide, e nei numeri e nelle sentenze, che non paiono nuove, ma composte da uno de' più perfetti autori tragici della più pura lingua de' migliori tempi. Il medesimo tenne il Budeo, il Poliziano, il Sabellico e altri molti che di Seneca han parlato con miglior giudizio che non fanno oggi dì questi nuovi morditori. Quanto agli antichi, è Quintiliano appresso me di molta autorità; e per ciò credo che quelli autori che egli stima, possano anco essere stimati da gli altri. Or di quanta autorità sia stato Seneca (il tragico dico, non il morale) appresso lui, il confirmare che egli fa gli ordini delle sue figure colla autorità delle Tragedie di Seneca, il mostra apertamente; ancora che, come malizioso Spagnuolo, nel far menzione de' tragici latini, abbia di lui taciuto. Egli è ben vero che era degno che quel felice e giudizioso spirto fusse nato a tempi di miglior lingua; ché forse avria fatto chiaro a chi lo danna, che si saria anco saputo servire dell'uso di que' tempi, come fece di quello nel quale egli scrisse; nel qual tempo già la lingua latina con l'impero era caduta della sua maestà. Ma, negli argomenti, nella disposizione, ne' numeri, nella gravità, nel terribile, nel pietoso, nelle sentenze, nel discrivere le cose, ancora che in qualche luogo egli troppo in ciò si sia piaciuto, nel decoro, nella prudenza, nella vivacità, negli spiriti, nel legare e sciogliere le favole egli si scuopre tale che merita esser tenuto da molto più che non credono costoro. —</p>
<p>— Lasciamo adunque — ripigliò il Pugliese — questi svogliati nella loro oppenione e pensiamo che, s'egli tra tanti tragici latini è rimaso sol vivo insino a questa etade, non è stato ciò senza cagione. —</p>
<p>— Anzi ciò è stato — soggiunse il Fiorentino — perché egli meritava più tosto il secondo luogo che il terzo, se forse non fusse stato più degno del primo. —</p>
<p>— Or torniamo alla <title>Canace</title> — disse il Pugliese.</p>
<p>— Quasi ch'io non mi ricordo ove avessi lasciato — rispose il Fiorentino.</p>
<p>— Lasciaste — disse il Pugliese — circa il far le morti nel publico. —</p>
<p>— Vi dico adunque — soggiunse egli — che, quando a me paresse che il luogo e la condizione de' successi il chiedesse e che el fine della favola devesse venire più terribile e più meraviglioso, non rimarrei di far nascer morte nel publico avendo gli esempi de' buoni autori e l'autorità d'Aristotile, del quale niuno o più dottamente o più sottilmente ha scritto dell'arte tragica. —</p>
<p>Doppo che così ebbe detto il Fiorentino, volto verso lui il Pugliese con viso tutto ridente gli chiese s'egli aveva veduta ancora Tragedia alcuna ch'avesse in sé tutte quelle leggi e quelle condizioni ch'Aristotile vuole che si ritruovino nelle buone Tragedie. Rispose il Fiorentino che niuna ancora ve n'avea trovata, ma che egli aveva bene trovata quell'arte sparsa in tutte.</p>
<p>Disse adunque il Pugliese: — A che tanto obligarsi alle leggi d'Aristotile, se anco le Tragedie che non hanno in sé tutta quell'arte sono lodevoli e piene di maestà? —</p>
<p>— Nel dar l'arte della Tragedia — rispose il Fiorentino — fece Aristotile quello che, pel più, fanno tutti que' dotti che voglion chiamare gli ingegni eccellenti al sommo di qualche lodevole arte. Perché egli, vago di chiamarci alla somma perfezione della Tragedia, ci pose inanzi la più perfetta imagine di Tragedia che si possa imaginare. E quella si deve porre innanzi a gli occhi ogni scrittore che nelle Tragedie cerca lode. E posto che là pienamente giugnere non possa, ove averà indrizzate le sue forze, deve nondimeno tanto aguzzare l'ingegno e tanto oltre stendersi, che non rimanga negli ultimi scaglioni dell'ascesa, ove poi sia calpestato da tutti coloro che cercheranno sormontare alla difficile erta in cui ha posto Aristotile la vera e nobile imagine della Tragedia, alla quale chi più presso giugnerà, si scoprirà degno di maggior loda. Ora, per tornare a rispondere al vostro dubbio, dico che, posto che le Tragedie de' buoni autori non abbiano in sé tutta l'arte che 'nsegna Aristotile, pur quelle che più ve n'hanno sono via più lodevoli. E di qui viene che l'<title>Edipo tiranno</title> è più nobile che l'<title>Elettra</title> e l'<title>Elettra</title> che l'Antigone, la quale Antigone non è però molto lodata da Aristotile. Né trovarete Tragedia alcuna che sia tutta ne' primi fondamenti contra l'arte, come è questa. Egli è ben vero che, quando buono autore ha tolto dicevole suggetto e ha fatto tra sé proposito che cosa egli voglia imitare e a qual modo e con che mezzo, (che ciò è la prima cosa che si deve proporre chi scrive Tragedie), e veggia non poterlo condurre a quel fine che egli desidera stando ne' termini dell'arte, Aristotile non gli vieta che lasci alquanto le leggi dell'arte per trarne fine più meraviglioso, più magnifico e più onorato. Come egli anco concede che, non si potendo spedire in un giorno il successo della favola, ne tocchi di due; il che fece Terenzio nella sua <title>Heautontimorumenon</title> e forse Plauto negli <title>Captivi</title>, quantunque essi fossero comici e non tragici e non portassero le lor materie tanto seco del difficile quanto fanno le tragiche. Ma è da avvertire che questa licenza data da Aristotile circa il partirsi alquanto dall'arte in qualche cosa non faccia quello effetto, ne' poco giudiziosi poeti, che fanno le licenze de' medici negli appetitosi e poco regolati infermi; i quali, auta un poco di licenza dal medico circa qualche cosuccia, tanta se ne pigliano che o più gravemente infermano o se ne muoiono. —</p>
<p>Parve ad ognuno che con molto giudizio avesse parlato il Fiorentino, ma doppo ch'egli tacque, il Pugliese, che più d'ognuno attentamente l'aveva ascoltato, gli disse: — Molte cose abbiamo dette circa l'invenzione e la disposizione e il decoro e altre considerazioni di questa Tragedia, ma de' versi non abbiamo ancora insino ad ora fatto parola alcuna. Però, avendo questo autore lasciato l'uso de gli altri tragici volgari e introdotta nuova sorte di versi, vorrei che mi diceste se vi pare che questa maniera di versi sia lodevole. —</p>
<p>— Lodevole? — disse il Fiorentino. — Io non mi posso dar pace qualunque volta meco considero che questo autore sia stato così poco considerato, che egli s'abbia pensato che questa maniera di versi sia atta alla Tragedia; i quali versi per lo più sono stati insino ad ora della Frottola, vilissima materia e componimento di poca considerazione appresso a dotti e giudiziosi rimatori. Non sono da materia grave simili versi, e questo molto consideratamente notò il lume di questa etade non meno nella volgare che nell'altre due più belle lingue, Monsignore il Bembo, nelle sue <title>Prose della lingua volgare</title>: cioè che i versi interi portano in sé gravità e i rotti piacevolezza; la quale piacevolezza non conviene a descrivere una cosa tragica interamente. —</p>
<p>Disse allora uno de' compagni ch'egli avea inteso che questo autore aveva ciò fatto per autorità di Dante.</p>
<p>— Come domin di Dante? — disse il Fiorentino — Questa vergogna non voglio io che faccia costui al mio Poeta. Vedesi pure che non compose egli cosi l'opera sua, ch'egli dal turbulente principio e dal fin lieto nominò <title>Comedia</title>! Come avrebbe poi dato ammaestramento che così si devesse comporre una Tragedia? Tenete certo che questo bello ingegno avrà inteso Dante a rovescio e avrà preso la mela per la pesca. —</p>
<p>— Intesi io questo da uno che portava come un miracolo questa Tragedia a Siena, — disse quell'altro — che dicea averla auta da lui e là portarla per farne stupire quei divini Intronati, ma non mi disse il luogo dal quale questi avea auto questa licenza. —</p>
<p>— Non lo credete. — soggiunse il Fiorentino — Non ho io Dante (che tra i gran poeti è stato pur molto giudizioso e molto prudente, ancor che egli sia alquanto rozzo nello stile, mercè di quei tempi in che egli scrisse) per così sciocco, e non lo vò credere; ma farà costui come fanno i fanciulli che, quando dicono una cosa male, per iscusarsi accusano il maestro e dicono che egli ha loro così insegnato; il quale però dirittamente gli ha insegnato quello che essi non hanno saputo dirittamente bene apprendere. —</p>
<p>Dette queste parole, disse il Pugliese: — E come pare a voi che questi versi rotti ne' volgari non convengano a Tragedia?. Se ne truovano pure ne' Greci e ne' Latini de' simili a questi rotti volgari; e se ciò conviene a coloro, perché ciò non è anco lecito a' volgari? —</p>
<p>— Non ho io detto — diss'egli — che non possano essere de' versi rotti nelle Tragedie, ché vi stanno molto bene quando il luogo e il tempo il chiede, e vi sono posti con giudizio. Ma ho detto (se bene m'avete inteso) che scrivere tutta una Tragedia in questa maniera di versi è sconvenevole, e credo aver detto bene. —</p>
<p>— E quando pare a voi che convengano alle Tragedie questi versi rotti? — dimandò il Pugliese.</p>
<p>— Non credo io — disse il Fiorentino — che di ciò si possa dare ferma regola, ma che si lasci alla prudenza dello scrittore; e forse che Aristotile nello sporre la diffinizione ch'egli ha dato della Tragedia, se ben vi si mira, ha accennato qualche cosa circa ciò, benché (come è suo costume) oscuramente. Pure quanto io ho osservato ne' Greci e ne' Latini e nel nostro Trissino, uomo di molta autorità circa tali cose ne' tempi nostri, truovo ch'usano questa maniera di versi ne' cori, per dare, colla loro dolcezza e piacevolezza, alquanto di lascio e di respiramento a gli animi de' spettatori. E parmi anco che in esprimere un empito di atrocissimo dolore vi si convengano; ove, come sopraggiunga mancamento di spirito, non puote andare l'addolorata persona al fin del verso lungo. Né vi si disconvengono (sì com'io stimo) ove si narri qualche morale sentenza a persona affannata per persuaderli qualche cosa a suo utile, acciò che essa sentenza sia più dilicata e col suo dolce raddolcisca l'amaro di che si duole, e con maggior forza gli entri nell'animo. Si accetteranno anco questi versi molli e delicati ne' luoghi ove bisogni indurre pietade; e questo parve che osservasse Seneca nel dare che fece Andromaca, Astianatte ad Ulisse, che, nel trarlo del sepolcro ove ella per salvarlo l'avea ascoso, usò quei versi così soavi e pietosi ch'averiano vinto un cor di fiera e piegato un sasso. Né vi disconverranno se vi s'introduce qualche subita allegrezza, come veggiamo nel <title>Tieste</title> del medesimo Seneca che, credendosi Tieste avere guadagnata la grazia del fratello e ricovrato il regno, mandò fuori quelle dolci parole:
<quote rend="block">
<lg>
<l>O cor mio lungamente </l>
<l>oppresso da gli affanni, </l>
<l>poni or le gravi cure. </l>
</lg>
</quote>
</p>
<p>Ma, veggendo che questo autore gli usa nel modo che egli fa, mi pare poter dire che egli abbia auto così poco giudizio nello eleggere questa maniera di versi, come ha auto in pigliarsi la materia; e questa è una di quelle cose che la fortuna le fa apunto avvenire, come dice Aristotile che avvenne della statua di Mitio che, cadendo ella sopra chi aveva ucciso Mitio mentre egli la mirava, fece vendetta della sua morte; così la fortuna, perché nulla di tragico fusse in questa favola, ha fatto che costui ha preso una maniera di versi tanto lontana dal tragico quanto vi è anco lontano il soggetto. Talché nel leggere la costui Tragedia or con alcuni versi longhi tra molti brevi, or con soli brevi, or con frequente e vicina mescolatura di rime e talor con lontana, e con versi tra le rime che non hanno rispondenza mi pare proprio leggere una delle favole di Cheremone, nelle quali, quasi che una centona facesse, ogni sorte di versi avea insieme mescolata. —</p>
<p>Quivi disse il Pugliese: — Io mi ricordo aver letto appresso buoni autori che appresso i Greci la Tragedia ebbe vari modi di versi né mai si fermò fin che non le fu data quella maniera de' numeri che parve che più le convenisse. Ora pare anco forse a' nostri tempi a questo autore che, appresso i volgari, la Tragedia non abbia ancora avuta la dicevole qualità de' versi, e però egli l'ha voluto dar questa. —</p>
<p>— Oh quanto vorrei — disse il Fiorentino — che tra noi fusse ora il dotto Trissino, perché udisse questa vostra ragione! Son certo che non avrebbe fatto il mutolo, come fece oggi quando gli addomandammo il suo parere. Ma, per venire a voi, vi s'è già detto che non è dicevole a materia grave questa maniera di versi, e la Tragedia avanza di gravità ogni sorte di poema, come bene nota Aristotile e doppo lui Ovidio nel secondo libro de' <title>Tristi</title>. Appresso, le rime che egli vi mescola tanto frequenti e così vicine fanno anco questi versi meno atti alla Tragedia, perché le rime, che sì frequenti ne' versi rotti si rispondono, non sono atte alla rappresentazione. E per conchiudervi in una parola, io vi dico che la Tragedia ha errato appresso i volgari molto tempo, ma ultimamente ha auto i suoi versi dal Trissino e ha presa la sede della sua maestà in quella sorte de' numeri che egli molto giudiziosamente l'ha dato; e è stata accettata questa maniera di versi da tutti coloro ch'hanno voluto loda nello scrivere simili componimenti. E chi da quei versi si partirà, si troverà, come costui, ingannato. E tutti coloro, ai quali pare che lo scrivere in questa maniera di versi sia scrivere con troppa licenza e per ciò non sia da dar loda a chi vi compone, mostrano agevolmente di non conoscere perché simili versi siano stati trovati e quanta bisogna che sia la diligenza di colui il quale con questi versi si dà a comporre materia a questi numeri convenevole. Certo, a me pare che essi non abbiano la licenza che costor dicano, ma siano sotto tali leggi che non si può dire sciolto colui che Tragedia in questi versi sciolti spiega lodevolmente; i quali versi sciolti, quantunque nudi e senza il liscio delle rime, tanto in dicevol materia piacciono alle buone orecchie, quanto quelli che fanno inganno all'orecchie altrui colle armoniose rime. —</p>
<p>A queste parole del Fiorentino disse uno de' compagni: — Ho inteso che non per altro questo autore ha lasciato i versi del Trissino e sceltisi questi, perché è a lui parso che i versi trovati dal Trissino non fossero atti ad isprimere la qualità de' suoi concetti. E però egli ha voluto usare questi versi molto più convenevoli a' suoi spiriti che quelli. —</p>
<p>— Chi farà tali tragedie, — rispose il Fiorentino — quale ha fatto questa questo buono uomo, potrà pigliarsi versi di simil qualità; perché dare a simili Tragedie quei versi intieri, pieni di maestà, non sarebbe altro che porre una veste da gigante indosso a un pigmeo. E però ben disse quest'autore che non erano atti i versi del Trissino a' suoi concetti, perché, essendo essi non pure confusi ma rotti e manchi, era molto convenevole che fossero i versi altresì tali; ché così poco spirito, quanto aveano quei sensi che egli nella più riposta parte della sua mente s'imaginava, non avria potuto bastare ad empire i versi lunghi. Né è maraviglia se sono parsi grandi questi versi a questo autore, perché come ad un lungo e angusto collo ogni poco di spirito pare troppo, così a picciol concetto pare troppo grande ogni picciolezza di verso; e però bene egli disse che più accomodati versi non potea avere di questi, che egli s'ha presi, a sprimere sé medesimo. Ma certamente non mi sono tanto meravigliato di questo autore alcuna volta, quanto d'alcuni torti giudizi, i quali hanno giudicato degno di loda costui per la invenzione di questi versi; i quali non sono però stati trovati da lui, ma furono già un capriccio del Brocardo mentre egli vaneggiava per trovare l'eroico volgare, e doppo furono accettati dal Tasso. E quando pure trovati egli gli avesse, e meritassero loda, tutta ve l'ha levata usandogli in cosa in cui non vi convengono per le ragioni già dette. E perché ogni cosa bella non è bella in ogni luogo, ché, posto che la porpora sia il più bello e il più vago colore chevi sia e l'occhio sia il più nobile strumento de' sensi ch'abbia l'uomo, nondimeno chi facesse un occhio di colore di porpora, egli il faria non altramente sozzo che sarebbero le labbra se fussero bianche e i denti se fussero morelli. Sarebbe forse convenuta questa maniera di numeri in giuochi amorosi, ma in cosa grave non vi ha più luogo che s'abbia negli occhi la porpora. —</p>
<p>Già taceva il Fiorentino quando, vedendo ognuno della compagnia come appagato tacersi, il Pugliese il dimandò dicendo: — Diteci per cortesia, credete voi che questa sorte di versi sciolti, che dite essere stata ritrovata dal Trissino e sola convenire alla Tragedia, risponda a' giambi, e greci e latini? —</p>
<p>— Voi m'avete adimandata una gran cosa e che non vi è facil risposta; — disse il Fiorentino — pure mi pare potervi dire che, quanto patisce la nostra favella, siano i più accomodati che alla scena si possano dare; né credo che si truovi meglio. E mi pare potervi dire di questi versi sciolti quello che dice Aristotile de' giambi, i quali non per altro rispetto egli reputa atti alla composizione e rappresentazione di queste favole, ché nel parlar comune che fanno tra sé famigliarmente gli uomini disavvedutamente cadono ne' giambi, e tanto sono accomodati al ragionare che 'l padre della eloquenza romana dice che difficilmente si possono fuggire: il che di rado, o non mai, avviene degli altri versi. Così dico io di questi versi sciolti, che ne occorrono le migliaia nel parlare che tutto dì usiamo, ove di quelli colle rime ne avvengano in cent'anni quattro o sei. E se vi avvengono, per la gran dissomiglianza ch'hanno col parlar comune e colla sciolta favella, la quale somiglianza deve essere sovra ogni cosa servata nelle scene, dispaiono non altramente che facciano questi in questa favola che costui chiama Tragedia. —</p>
<p>Mentre così ragionava il Fiorentino col Pugliese, sorse uno de' compagni e disse: — Siami lecito interrompere alquanto il parlar vostro. —</p>
<p>— Siavi — disse l'uno e l'altro d'essi.</p>
<p>E egli allora così disse: — Io credo che questi versi sciolti non siano versi. —</p>
<p>— E per qual cagione? — dimandò il Fiorentino.</p>
<p>— Per questa, — rispose egli — che noi veggiamo ch'i Greci e i Latini coi piedi di sillabe lunghe e brevi hanno dato la misura a' loro versi, e hanno legato il poeta a non si partire da quella legge alla quale l'obligano i versi in che egli compone; e mancando da questo ordine e da questa misura non sono versi. E però i volgari antichi (i quali però da' Siciliani tolsero il modo di comporre rime, e da' Provenzali dapoi), volendosi accostare a gli ordini de' Greci e de' Latini e veggendo che ne' versi volgari non aveano luogo né spondei né trochei né dattili né anapesti né giambi né pirrichi né altri simili piedi, s'imaginaro che quello che non poteano questi piedi ne' versi volgari, come quei versi ch'aveano tutti i lor piedi d'una sillaba, il potessero le rime, e le rime fussero com'una legge che legasse il poeta volgare non altrimenti che i detti piedi il legano appresso i Greci e appresso i Latini. —</p>
<p>Disse allora a costui il Fiorentino: — Come io vi concedo facilmente che insino ad ora non hanno auto i versi volgari quei piedi ch'hanno auti e i Greci e i Latini, come que' piedi che non sono atti a questa favella per esser i piedi de' nostri versi tutti d'una sillaba, come avete detto (ancor che sia venuto farnetico ad alcuno di darlivi, non servato poi ordine della quantità delle sillabe quanto a quei piedi), non vi concederò però che le rime siano quelle che faccino i versi volgari. Anzi io vi dico che 'l numero delle sillabe, le quali fanno i piedi de' nostri versi, e il breve e il lungo d'esse, danno l'ordine e la misura al verso; e così come le sillabe lunghe greche e latine hanno due tempi e le brevi un solo, talché due brevi vagliono per una lunga, così anco hanno nel volgare, come accuratamente nota Monsignor il Bembo nelle sue <title>Prose</title>. E dico che, levata la misura delle sillabe da' versi volgari e mutato il loro ordine, ponendo la lunga ove vuole essere la breve e la breve nel luogo della lunga, se vi fussero le più leggiadre rime che si possano ritrovare che si rispondessero, non sarà tenuto verso simil ordine e legatura di parole. E se le rime sole facessero il verso, sì che, levatane la rima, più non rimanesse verso, ogni modo di dire in che fossero poste le rime sarebbe verso; il che quanto sia falso non credo che mi faccia mestieri provarlovi. Appresso hanno i versi volgari gli accenti che danno loro il numero, cioè la misura del tempo (ché numero non è altro che misura del tempo delle voci), i quali accenti hanno ne' nostri versi le propie sedi, le quali mutate, manca subito il verso d'essere verso, ancor ch'abbia il determinato numero delle sillabe; come per pruova ne potete esser chiari qualunque volta vi piaccia. Queste cose adunque vi possono mostrare che le rime non son quelle che facciano i versi, ma le cose predette, e che la rima è data ai nostri versi più per la dolcezza e per l'armonia che per la necessità del verso; la quale armonia, ne' ragionamenti d'ogni dì, o sia tra grandi uomini o tra popolari, non ha luogo, perché porta con sé pensamento, e non pur pensamento di tempo necessario al ragionare prudente, ma pensamento di ritrovar le rime che si rispondano, il che è vizio in que' parlari che vogliono parere nati naturalmente. Ma che spendo io tanto tempo a provar questo, se voi stessi lo mi concederete? Ditemi, quando voi componete qualche cosa colle rime, come sarebbe a dire un sonetto, fatti i due primi versi, i quali non hanno ancora rispondenza di rime, non dite voi aver composti due versi di quel sonetto? E non dico duoi versi, come communemente si suol dire da' Toscani, cioè due righe, ma due versi del numero e della qualità che si conviene a voler far due versi d'un sonetto. E come possono essere versi, stando nella vostra oppenione che solo le rime facciano il verso? Né bisogna qui fuggire alle rime che vi si deono aggiugnere ché, a cosa fatta, forma che debba avvenire non dà il nome della sostanza. E, se già sono detti versi, sono così chiamati dalla forma che hanno, non da quella che deono avere: face solo la rima simil componimento che si chiamano versi colle rime, e che tale componitura si chiama sonetto, ove prima si chiamavano semplicemente versi preparati per comporre il sonetto; come l'uomo, che da sé è animale capace di ragione, se bene diviene grammatico o musico non muta però il nome della sostanza, ma si chiama uomo grammatico e uomo musico. Né v'inganni che questi versi non siano versi perché si dicano sciolti, e per questo nome divengano prosa, ché non per altro sono così detti, che non hanno la rispondenza e la legatura delle rime che faccia loro fare quella armonia, che noi dianzi dicemmo non essere necessaria ne' parlari comuni. E giudico che molto debbano i nostri secoli al Trissino, per averci egli dato questa maniera di versi, senza la quale non era mai possibile che le cose della scena avessero i loro numeri. —</p>
<p>Fu accettata l'oppenione del Fiorentino da tutti, eccetto che da uno, che disse: — Io credo che sarebbe meglio a' volgari fare queste favole tragiche in prosa che in questi versi, perché vedere versi volgari senza rima (concedendovi che siano versi) mi pare vedere un uomo senza anima. —</p>
<p> — S'Aristotile, col dire che l'anima della Tragedia è la favola, non mel vietasse, io direi che senza anima saria la Tragedia s'ella fusse in prosa — rispose il Fiorentino. — Ma come potete voi comandarci che componiamo le Tragedie in prosa, mostrandovi Aristotile che una delle parti essenziali della Tragedia è il verso? Leggete la sua diffinizione e troverete che senza l'annoverare il verso coll'altre parti della Tragedia, non l'ha potuta compire; né cosa alcuna entra nelle diffinizioni che non si debba trovare nella cosa che si diffinisce, perché ella sarebbe superflua e non senza peccato. È adunque da conchiudere per questa ragione che 'l verso sia necessario alla Tragedia e che senza esso non potrà esser Tragedia. E di qui venne che, quantunque Aristotile dica ch'i versi non facciano il poeta, ma l'ingegno e la qualità della materia (il che è contra l'oppenione di coloro che vogliono che la purità dello stile e la scelta delle voci sia quella che faccia il poeta) non disse però mai che le Tragedie si facciano in prosa; anzi dà egli la qualità de' versi ne' quali si debbano scrivere. A quello che dite delle rime, io vi dico quello che dianzi vi dissi, cioè che alla rappresentazione delle favole non sono più atti i versi colle rime (se non in alcuni luoghi che si lasciano al giudizio di chi scrive) che fussero gli esametri e gli eleghi appresso i Greci e i Latini per fare una Tragedia intera; ché, quantunque talora si truovino alcuni versi esametri e eleghi nelle Tragedie, non si deve però alcuno pigliar licenza di compor d'essi una Tragedia intera. E s'ingannano molto coloro che dicono, di mente di Tertulliano, che la <title>Medea</title> d'Ovidio fusse fatta de' versi di Virgilio, che così non volle dire Tertulliano, ma più tosto che egli aveva scelto da' versi di Vergilio, quanto alla grandezza e quanto alla purità della lingua, le parole e le figure atte e convenevoli a' giambi della sua Tragedia; onde egli avea aggiunto molto splendore e molta maestà al suo componimento, come anco alcuna volta veggiamo fare Seneca in vari luoghi, e tra gli altri nelle <title>Troadi</title>, nel sogno d'Andromaca in aver veduto Ettore; e questo si ha da esso Tertulliano, da chi diligentemente il legge. Ora vi dico, per tornare a' versi sciolti, che, levatone il ragionare a vicenda, non lodo l'uso de' versi sciolti, perché n'è levata la cagione onde si sono introdotti; e così come io non loderei un poeta latino o greco che scrivesse in versi giambi quello che di ragione si deve all'esametro, così non lodo in volgare chi usa i versi sciolti in materia da dirsi colle rime. E mi pare che coloro che si hanno eletto questi versi sciolti per gli eroici volgari, non abbian conosciuta la maestà della terza rima in materia eroica; e pure hanno auto innanzi a gli occhi l'esempio e di Dante e del Petrarca, i quali hanno mostrato, coi loro poemi in terza rima composti, come si deono trattare le cose eroiche da' volgari e qual maniera di versi vi si convenga. E tengo certo che, così come Dante e il Petrarca non ariano usato altri versi che gli sciolti se si fussero dati a scrivere cosa da rappresentarsi in scena, così, se avessero veduti costoro che usano gli sciolti per li esametri eroici, non altrimenti si sariano riso della loro oppenione che de' versi di Mevio o di Bavio si ridessero i Romani, o di quelli di Cherilo i Greci; a' quali esametri rispondono i terzetti volgari, detti catena, e soli sono atti, come gli esametri nel Latino, a trattare materia grave che lungamente sia da essere scritta e trattata; quantunque costoro che scrivono i Romanzi si siano appresi all'ottava rima e s'abbiano scelta questa maniera di versi per convenevole all'eroico; i quali versi sono più tosto da essere giudicati rispondenti all'elego che all'eroico. —</p>
<p>Rimase ognuno cheto a questa oppenione del Fiorentino, e poi ch'egli tacque, disse uno de' compagni: — Credete voi che questa sorte di versi sciolti convenga alla Comedia? —</p>
<p>— Vi si convengono, a mio giudizio, — disse il Fiorentino — così come appresso a' Greci e a' Latini i giambi convengono all'una e all'altra spezie di favole. —</p>
<p>— Come i giambi convengono all'una e all'altra spezie di favole? — disse colui che avea opposto — A me pare pure ch'Orazio dicesse che la materia tragica non volesse essere narrata con versi comici: la qual cosa mostra che versi della Tragedia e quelli della Comedia non deono essere i medesimi. E pare anco ch'Orazio dica che i versi giambi della Comedia non convengono alla Tragedia, né quei della Tragedia alla Comedia. —</p>
<p>— Egli è vero — disse il Fiorentino — ch'Orazio dice che le cose tragiche non vogliono essere isposte co' versi comici, ma questo non è detto perché l'una e l'altra d'esse non voglia versi giambi, ch'ambe gli vogliono, ma è detto quanto alla grandezza dello stile e quanto alla qualità de' giambi; ché, quantunque l'una e l'altra richiegga versi giambi, vi è differenza come da voi potete conoscere. Però mi piaceria molto che, come è varietà appresso i Greci e a' Latini tra la Comedia e la Tragedia quanto a' versi (che della materia ora non parlo) quantunque siano tutti giambi, così ella vi fusse anco nella nostra favella. E loderei, per Dio, l'Ariosto, che co' suoi sdruccioli la via avesse trovata, se non fusse quella qualità de' versi più convenevole a materia assai più bassa che non è la Comedia, e non recassero quei sdruccioli col loro sdrucciolare fastidio a chi gli ascolta; la qual cosa espresse molto bene Monsignor il Bembo nelle <title>Prose della volgar lingua</title>. Ma poscia che, insino a ora, non vi s'è fatta differenza che si possa dire lodevole (che forse anco vi si potrebbe fare) io m'ingegnerei, s'io avessi a comporre nell'una e nell'altra materia, che quella differenza che non hanno fatta insino a ora tra l'una e l'altra, i versi, ve la facesse la qualità dello stile e la stessa materia, facendo lo stile della Tragedia grave e soblime, e quello della Comedia umile e popolare. E il medesimo farei delle materie, spargendo tuttavia nella Comedia quei motti e quelle piacevolezze che alle cose popolaresche si convengono: della qual cosa è stato osservantissimo Ariosto. E tanto s'è accostato all'arte comica nelle sue Comedie, che io oso dire che più di loda meriti per quelle che per lo suo <title>Furioso</title>, appresso coloro che conoscono quello che è dicevole all'una e all'altra sorte di Poema. E se quei versi sdruccioli fussero i propi della Comedia, io direi arditamente che la lingua volgare non avrebbe invidia né alla greca né alla latina, quanto fusse per la Comedia. Ma senza dubio si puote ben dir questo dell'Ariosto, che egli si ha lasciato insino a ora adrieto di gran lunga tutti gli altri ch'hanno composto in questa lingua Comedie. —</p>
<p>Poi che 'l Fiorentino rimase di favellare, rimanendo tutta la brigata contenta alle sue parole, rientrò il Pugliese ne' primi ragionamenti e disse: — Tempo è che ce ne torniamo alla <title>Canace</title>; e lasciando da parte la qualità del verso, vorrei che foste contento, signor Fiorentino, dirci quello che vi pare dello stile di questa Tragedia. —</p>
<p>— Quello rispose il Fiorentino — che e del soggetto e de' versi m'è parso. Non si è partito né anco da se stesso questo poeta nello stile, intendendo per lo stile la elocuzione e il modo dello scrivere, delle quali cose esso stile è maestro perfettissimo. Ma non è già stato maestro ad insegnare a costui il modo dicevole alla Tragedia; perché esssendo il proprio dello stile di levare il soverchio e gli adombramenti e le inutili pompe delle parole, questi è tanto intento a gli adombramenti, alle girandole e a gli strepitosi suoni delle voci, che mi pare più tosto leggere un lascivetto innamorato che uno autore tragico; anzi uno del quale si possa sicuramente dire che egli non sappia che cosa sia stile. Non vedo in questo modo suo di comporre una prudenza soda, una grandezza magnifica, un parlar grave, ma più tosto modi di favellare inconsiderati, più tosto pieghevoli alla lascivia cbe alla gravità, all'umile che all'alto. Vi si scorgono certi intrighi sforzati, certi spiriti deboli, i quali sono prima morti che siano nati, com'è l'Ombra che esce prima d'ognuno in scena: della qual Ombra egli volse fare augurio alla sua medesima Tragedia, s'ella pur merita questo nome. Ma di grazia non parliam più di questo stile, — seguì il Fiorentino — che egli non è da tanto che meriti che vi spendiamo tempo. — E parve che con queste parole egli volesse por fine a questa parte del ragionare.</p>
<p>Era allora nella compagnia un giovanetto molto gentile, nobile Veneziano da casa Foscari, il qual, volto con dolce sembiante verso il Fiorentino, gli disse: — Gentiluomo, a me pare che non sia meno importante questa parte del ragionare a chi compone Tragedie, che siano state le altre di che ragionato ci avete. Però non mi pare che vi deviate pensare d'averci soddisfatti con sì poche parole. E posto che questi nostri nobilissimi compagni non avessero mestieri, per la sofficenza loro, che di ciò faceste parola, piacciavi ragionarne almeno per me. —</p>
<p>Vinse allora la molta cortesia del giovanetto il proposito del Fiorentino, onde, mostrandosi egli in sembiante disideroso di compiacerli, finalmente gli disse: — Che volete voi sapere circa ciò? —</p>
<p>Allora il giovanetto soggiunse: — Per quanto io ho inteso da' vostri ragionamenti, mi pare che tutto l'intento dell'autore tragico sia il muovere terrore e compassione, e empiere di maraviglia gli ascoltanti. Però mi pare che questo sovra ogni cosa devria avere innanzi a gli occhi chi si dà a comporre Tragedie. Per tanto vorrei sapere da voi se questo autore ha ciò conseguito o no? E quando conseguito egli non l'avesse, vi piaccia mostrarci che modi bisogna tenere acciò che 'l poeta tragico ciò consegua. —</p>
<p>— Questa è una dimanda di molta importanza — rispose il Fiorentino. — E se non che la vostra cortesia mi fa tal forza che io non gliene so far disdetto, io mi tacerei più volentieri che volessi ragionarne. Ma per compiacervi, vi dico che la prima cosa che deve avere uno che voglia muovere gli animi di chi l'ascolta a compassione, è accostarsi al naturale e porre innanzi a gli occhi, colle parole atte e dicevoli a simile uffizio (le quali son quelle che dalla natura non si scostano), il terribile e il miserabile a gli spettatori. Ma questo autore tanto s'allontana dal modo naturale in questa parte e dall'uso comune del ragionare ne' dolori e ne gli affetti, che muove più tosto riso che pianto il suo affettato modo di dire. E pare che chi ode le persone che si dogliono, oda gente che s'insogni o parli in astratto. Non si tiene questo stile a scaldar gli animi; non si sta su quest'ombre di parole, che sono detti fioretti da chi non conosce il frutto che deono produrre i fiori delle voci che nascono dalla pianta d'un felice spirto. Non dico io già questo perché in materia grave, come è la Tragedia, la scelta delle parole numerose e piene di gravità, d'armonia, di grandezza, di suono, mi paia da dovere essere biasimata, ché ciò tutto sarebbe contra il vero e il decoro; ma il dico perché gli abbellimenti inutili e lontani dalla qualità della materia e dalla natura delle cose di che si ragiona, e fuori di tempo e di luoco usate, tolgono la forza al ragionamento. E spesse fiate mi sono da me riso di molti i quali, pensandosi che tutta la grandezza e la maestà della nostra lingua e la forza e l'efficacia del ragionare e di muovere gli animi stia su la copia delle parole di gran suono e su gli aggiramenti di sentenze e di voci gonfiate, fanno composizioni delle quali si può dire che suonano bene, ma non dicono né operano nulla; perché, ancora che queste cose aggiungano alle volte gravità, ornamento, forza e splendore alle composizioni, se vi sono sparse per entro di maniera (datemi, vi prego, licenza che, rispondendo a quello che così umanamente chiesto m'avete, io mi diffonda un poco circa il parlare di questo vizio, poi che me n'è venuta occasione, ché, ancora che alquanto mi allongassi dal primo proposito, ciò non saria senza grande avvertimento di chi m'ascolterà) che siano come finissime perle sparse in un vario e preziosissimo ricamo, così, postevi in troppa abbondanza, le fanno inutili e spiacevoli a chi le legge. E avviene d'esse quello che veggiamo avvenire ne' campi delle troppo morbide biade, le quali quanto più verdeggiano fuori del giusto, tanto meno grano e più paglia producono. E per la loro troppa morbidezza, la quale però diletta all'occhio che solo si pasce del verde e non dell'utile, mirabilmente divengono inutili. E questo mi pare oggi dì particolar vizio d'alcuni di quei Padovani (dirollo con pace di questo giovane — disse il Fiorentino, e n'additò il Padovano ch'era con noi in barca, il quale come vinto dal vero sempre si stette cheto) — che nell'<title>Accademia degli Infiammati</title> si sono intromessi, e di coloro similmente che si son dati a seguirli; i quali hanno pensato che l'altezza e la gravità dello stile tutta sia nelle gonfiate voci, ne gli intricati parlari, nell'accogliere disusati modi di dire; il che ha fatto che sempre ho tenuto che questa Tragedia, non meno di questi vizi che di molti altri piena, sia stata composta da uno di coloro di quella Accademia, tanto mi ha ella parso portar seco del Padovano. E che questo vizio sia, non pure degli Accademici che sono natii di quel luogo, ma di coloro ancora che gli seguono, voglio che conosciate da quello che ora vi voglio dire. Ha molti mesi che, essendo anch'io intromesso in quella Accademia, e ragionandosi un giorno di varie cose e vari componimenti recitandosi, avvenne che fu ragionato d'uno non Padovano, ma tale imitatore de' vizi loro quanto allo scrivere, che non meno in lui che ne' Padovani natii si vedeva l'istessa Patavinità. Tal che il pover uomo era d'oppenione (ingannato com'io stimo dall'avviluppato stile e da gli inutili adombramenti di questa mal co siderata Tragedia) che l'eccellenza della Tragedia fusse propia di costoro; e nel ragionare fu addutto dal Principe dell'Accademia un libro di costui di superbo e magnifico titolo, cioè <title>Dello Oratore e del Poeta perfetto</title>, il qual libro nel vero ci potrebbe essere di molto utile, se egli in fatto ci attenesse quello che 'l titol ci promette. E doppo una lunga commendazione di tal opera, venne a parlare il detto Principe di certi esempi e forme di ragionare e di scrivere, che in quel libro si contenevano; de' quali era fatto autore Messer Paolo Manuzio, ma certo indegnamente, essendo egli tanto lontano dalle viziose forme del dire di costoro, quanto egli è vicino al dolce e puro stile di Cicerone. E tra gli altri modi, cinque ve ne foro che non pur singolari e eccellenti pareano al Principe, ma angelici e divini; de' quali il primo era che, volendo noi scrivere ad alcuno che noi l'amiamo via più di giorno in giorno, debbiamo questa forma serbare:</p>
<p>Io ti raccolgo ad ogni ora più fresco nella mia memoria, e tengo dentro nascoso nel grembo de' miei desiri. Il secondo era che, quando vogliamo scrivere a uno che si sia da noi partito che tanto il seguimmo co' gli occhi quanto la vista nostra si poté stendere a mirarlo (tratto però dall'ingegnoso Ovidio) debbiam dire:</p>
<p>Tanto io ti segui' colla vista, quanto l'occhio mio poté trar d'ale, e più ti sarebbe seguito, quando egli avesse auto le penne del cuore. Il terzo era che, quando ci fosse bisogno di dire che noi avessimo o attesa o fatta qualche cosa di notte, non ci deviamo partire da questa forma:</p>
<p>Tanto vi stetti, quanto le stelle ebbero agio di pascere i celesti influssi ne' sereni campi del cielo, quanto l'ore notturne tardarono a destare il sole, quanto che l'orizonte tenne chiuso il giorno, quanto la terra tenne davanti a gli occhi la nera benda. —</p>
<p>A queste parole non poterono tenere le risa gli ascoltanti, e interrompendo il Pugliese alquanto il Fiorentino: — Appena — disse — ch'io posso credere che tanto di schiocchezza e così poco di guidizio sia in persona che tenti di proporci modi di scrivere o di ragionare. Che viluppi son questi? Che sconci modi di favellare? Puossi credere da alcuno che la gravità e l'altezza dello stile stia in questa tanta affettazione? In questi strepiti di voci tanto lontani da ogni natura?</p>
<p>— Così credevano quelli di quella Accademia, — rispose il Fiorentino — ma lasciate che io vi racconti gli altri due. —</p>
<p>— Fate come vi piace, — disse il Pugliese — ma, a dirvi il vero, io credo che, se ci date di questi colpi e di queste percosse nelle orecchie, ci farete divenire del tutto sordi. —</p>
<p>— Forse che più soavi vi parranno gli altri due — seguì il Fiorentino. — Ascoltate. Il quarto era che, scrivendo ad alcuno di qualche fiero accidente avvenutoci, debbiamo così dire:</p>
<p>Doppo la tratta d'uno amarissimo sospiro, appena ebbi la voce per rispondere, e riauta ch'io l'ebbi, poco meno che le labbra non la poteron formare, onde di ciò ti si rende certezza col vedermi, dall'ora innanzi, così afflitto che la mia pelle venne ad informarsi da tutte l'ossa. Il quinto era che, scrivendo a costumata madonna che noi amiamo, debbiam dire:</p>
<p>Questo potete a voi stessa sicuramente promettere, che, e qui, e altrove, e felice, e sfortunato, in alta o in bassa fortuna, sempre son per essere quel fedele eliotropio, a cui con eterna fermezza, voi sola e in ogni tempo, sarete il sole.</p>
<p>A queste ultime parole disse uno de' compagni: — Questa forma di dire non voglio io già che mi ponga costui nella lingua quando averò colla mia donna a ragionare; ché certo io sono che se ella n'avesse un canestro non me ne darebbe una se così le favellassi. Le saprò ben io dire che l'amo singolarmente e che ella è el segno di tutti i miei pensieri, e che son sempre per averla per la più cara cosa ch'al mondo io abbia, e che mai non mancherò d'amarla e d'esserle astretto di perpetua fede, senza andarmi a porre nella bocca il mirasole per farle credere che la tengo per lo sole della mia vita. —</p>
<p>Mossero al dolce riso le costui parole tutta la compagnia; e poi che le risa cessaro, seguì il Fiorentino: — Questi sono i modi di favellare che tengono lodevoli alcuni Padovani di quella Accademia e chi loro segue. E quello che mi faceva stupire della costui inconsiderata arroganza, era che egli tuttavia era intento nel suo libro a biasimare (pur sotto persona di Messer Paolo) i modi spagnuoli, e nel volerci insegnare di scrivere e di favellare lodevolmente ci poneva innanzi l'idea d'una affettatissima affettazione, per dirla alla spagnuola. E se non che troppo lungo andrebbe il parlar mio, io vi porrei a paragone alcuni de' modi spagnuoli che egli biasima co' suoi che tiene tanto degni di loda. E mi dà il cuore che vi farei vedere quanto siano migliori gli spagnuoli di quelli di costui. Ma se mai si vedrà questo libro, voi da voi stessi vel vedrete. Ma tempo è di tornare al nostro autore, il quale ha preso anch'egli questa forma di dire non pure per lodevole, ma per più di qualunque altra grave e pregiata. E posto che in questa Tragedia siano moltissimi luoghi che di ciò vi potriano far fede (che non c'è scena che di cose tali non sia copiosa) pure voglio che vi contentiate ch'io ve n'adduca solo uno, ch'ora mi soccorre; dal quale voi potrete apparare gli altri, i quali noi forse, altra volta, nell'opra che incominciata abbiamo, ove si tratta della forma dello scrivere e ragionar lodevole, con più cura noteremo. Ora venendo a quello ch'io vi ho promesso, questi induce nel secondo atto Deiopeia che ragiona con una cameriera, e le vuol dire, per farlasi benevola, che ella l'è fedel secretaria, e le fa dire:
<quote rend="block">
<lg>
<l>Ben puoi sicuramente </l>
<l>spaziare a tua voglia </l>
<l>per entro i miei secreti, </l>
<l>tu, la cui fede ha seco ambe le chiavi, </l>
<l>onde si serra e apre </l>
<l>l'arbitrio del mio core. </l>
</lg>
</quote>
Non si potria dire di costui quello che disse Orazio di chi anticamente scrisse: <quote><foreign lang="lat">Fortunam Priami cantabo et nobile regnum?</foreign></quote> Parvi che questo sia un modo di dire solenne e da deversi porre innanzi a gli occhi per vera forma di descrivere una Reina che parli con una sua fedele? Non si vede già qui altro che una figura di una strema affettazione e di una mendicata e viziosa arte, senza lume alcuno di natura. Il che quanto sia biasimevole l'hanno insegnato coloro ch'hanno scritto dell'arte del favellare, e noi forse anco nella nostra Retorica il mostreremo, dichiarando che tra i vizi dello scrivere il maggiore di tutti è che l'arte si scorga e la natura sia sepolta. Ma mi rendo certo che parerà, non pure a questo autore ma a tutti coloro che sono in questa eresia, se mai aranno sentore di questi nostri ragionamenti, che io abbia pigliata per cosa viziosa e biasimevole una delle migliori del mondo, tanto per troppa loro persuasione credono costoro a se stessi, e tanto sono amatori dei vizi suoi. Ma voglio che teniate certo che da chi cerca loda nello scrivere si deono più fuggire questi affettati modi di ragionare che non si fuggono nel mare gli scogli da' naviganti. Il favellare vuole esser dolce, puro, soave, facile, piano, composto di voci allegre o affettuose, secondo la materia che si vuol vestire dello ornamento delle parole, non gonfie, non strepitose, ma sonore e significanti, senza sorde e non lontane dal verisimile del favellare; e al fine il sermone vuole essere accommodato a' soggetti di che si favella, trattando le cose umili bassamente, ma sì che chi scrive non paia fanciullo; le mezzane con stile né troppo alto né troppo umile, ma che dell'uno e dell'altro partecipi e non incorra nel vizio de gli estremi; le grandi e soblimi con stile magnifico e elevato, ma non gonfio, non strepitoso, sì che divengano quelli che scrivono Polifili, o tali quale è costui ch'ora abbiamo per le mani. E chi comporrà le sue orazioni sotto queste leggi sarà signore (come bene insegna Aristotile e doppo lui il giudizioso Orazio) de gli animi di chi gli porgerà gli orecchi attenti, e gli piegheranno in qual parte più loro piacerà; il che non ha saputo fare questo pover uomo. E che la buona forma del dire sia lontana da questi viziosi modi, voglio che ne pigliate l'esempio dal Boccaccio. Perché credete voi che 'l suo <title>Decamerone</title> sia tra l'altre sue opere tanto lodato? Non per altro (ch'io creda) che egli nelle novelle, già fatto vecchio e di miglior giudizio, tanto più s'accostò al comune e al natural parlare (lasciate però le sordi e la fecce del volgo) e tanto più fuggì gli adombramenti, quanto nell'altre sue cose, e massimamente nello <title>Ameto</title>, gli seguitò. E tenete certo che non è cosa nel mondo, nella quale più disdica l'affettazione e meno convengano le soverchie pompe delle voci (che sono così disiderate e cerche da chi non puote, o non vuole, apparare che cosa sia dir bene) che nelle materie gravi. Vedete il Petrarca in quella divina Canzone:
<quote rend="block">
<lg>
<l>Nel dolce tempo della prima etade, </l>
</lg>
</quote>
che tutta è gravità, tanto ha fuggiti questi gonfiati modi di dire (ancora che egli sempre abbia parlato sotto metafore e fizioni poetiche) quanto gli parevano meno conformi al suo alto e grave concetto. E voglio, figliuoli miei (ché per amore e per età io posso essere padre a tutti voi), che vi sia sempre regola de' parlari a vicenda quel divino Capitolo di morte, ove il Petrarca colla sua Laura, già assunta alla vita beata, ragiona; in cui egli ha di maniera mescolata l'arte colla natura e il dolce col grave che, se due nobili amanti si conducessero insieme a ragionare delle gioie loro e dei loro dolci affanni, altramente non parleriano insieme che egli in questo capitolo gli faccia ragionare. Qui non si veggono que' topazi, que' rubini, quegli ori, quegli avori, quelle nevi, quelle stelle, que' soli, quelle rose, que' gigli, quello arder nel ghiaccio e gelar nel fuoco, quelle sicure paure e timide sicurezze, quegli inutili guadagni e utili danni e quell'altre simili cose che egli altrove giudiziosamente e con certa misura ha seminati ne' luoghi opportuni del suo vario e maestrevole <title>Canzonieri</title>. E in esso Capitolo egli volle mostrare che differenza era dal ragionare a vicenda al ragionare che fa il poeta in sua persona. Però che avendosi egli talora a traporre, non come parlatore con la sua donna, ma come quegli che sostenesse la persona del poeta, stese la mano nel dolce prato de' fiori della Poesia, come quando disse:
<quote rend="block">
<lg>
<l>Pose in silenzio </l>
<l>quelle labbra rosate insin ch'io dissi. </l>
</lg>
</quote>
E altrove:
<quote rend="block">
<lg>
<l>Ch'io vidi lampeggiar quel dolce riso </l>
<l>ch'un sol fu già di mie virtuti afflitte; </l>
</lg>
</quote>
e in altri simili luoghi, i quali sono fuori del ragionamento a vicenda. La qual maniera di dire potrà anco senza biasimo usarsi ne' cori da chi compone Tragedie. Perché forse il coro nelle Tragedie tiene quel medesimo luogo che tiene il poeta negli atti misti, ne' quali parla il poeta e le introdotte persone. E questo forse volle mostrare Orazio nella sua <title>Poetica</title>, quando disse: <quote><foreign lang="lat">Authoris partes chorus, officiumque virile</foreign></quote>, e quel che segue; benché io so che quel luogo altramente da molti è letto e esposto, e da tali forse che sono lontanissimi dalla mente d'Orazio. E di qui venne ch'Aristotile nella sua <title>Poetica</title> vietò lo affettare lo splendor delle voci, se non nelle parti ociose: perché parve lui (e dicevolmente) che ove intervenivano le sentenze, i costumi, gli affetti, assai bastasse al poeta tragico, non stando però nella bassezza plebeia, naturalmente isporli; anzi, parve lui che 'l lume delle voci fosse di danno alle parti ove s'aveva a trattare la sentenza, gli affetti, i costumi. Perché la natura medesima in simili casi, da sé, senza aiuto alcuno d'arte, ministra abondevolmente quelle voci che a simili affetti si convengono: ho già io alle volte udita una semplice fanciulla, stretta da naturale affezione, dolersi nella morte di padre o di madre con tanta efficacia, che quantunque ella usasse semplici parole moveva a pietà fino alle pietre. Il che non avverrà mai di persona che, allontanandosi dalla natura, empia l'aria delle più scelte voci che l'arte con ogni studio le porga a lamentarsi. E voglio che veggiate ora quello che importino questi ornamenti pomposi, ancora che siano lontani dal vizio. Egli è certo che, se le leccate voci con studio cerche e affettate da' tragici facessero i tragici grandi, Sofocle senza alcun dubbio sarebbe da esser tenuto il maggior tragico che fusse tra' Greci, ché tanto egli è intento alla leccatura delle parole che fu detto a' suoi tempi l'ape d'Atene. E nondimeno noi veggiamo che Aristotile (benché a' nostri dì alcuni dicono di mente d'Aristotile il contrario, ma quanto tortamente essi sel veggiano) ha di gran lunga riputato maggiore Euripide: tal che solo a lui ha dato il nome di sommo tragico; dalla oppenione del quale non è lontano Quintilano, ove egli dell'uno e dell'altro ragiona, quantunque paia che Plinio altramente stimasse e Luciano dicesse che, poste le Tragedie d'Euripide e di Sofocle su le bilance, quelle di Sofocle, come più gravi, gissero al basso, e quelle d'Euripide, come più leggieri, ascendessero. Ma io in ciò molto più fede do ad Aristotile che ad alcuno di costoro, come a colui che più d'ognuno sottilmente ha fatto di questi due tragici diligentissimamente paragone. E tanto più, quanto mi ricordo aver letto che all'ora colo d'Apolline la Pitia stessa disse savio esser Sofocle, ma molto più Euripide. E per tornare ad Aristotile, fu cagione che egli preponesse Euripide a Sofocle, la gravità e la maestà de' soggetti (cavatone però l'<title>Edipo tiranno</title> quanto alla materia) i quali sono stati scritti da Euripide, servato lo stile alla materia dicevole, con più gravità, con più copia di sentenze, con maggiori spiriti, con più viva prontezza e con molto più naturale efficacia nel muovere gli affetti che Sofocle non face; tale che M. Tullio di lui disse che egli credea che cadauno de' versi d'Euripide fosse un testimonio, per la qual cosa egli fu chiamato da gli Ateniesi il filosofo scenico; nome nel vero degno della gravità delle sue favole. Ma, posto che somma sia stata la loda d'Euripide nelle cose che abbiam dette, egli l'ha meritata più che somma (se così dir si puote) nel muovere gli animi. Vedete l'<title>Ecuba</title> sua: ella porta seco tanta similitudine al vero nelle persone introdotte alla compassione, che pare che quelle cose non si leggano ma si veggiano in fatto. Io per me mai non la lessi, che non mi sentissi pieno di singolar compassione, per le quali cose parve a' miglior giudizi di preporre Euripide a Sofocle; e ancora che Virgilio dicesse:
<quote rend="block">
<p><foreign lang="lat">Sola Sophocleo tua carmina digna cothurno, </foreign></p>
</quote>
è da credere che egli solamente ebbe rispetto allo stile, come bene e dottamente nota Servio contra l'oppenione d'alcuni che non conoscono la mente di Virgilio, e che quel luogo in che egli così disse non ricercava altra considerazione che dello stile. Ma, poniamo anco che meriti loda Sofocle nella lingua greca (come la merita certo per non si partir mai dal verisimile del ragionare, quantunque sia molto più intento alle voci ch'alla sentenza), è da considerare che a bene scrivere molte cose convengono in una lingua, e sono a certi tempi ad ornamento a chi in lei scrive, che in un'altra e in un altro tempo disconvengono e dispaiono. Vedete Omero: egli ha molte cose, le quali tengono i Greci divine, e nel vero sono, in quella lingua, considerati quei tempi ne' quali egli scrisse; le quali nondimeno il divin Virgilio (quantunque egli avesse sempre Omero innanzi a gli occhi) ha fuggite, come inutili e biasimevoli nella lingua latina, e solo s'è appigliato a quelle che portano seco gravità, veggendo egli che l'eroico latino e il tempo in che egli scrivea, già pieno della grandezza e della maestà romana, amava più la gravità che 'l descrivere ogni minuta cosa leggiadramente, come spesse volte ha fatto Ovidio nelle sue <title>Mutazioni</title>, il quale perciò è tenuto tanto men grave, quanto egli in descrivere simil cose più piacque a se medesimo; dalle quali, se si fosse astenuto, come scrivono che s'astenne nello scrivere la sua <title>Medea</title>, riusciria più gran poeta che egli non face. —</p>
<p>Qui interruppe alquanto il Pugliese il lungo parlar del Fiorentino, e disse: — Poi che di nuovo della <title>Medea</title> d'Ovidio ci avete fatta parola, piacciavi di dirci se quello endecasillabo faleuco:
<quote rend="block">
<lg><l><foreign lang="lat">Ride si sapis, o puella, ride, </foreign></l></lg>
</quote>
il quale io ho veduto assai acconciamente, a mio giudizio, espresso in volgare:
<quote rend="block">
<lg><l>Ridi, se saggia sei, fanciulla, ridi, </l></lg>
</quote>
fosse verso della <title>Medea</title>, come dicono alcuni. —</p>
<p>— Già non lo credo io, — rispose il Fiorentino — però ch'ha da fare colla tragica gravità questo modo di versi? Certo egli non vi ha più a fare che vi abbiano a fare gli ori e le rose e l'avorio di colui che tradusse il <title>Tieste</title> di Seneca (siami, prego, lecito fare comperazione delle cose nuove colle antiche) quando, inducendo Atreo che accoglie i figliuoli di Tieste, senza avere riguardo alla maestà dell'autore che egli traduce, gli fa dire:
<quote rend="block">
<lg>
<l>Questi i capelli son ch'assembran l'oro, </l>
<l>de' quai più d'una donna invidia n'ebbe, </l>
<l>ecco le rose, e 'l minio, che solea </l>
<l>dolcemente segnar le belle guance: </l>
<l>ecco l'avorio delle bianche carni. </l>
</lg>
</quote>
De' quai versi molte fiate mi sono meco medesimo riso, veggendo che avea costui duce Seneca, grave e felicissimo in questa parte quanto in nissun'altra, e ha lasciato il suo dicevol modo di dire per accostarsi al vizioso, come anco ha fatto in molti altri luoghi e in questa Tragedia e in quella che trasse da Euripide; ma questo forse è stato uno de' frutti ch'egli ha accolto nel conversare in Padova con quelli Accademici Infiammati, che tutti sono oro e perle e neve e rose, non ponendo mai altrove il loro archipenzolo, che sì frequente mescolano nelle loro prose, che ne' canestri delle delicatezze de' soavi fiori, acciò che possa render maggior odore a chi il fiutasse. E che sia vero che quel faleuco non sia della <title>Medea</title> d'Ovidio, il mostra Marzian Capella assai acconciamente ad accorto lettore. —</p>
<p>— Non mi spiace l'oppenion vostra — rispose il Pugliese — ma ritorniamo a' volgari, de' quali dicevate che ne sono oggi dì molti venuti come putte lisciate, le quali tuttavia intente ad abbellirsi solo il viso sono poi nel resto laide e sozze, così costoro, intenti al liscio delle voci, si mostrano belli nelle parole, e nelle altre parti più importanti senza punto di luce o di splendore. — — Così dico io d'alcuni, anzi di molti — seguì il Fiorentino. — E se da ciò si guardassero quelli che così fanno, sariano migliori scrittori e più lodati da' dotti che non sono. Che quantunque la lingua volgare (ancor che nata da varia diversità di lingue) sia in moltissime cose somigliantissima alla greca, ama nondimeno la gravità, come la latina, e massimamente ne' versi (lascio per ora da parte il Burchiello e il Bernia con tutta la loro schiera, che simili si sono dilettati di star sempre come il porco nel fango e han più curato di piacere al volgo che a' giudiziosi), e ciò ha osservato il Petrarca nel volgare, non altramente ch'abbia fatto Virgilio nel latino. Il qual Petrarca, ancor ch'abbia detto alle volte di cose umili, ha però sempre auta la mente elevata. E nelle umili e piacevoli materie che egli alle volte ha trattato, ha voluto che si conosca che venivano dal Petrarca, a guisa che fece Virgilio ne' suoi pastorali ragionamenti; il quale in essi, quanto si convenne a quella materia, lasciò segno della sua grandezza, come colui che naturalmente era nato al grande. E chi talora il danna che sia uscito de' termini pastorali nell'<title>Egloghe</title> e non sia stato nell'umiltà di Teocrito, mostra di conoscer male quello che convenisse a quel soblime animo, e quanto era differente ch'egli in romano scrivesse quello che Teocrito in greco aveva scritto. È stata particolar loda di Virgilio nell'imitare e tôrre da gli altri, di saper pigliare il buono che hanno auto e schifare quello che in loro non è stato lodevole e aggiungervi quello in che è lui parso che siano mancati coloro che egli si ha preposto ad imitare. La qual cosa è stata cagione che egli sempre ne' suoi componimenti si sia scoperto maggiore di gran lunga di tutti coloro (dica il contrario chi voglia) per le cui vestige egli è passato. Il che oggi dì i nostri imitatori non sanno fare, anzi, come se temessero d'essere scomunicati se si partissero pure per lo spazio d'un dito dalle pedate di colui che seguono, non pure cercano di sprimere le virtù loro, ma i vizi ancora, e pensando con questa sua imitazione di scoprirsi grandi, si mostrano abietti. Ho auto molte volte meco compassione d'alcuni, i quali imitando Euripide e Sofocle, non solo non hanno saputo fare scelta di quello che a loro, che in questi tempi e in questa lingua scrivono, si convenisse, ma ogni menoma novelluccia che in essi sia stata hanno voluto isprimere, tal che, essendo costume de' Greci di fare che nelle tragedie le persone che parlano dicano per lungo ragionare, cadauna un verso, hanno pensato di non far lodevole Tragedia (quasi che in ciò sia la maestà e la grandezza) s'essi ancora ciò non hanno fatto; cosa di poco giudizio e da farsi tenere più tosto da nulla che non. Anzi io vi dico che, come i parlari pronti e brevi convengono alla Comedia per lo più, così per lo più i ragionamenti lunghi e gravi e accorti sono di grandissimo ornamento alle Tragedie. Introducono anco i Greci nelle loro Tragedie Re e Reine e altre persone gravi, che vengono tra sé a villanie e a contenzioni tali, a' quali si vergognano venire oggi dì non pure gli uomini di tanta maestà, ma i mediocri stessi; e non pur gli fanno contendere tra lor Re, ma con bassissime persone, di cose alte, come di reggimenti delle città e che sia meglio reggersi a popolo od avere un signore che comandi; cosa che appresso di noi è fuori d'ogni uso e d'ogni decoro. E nondimeno si sono trovati alcuni che anco hanno voluto cio con sommo studio imitare. Il che non voglio che facciate voi, figliuoli miei. È di avere riguardo (come dianzi vi dissi) al dicevole e non dicevole de' tempi ne' quali voi scrivete, e qual degnità sostengano le persone di grado e di maestà nella nostra etade, e a questo accommodarsi più tosto che seguir quello ne' Greci, che forse ne' suoi tempi era così degno di loda come oggi merita grandissimo biasimo. Ma sia insino a qui detto di ciò. E forse che troppo lungo è ito il mio ragionamento, ma il disiderio di giovarvi in quanto per me si puote, mi ha fatto stendere più oltre di quello ch'io mi credeva. Tempo è che torniamo onde ci dipartimmo e ripigliamo il ragionare de' volgari ch'io tralasciai, per non lasciarvi questa parte, che nel ragionare c'è occorsa, incognita. —</p>
<p>A queste parole, il Pugliese che lungamente avea taciuto, verso il Fiorentino rivolto, sì disse: — A me pare ch'Aristotile, colla autorità del quale voi avete insino a ora confermate le sentenze vostre, non lodi molto questo parlare comune, al quale voi i tragici chiamate; anzi biasima Arifade che non lodava i tragici, perché usavano forme di dire dalle comuni lontane. Però prima che più oltra ragionando passiamo, avrei piacere che ci scioglieste questo nodo. —</p>
<p>— Il nodo è sciolto, — soggiunse il Fiorentino — perché Aristotile, in questo luogo da voi adduttoci e un poco più sopra pienamente vi risponde; ma non vi lascia vedere il vero l'ambiguo ch'è tra 'l comune, di che dianzi vi ragionava, e quello di che voi ora parlate. Perché di queste forme comuni di parlare ve ne sono di due maniere; una del volgo e plebeia, e di questa parla qui Aristotile e come indegna la biasima; l'altra de' giudiziosi, e questa è da essere seguitata da' tragici; il che essi asseguiscono qualunche volta, accostandosi a' giudiziosi e non lasciando la natura delle cose, si scostano dal comune plebeio come indegno di poeta che tuttavia abbia da stare su la magnificenza e grandezza del dire. E perché Arifade era di sentenza che 'l lodevol modo di dire fusse il comune della plebe, è da Aristotile meritamente biasimato e è lodato quel modo che egli anco poco di sopra ci propose, quando disse che quelle voci che sono fuor del propio non portano con sé cosa alcuna di plebeio; ma in quanto s'accostano all'uso e con esso convengono, sono piene di luce e di chiarezza, la quale principalmente deve considerare chi parla e non affettar le voci tralate, ornate e lontane dal comune favellare per fare enigmi, ma per essere inteso da chi l'ascolta (servata la maestà). E di qui è ch'Aristotile giudica viziosa e biasimevole la troppa frequenza delle voci non propie e la loro troppa affettazione. —</p>
<p>Restò queto il Pugliese alle parole del Fiorentino, il quale poi ch'ebbe ciò detto, stato alquanto sovra di sé e ripigliato un poco di spirito, così ricominciò a ragionare: — Io tra me molte volte ho pensato onde sia che questi nostri volgari incorrano negli errori ne' quali oggi abbiamo veduto che incorrono, e non vi so trovare cosa che a ciò gli induca, se non il poco giudizio. E quello che ha ingannato molti altri, ha ingannato altresì l'autore della <title>Canace</title>; perché, veggendo essi che qualche sembianza di questi simili parlari e di queste simili voci, ne' luoghi in cui gli ha posti alle volte giudiziosamente il Petrarca e il Boccaccio, è di grandissimo ornamento alle prose dell'uno e a' versi dell'altro, ciò che l'uno ha seminato nel suo grande e vario poema e l'altro ha sparso in tutto il corpo del suo <title>Decamerone</title> con mirabil magistero, vogliono essi, senza alcuno avvertimento, accorre in ogni cosuccia che fanno. È mirabile nel Petrarca, nella Canzone:
<quote rend="block">
<lg>
<l>Si è debole il filo a cui s'attiene </l>
</lg>
</quote>
questo tratto:
<quote rend="block">
<lg>
<l>Ogni luogo m'attrista ov'io non veggio </l>
<l>que' begli occhi soavi </l>
<l>che portaron le chiavi </l>
<l>de' miei dolci pensier, mentre a Dio piacque; </l>
</lg>
</quote>
e l'ha fatto vizioso questo autore nel luoco in che fa Deiopea parlare colla sua cameriera, come poco ha vi mostrassimo. È luogo degno di molta commendazione nel Petrarca quello ch'è posto da lui nella Canzone de gli occhi, quando, volgendo al dolore il suo parlare, dice:
<quote rend="block">
<lg>
<l>Dolor, perché mi meni </l>
<l>fuor di cammino a dir quel ch'io non voglio: </l>
<l>sostien ch'io vada ove il piacer mi spinge; </l>
</lg>
</quote>
perché non ragiona ivi il Petrarca come si fa communemente ne' parlari che si fanno uno coll'altro, ma come poeta, sciolto da questo obligo, e come tale accoglie nel suo poema quello che gli pare atto a darli ornamento e leggiadria. E usando questo stesso luoco nel dolore di Macareo, questo autore il fa divenire vizioso, quando fa ch'egli parla al dolore così:
<quote rend="block">
<lg>
<l>Dolor, ond'io son pieno, </l>
<l>pace non vo da te, ma solamente </l>
<l>tanto di tregua, quanto </l>
<l>ùmi basti per udire </l>
<l>la brevissima storia </l>
<l>del mio nuovo martìre. </l>
</lg>
</quote>
e quel che segue. Perché come ciò saria stato dicevole in una Canzone, non conviene in empito di dolore, ove, avendo chi si duole l'animo oppresso dalla fiera doglia, non sta in sul vaneggiare; e se vi sta, come fa costui, toglie il verisimile alle sue parole: la qual cosa, quanto sia viziosa, l'abbiam di sopra abbondevolmente mostrato. Il simile fa Eolo quando, riprendendo se stesso ch'abbia uccisa Canace e data materia di morte al figliuolo, dice:
<quote rend="block">
<lg>
<l>Veramente in quel modo </l>
<l>che 'l sole colla sua luce </l>
<l>copre il giorno i splendori </l>
<l>ùdelle stelle minori, </l>
<l>col mio cieco furore </l>
<l>fatt'ho sparir l'errore </l>
<l>de' miei figli. </l>
</lg>
</quote>
La qual figura di dire è tolta da quel divin sonetto del Petrarca, ov'egli mostra che la bellezza della sua Donna fa dell'altre donne ornate di bellezza quel che fa il sole delle stelle minori, dicendo:
<quote rend="block">
<lg>
<l>Tra quantunque leggiadre donne e belle </l>
<l>giunga costei ch'al mondo non ha pare, </l>
<l>col suo bel viso suol dell'altre fare </l>
<l>quel che fa il sol delle minori stelle. </l>
</lg>
</quote>
Ma quanto tortamente questi usato l'abbia nel luoco predetto, voglio che voi stessi il giudichiate: oltre che in questo modo di dire che fa qui Eolo, è da notare che egli reputa minor fallo che suoi figliuoli così sconciamente e così sceleratamente si siano amati, che non è stato il suo in avere usato giustizia in darli morte; né qui bisogna fuggire alla pietà paterna, perché in molto minori peccati che non è che un fratello ingravidi la sorella, si vede che i giusti padri in uccidere i figliuoli hanno preposto la giustizia alla pietà; delle quai cose l'istorie parlano largamente. E esso Eolo poco di sopra ha detto, parlando col suo sciocco consiglieri, che non è lecito che la pietà impedisca la sua giustizia e perciò non vuole ascoltare i figliuoli che si difendano con lacrime e co' sospiri; e il simile disse anco a Deiopea, così dicendo:
<quote rend="block">
<lg>
<l>Non è ragion, né voglio </l>
<l>che per salvar lor vite scelerate </l>
<l>uccidiam la giustizia. </l>
</lg>
</quote>
Ma troppo lungo sarei s'io mi volessi stendere a mostrare quante volte, ne' suoi ragionamenti, questi ha tolto le maniere lodevoli da' buoni autori e le ha fatto biasimevolí ne' ragionamenti che fanno le persone di questa Tragedia. Basti adunque avervi mostrata la cagione del fallire de' nostri volgari e come quello, che ne' luoghi dicevoli ha dato ornamento e pregio a' nostri due non mai a bastanza lodati autori, dà a gli autori de' nostri tempi, che senza giudizio fuori di tempo e di luoco l'usano, biasimo e vituperio; talché quello che è virtute nel Petrarca e nel Boccaccio, diviene in costoro, per lo suo male usarlo, vizio grandissimo. E ove quelli veramente uomini dotti e eloquenti si posson chiamare, questi altri sempre sono tenuti fanciulli. —</p>
<p>Non vi potrei dire quanto attentamente fosse ascoltato da tutta la brigata il Fiorentino, e massimamente da quel nobile giovanetto, il quale, sempre da la sua bocca pendendo, non aveva mai altrove volti gli occhi. Ma poi ch'egli tacque, volendo incominciare a parlare il giovanetto, gli disse il Pugliese: — Siate contento, gentiluomo, ch'io mi chiarisca d'alcun dubbio, prima che più oltre ragionando andiamo. —</p>
<p>— Come vi piace — rispose il giovanetto. Allor disse il Pugliese, volgendosi verso il Fiorentino: — Fino da principio che entraste in ragionamento del Boccaccio, volli chiarirmi di quello ch'ora sono per domandarvi, ma veggendovi riscaldato sul favellare, non volli rompere il corso de' vostri sermoni. Ma ora ch'io vi veggio giunto al fine, vorrei sapere due cose circa lui: l'una, se voi stimate vero quello ch'oggi molti, e spezialmente Toscani, dicono: che 'l dire del Boccaccio non si deve seguire, ma l'uso della lingua e il parlare commune e il modo dello scrivere degli autori toscani d'oggi dì; l'altra, se voi credete ch'egli conoscesse la grandezza del suo <title>Decamerone</title>, che vi sono alcuni che dicono ch'egli il tenne minore di tutte l'altre sue opere. —</p>
<p>Sorrise il Fiorentino a queste parole, poi disse: — Quanto alla prima dimanda che voi m'avete fatta: che autorità si hanno ancora colle loro scritture acquistata costoro che dannano il Boccaccio, che debbiamo loro credere? Non vedete voi se dalle costoro composizioni si conosce di quante lode sia degno il Boccaccio? E non vedete se 'l tempo, che dirittamente giudica e senza passione, dà giudizio di loro e di lui? Talché egli ora doppo tanti secoli è più che mai chiaro, ove essi, nello stesso tempo che sono nati, a guisa dello animale Efemero, son morti. E come possono avere molta vita costoro con le sue composizioni, quando sono di così poco giudizio che schifano di pigliar vita da colui che giustamente si puote dire l'anima della toscana favella? Piacesse a Dio che tanto di credito si aggiungesse oggi dì alla nostra lingua che si vedessero sorgere tra noi tali scrittori che 'l Boccaccio devesse esser tenuto da nulla. Ma duolmi che, troppo confidandoci noi di noi stessi e male usando il dono che ci ha dato la natura nel farci nascere tra la più pura favella che 'n volgar si ritruovi, per lo poco nostro vedere vogliamo lasciare le biade per pascerci di ghiande. Per la qual cosa è stato mestieri che 'l Bembo, nato in parte di corrotta favella, per la diligente osservazione de' buoni autori insegni a' Toscani la lingua loro e dia loro le regole del parlare osservato e lodevole. Ma dogliamoci, poi ch'altro non ne possiani fare, della torta oppenione di costoro e preghiamo Dio ch'una volta gli acconci il gusto, e noi, fuggendo l'oscure tenebre del loro errore, seguiamo la mirabil luce del vero splendore del Boccaccio; al quale mai né tempo né invidia torrà punto del suo lume e della sua mirabile chiarezza. A quel che dite, che el Boccaccio non conobbe la grandezza del suo <title>Decamerone</title>, rispondo che coloro che così dicono sono ingannati da quelle parole che la modestia del Boccaccio mandò fuori quando disse, nel principio della Quarta Giornata, sé avere in Fiorentino volgare e in prosa e in stile umilissimo e rimesso composte le sue novelle. E non veggiono questi torti giudizi che, per contrario sentimento, egli aggrandisce quello che mostra d'abbassare. E avviene nel suo <title>Decamerone</title> quello che, della novella del Romitello che egli a sua difesa ivi recita, veggiamo avvenire: che egli colle sue parole, prima che la narri, l'abbassa di maniera che pare ch'ella sia la più vile che in tutta quella opera si legga. E nondimeno, chi con diritto conoscimento la mira, vede chiaramente che, per quanto è mestieri a quello per cui egli la induce, è tra le altre tale che queste possono essere giudicate dette da altre persone e quella sola da esso Boccaccio, tanto egli, fingendo bassezza, si scuopre di sé maggiore in simile occasione. E chi non direbbe colui sciocco che, veduto lo studio e la diligenza che ha posto il Boccaccio in questa opera circa la gravità, la dolcezza, la disposizione, il muover gli affetti in ogni parte, la varietà de' soggetti, l'accomodare il parlare a tante sorte di persone e l'altre tante virtuti in questa opera sparsa, giudicasse lui così privo di lume che non avesse conosciuta la luce che a questa opera dava, la quale (malgrado di chi non vuole) insino a' ciechi si manifesta. Oltre che nel processo dice pure egli che, quantunque le cose di che scrive siano umilissime, non s'allontana però dalle Muse né dal Monte Parnaso, per iscriverle: il che mostra che egli umiliandosi s'esalta. E la comperazione ch'egli fa della minuta polve spirante turbo (stando egli però sempre nella similitudine della bassezza) mostra che egli penso per questa opera alzare tanto il nome suo quanto è alzata la minuta polve dal vento. —</p>
<p>Al fine di queste parole, voltosi il Fiorentino verso il giovanetto Veneziano, disse: — Che ci volevate voi dire quando la gentilezza vostra diedea questo gentiluomo (e mostrò il Pugliese) il luoco che di ragione era vostro? —</p>
<p>— Io vi voleva dire — disse egli — che mi pare miracolo che, avendo questo autore in questa favola tanti e tanti luochi da potere commuovere a pietade, egli non l'abbia in alcuni d'essi conseguito. —</p>
<p>— Maraviglia videvrebbe essere — ripigliò il Fiorentino — s'egli l'avesse conseguito:perché le persone chegli introduce nella favola (come vi abbiam mostro) sono tali che, se vi fusse M. Tullio e Demostene che parlassero nella nostra lingua, e spendessero in ciò ogni loro ingegno, ogni loro studio, rimarria vana la loro arte e la loro eloquenza per muovere a pietade gli animi circa tali persone. È troppo gran cosa far venire, per grave sceleraggine commessa, una persona in tanto dispetto al popolo ch'ognuno le brami la morte, e poi pensare di poter trar pietà co' ragionamenti; oltre di questo, il modo di dire di costui è tale che, se vi fossero persone più degne di pietade che mai si trovassero, non saria atto a destare pietà nel più pietoso core che l'udisse; tal che mi pare potervi sicuramente dire che non meriti anco questo autore quella loda che disidera Aristotile ne' buoni autori delle Tragedie; la quale è che anco senza lo spettacolo muovano pietà, orrore, compassione, le composizioni loro negli animi di chi l'ode o di chi legge. Pure, per quanto io mi ricordo, egli è vero che quelle parole che fa Canace prima che s'uccida (non considerata la qualità della persona che le dice) potrian lasciare un poco di affetto nel cuore di chi l'udisse, che sono tolte da buon luoco e da chi sapea che cosa era muovere a pietade e a compassione; ma egli tanto le infrasca che ogni cosa si converte in fronde e perdono la forza. E quantunque paia che le querele di Eolo abbiano qualche somiglianza con quelle di Creonte, quanto all'affetto di piangere il morto figliuolo, non è però che crediate che siano atte a muovere compassione in questa Tragedia, come sono quelle di Creonte nell'<title>Antigone</title> appresso Sofocle. Anzi, chi con discernevole occhio considera la morte di Emone in Sofocle e quella di Macareo in costui, e la qualità dell'uno e dell'altro, e la cagione della morte d'ambi loro, e la cagion del pianto dell'uno e dell'altro padre, troverà quella proporzione tra il pianto d'Eolo e quello di Creonte che tra il convenevole e il disconvenevole. Il che fa che le parole di Creonte portano seco fiamme di pietoso dolore, ove quelle d'Eolo sono più fredde d'ogni diaccio. —</p>
<p>Poi che costui tacque, disse il giovanetto: — Io mi credeva altramente e ancor che non mi soddisfacesse questa favola quand'io la leggea, odendone però dir bene da alcuni uomini da bene, io ascriveva il suo non piacermi al mio poco giudizio, e così faceva inganno a me medesimo per non essere contrario all'oppenione di quei tali. —</p>
<p>— Se chiamate da bene chi non fa male, — disse il Fiorentino — ne potete avere udito dir bene ad alcuno, ma saria senza giudizio il suo parere; ma se chiamate da bene uomini dotti e di sano giudizio, non gli trovarete lontani da questa oppenione. —</p>
<p>Discese ognuno nell'oppenione del Fiorentino, e poi ch'egli tacque, il Pugliese che buona pezza avea taciuto, gli disse: — Deh, poi che siamo andati tanto oltre, e non ci avete fatta parola de' cori, diteci qualche cosa anco di loro. —</p>
<p>— I cori non erano nella copia che vidi io, — disse il Fiorentino — né ho parlato con persona che veduti gli abbia; però non ve ne so parlare. —</p>
<p>— In quella che vidi io — disse il Pugliese — era nel fine un coro picciolo. —</p>
<p>— Era anco nella mia, — seguì il Fiorentino — ove parea che volesse mostrare che l'orribili minacce, ch'avea fatto Eolo allo Imperatore, averiano tale effetto che non mancherebbe punto; ma non è coro da considerare, se non in quanto questo autore consideratissimo in tutta la Tragedia ha cercate le rime che vi si disconvengono, e nel coro che le brama, per le cagioni che abbiam dette, le fugge sì che non ve ne sono se non due che si rispondono: e è l'ultimo e breve, che devrebbe tutto esser composto alla dolcezza e alla moralità. —</p>
<p>— Delle rime abbia egli fatto ciò che gli è piaciuto, — disse il Pugliese. — A me non parve già che nulla vi comprendessi dell'Imperatore. —</p>
<p>— Anzi vi sono innanzi a quel coro — disse il Fiorentino — molti versi contra lui, e vi nota la strage chegli ebbe in mare quando andò ad Algieri, e poi gli minaccia ultima rovina e con questo coro gliele conferma; il che non mi è piaciuto ché, ancor ch'io non m'abbia molto da lodare di Sua Maestà, come colui che nato in città libera, ora per averla egli fatta serva e per non poter io tenere il giogo sul collo, me ne vo errando; pur mi pare che si debba esser molto circospetto in parlare de' grandi uomini. —</p>
<p>— Se così è come voi dite, parmi che diciate il vero, — disse il Pugliese — sì perché hanno i gran maestri lunghe le mani, sì perché il gracchiare altrui non impedisce il lor volere. Ma per mia fé, io non l'avea avvertito. —</p>
<p>— Leggetelo, — rispose il Fiorentino — e vedrete che la cosa e com'io vi dico. —</p>
<p>Essendo venuto il Fiorentino con queste parole al fine del suo ragionamento, il giovanetto Veneziano di nuovo così ritornò a favellare: — Io non vi potrei dire quanto mi maravigli che tanta copia d'errori si ritruovi in questa composizione, perché già intesi dal Magnifico Messer Giovanni Cornaro che, se mai fu posto studio e diligenza da uomo in compor cosa alcuna, ond'egli ne sperasse loda, questi in questa favola l'ha posta. Talché, veggendo io a quanto poco onore gli sia riuscita questa sua fatica e questo suo studio, mi sono di maniera sgomentato che credo che non porrò mai mano a penna per compor cosa alcuna. —</p>
<p>— Io vi conforto, anch'io, — rispose il Fiorentino — a non vi dare a comporre in materia alcuna, della quale non conosciate la natura e che voi prima non abbiate bene sperimentato s'ella vi è per riuscire o no. Perché, dandovi a comporre senza considerazione, potresti agevolmente incorrere ne' biasimi ne' quali vedete essere incorso costui. Né vi vale, figliuol mio, studio o diligenza che vi s'usi per farsi onore, quando i soggetti delle composizioni sono come vi abbiam mostrato essere il soggetto che si ha preso costui per comporne lodevole Tragedia. Perché, come le scelerate azioni (ché vi voglio parlare solo ora di questo, acciò che quindi voi ne pigliate il convenevole e il disconvenevole di tutti gli altri soggetti e con quanto guidizio si debbano scegliere le materie atte alla cosa di che si vuol trattare) non sono da lodare per modo alcuno, così quei poeti che si danno ad imitarle (che la Poesia da sé non è altro che imitazione) non ponno conseguire alcuna loda, perché qualora si pigliano queste azioni ree per fondamento, ciò che vi si edifica sopra è biasimevole. E quanto più il poeta s'affatica d'ornare simil soggetti, tanto si mostra di minor giudizio. E tali ornamenti sono, in materia scelerata quale è questa che per le mani abbiamo, come è il liscio sul crespo e rancido viso d'una vecchia che, quanto più cerca d'abbellirsi, tanto più laida e sozza si scuopre, e tanto ella è giudicata più senza cervello. Se non volete adunque, figliuol mio, che la vostra nave nel mare della gloria rompa a questo scoglio, qualora vi vorrete dare a compor Tragedia (che non voglio che di qui usciamo), fate quello che fanno i dipintori eccellenti nel dipingere, i quali non s'appigliano alle cose deformi, ma alle più notabili, in quelle forme che essi vogliono imitare col lor pennello; o vero che essi da sé le si fingono e in nobil soggetto mostrano nobilmente l'arte loro. Il che hanno eziandio fatto nelle favole tragiche tutti coloro che si hanno voluto scoprire eccellenti; perché, o tra le favole si hanno scelte le piene di maestà, o vero che essi da se stessi giudiziosamente le si hanno finte, come fece Agatone, il quale in ciò tanto di loda meritò quanto egli forse meritò di biasimo in qualche altra sua cosa. Appigliandosi adunque voi a simili soggetti, disponendoli bene, spiegandoli di maniera che vi sia il decoro, e delle voci e delle persone, e non vi allontanando dal verisimile e dal naturale, e servando gli altri avvertimenti, de' quali insino a ora avemo lungamente ragionato, tale che el vizio non pigliate per virtù e facciate divenir la virtù vizio, non devete dubitare di non riuscirne con sommo onore e fuggire il biasimo nel quale è incorso costui. Il quale nel largo e ampio campo delle favole ha fatto quello che fece già a Fiesole in un vago giardino una nostra villanella che, volendo torsi un fico da un ficaio che molti n'avea, tutti li toccò e s'appigliò finalmente al più acerbo che vi fosse; e ove le compagne (ché molte giovanette con lei erano) si faceano beffe di lei, ella, ch'avea trovato cibo simile al suo corrotto gusto, lo si trangugiò come fosse stato il miglior del mondo, e mostrò che differenza era da' buoni gusti a' rei, come costui in aversi eletto tra tante gravi e degne di Tragedia questa favola, ha mostrato che differenza sia tra chi manca di giudizio e chi n'ave nello scrivere. E posto che egli fusse lodato dal volgo indotto, il quale per lo più è cieco e senza giudizio e s'appiglia al peggio, perché la imperfezion sua fa che 'l reo e lo imperfetto gli piace come simile a lui, vi dico che è meglio a meritar loda appresso dieci o quindici giudiziosi uomini che guadagnare il favore di tutto il volgo. Così adunque devete voi cercare d'essere più presto lodato da' dotti, quantunque pochi se ne truovino, che dal semplice popolaccio: perché quelle lodi che da' dotti vi verranno saranno ferme e dureranno molto tempo, ma quelle dello ignobile volgo, come neve al sole, al conoscere del vero si dilegueranno. —</p>
<p>E ciò detto arrivammo a Rialto e ognuno uscì di gondola; e promisero tutti ch'altra volta che si trovassero insieme, il che speravano devere essere tosto, ragioneriano del rimanente. Questo è quello ch'io vi posso dire della Tragedia di Canace e Macareo. E vi ho riferito fedelmente quanto più ho potuto e quanto meglio ho saputo tutto quello che, e in Bologna e in Vinegia, da costoro ho inteso. Desidero ancor io che mi ragguagliate del vostro parere. E vi mi raccomando. Il primo di luglio. M. D. XLIII.</p>
<p>Il Fine.</p>
</div1>
</body>
</text>
</TEI.2>
