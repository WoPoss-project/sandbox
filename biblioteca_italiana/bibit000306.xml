<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Dragmalogia Johannis de Ravenna de Eligibili Vite Genere</title>
      <author>da Ravenna, 1343-1408 Giovanni</author>
    </titleStmt>
    <extent>193 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit000306</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Dragmalogia de eligibili vite genere</title>
        <author>Giovanni, di Conversino</author>
        <editor id="ed">Eaker, Helen Lanneau</editor>
        <editor id="ed2">Kohl, Benjamin G.</editor>
        <publisher>Bucknell University press-Associated University press</publisher>
        <pubPlace>Lewisburg - London</pubPlace>
        <date>1980</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Pisa</name>
      </respStmt>
      <item>Correzione linguistica</item>
    </change>
    <change>
      <date>2005-06-09T00:00:00.000+02:00</date>
      <respStmt>
        <name>Francesca Cascino</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-06-09T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>


<div1 n="Dialogo">
<stage>Collocutores.</stage><stage>Venetus et Paduanus</stage>

<sp><speaker>VEN</speaker><p>Advenire te sospitem, Paduane exoptate dudum atque amate, plurimum grator.
</p></sp><sp><speaker>PAD</speaker><p>Quin vicissim desiderio te ingenti, Venetice, adesse integrum conspicor. Sed quid necessarii, quid denique rerum fortuna? Sospesne ac felix?
	</p></sp><sp><speaker>VEN</speaker><p>Usque huc incolumi numero, sed haud usquequaque periucunda. Quenam enim esse mera iocunditas, bellis estuantibus, potest? Quae nimirum nos exhauriunt, vos funditus perdunt Mali causa, Euganeus ductor, acceptam sortem mestius pati.
</p></sp><sp><speaker>PAD</speaker><p>Quicumque culpe obvius obstare, cum valet, parcit aut dissimulat sic iuxta delinquit. Veneto noxa potius inuri debet.Erat enim illius urbis autoritas quam veneranda tam imperiosa finitimis, cuiusque nutu pax bellumque imminerent. Que si manus opposuisset, et Gallicana pridem et nunc strages abstitisset Euganea.
	</p></sp><sp><speaker>VEN</speaker><p>Quo pacto? Quisnam coercuisset Ligurum ducis insolentiam, cunctis paulo ante intentatis, arma cunctis horrendi?
</p></sp><sp><speaker>PAD</speaker><p>Erras opido. Homo erat ad omnia maxime quam natus ad bella, delicias omnifariam voluptatesque operoso queritans studio. Porro, qui Martiis gloriam artibus expetunt corporis illecebras contemnere, commoda calcare, prebere sese negotiis, discrimina haud magnopere formidare, animos militum presentia erigere, augere, audacie exemplum esse. Sed aversis studiis omnia agebat, aspectu et eloquio plus quam vir, audacia minus quam femina. Cumque tot populi, tot parerent exercitus, paucissimis notus, nemini prope adibilis erat. Quo factum est ut quam paucis communis, tam carus paucis, et quoniam eo ipso multis dispendio, multis etiam exosus foret. Quod si nostri ducis magnitudine animi invaluisset militarique audacia, que menia, quos populos sue terrore presentie non concussisset, non stravisset! Absente nimirum imperatore tepent, presente exercitus fervent. Cumque illum chori puellarum conclavisque potissimum vindicaret, pro illo stetit magis fortuna quam virtus.
	</p></sp><sp><speaker>VEN</speaker><p>Unde nam, ergo, bella, ipso superstite, semper tamquam Ydre capita rediviva?
</p></sp><sp><speaker>PAD</speaker><p>Quo altius montium iuga ornique tolluntur, hoc flatibus quatiuntur. Vicinam magnitudinem populi horrebant nec minus invidebant, ferocia precipue Tusca, que discidiis efflagransintestinis, ascitis, undequaque, seu veris seu causis ex composito simulatis bella venatur. Pelagariarum more navium turbine procelloso fruitur, mari sedato contorpet. Ardescentibus itaque nixibus, cum undique tiranno infesta esse moliretur, ad repellendum structa bella aut ultro inferendum ne struerentur, illum vigilare compellebat. Inde evenit ut qua depressum iri hostem arbitraretur, nonnumquam eius augeret imperium. Inter invidiam ergo vimque geminorum, hinc Tusci, inde principis Longobardorum, si Venetus intentasset ponique arma simili attestatione iussisset quisquis pacem turbaret Italicam vires et subsidia partem in contrariam relaturum, quis contramoliri, quis arma exuscitare ausus fuisset, veritus opes tantas adversariis affuturas? Verumtamen prudentes scientesque, dum partium favorem adeptum iri autumant, amborum perdunt. Silere preterita libet. Mantuanum, seris pene subsidiis, de victoris manu vix erutum, minore certe mortalium iactura furorum initiis valuit obstari. Pridem sane Robertum Bavarie ducem non ausim pronuntiare imperatorem; quid enim ignominiosius Cesaree maiestati quam si mercenarius imperator agnoscitur? Hunc, inquam, elatio Florentina stipendio pellexit in Latium – et quanta spe, Deus bone, quantis sponsionibus, quanto laudum incremento! Et quo cuncta, nisii propter vicina odia? Que si demas, laudes, sponsiones, dona, pretiaque prorsus arescant. Pudor Italice probitatis accire barbaros, quo preda barbaris pateat Italia. Usque adeo urunt odia! Cumque nemo principum Latiorum Florentinatium votis hostilibus ab Euganeo alius consonaret, ut dici solet scutum sibi et lanceam constituerunt. Inde, pronus ad arma parique morbo deflagrans, tot laboribus, periculis, sumptibus, rerumque suarumingenti iactura Robertus maturavit. Imo, adeo stimulavit adventum ut Paduana regio nepotum quoque etate demolumenta commemoret. At qui applausu ingenti speque plurimorum adventaverat eatenus moram traxit quatenus edaces Padua valuit explere, devorataque soli feracis pinguedine, spe irritos lusosque dimisit. Potare et cum uxore Schachis ludere Cesari iuge negotium erat. Nempe qui subigere Italos vino et otio putant virtutem Italicam nesciunt aut insaniunt! Discant ac memorent, quemadmodum sapientia barbari, ita armorum magnificentia ab Italis anteiri. In quibus unanimitas si vigeret, omne genus externum vano fabe grano prorsus non licerentur. Verum discissi odiis alliciunt hostes et nutriunt. Quanto igitur sanctius atque fructuosius fastigium Venetorum exordiis autoritatem obiecisset: “Quid, Florentinas, tibi cum barbaris? Tuo num patiar odio gentem feram, avaram, exlegem, improbam in Latium trahi? Non annuam, non feram, non sinam! Si minus quiescet odium vestrum, at quiescant arma. Quisquis exercitum parabit, exercitum et omnes copias contraponam. Dominantem Ligurum metuis? Tecum, si insurget, insurgam. Si vero inquies bella insuscitaveris, Liguri partes communiam.“ Huiusmodi sane protestationis tonitruo nec Bavaria foret accita nec Gallia bellis lacerata. Verum dum somniculosis vicinos furores oculis intuentur, communi plerumque alluvione exundantur.
	</p></sp><sp><speaker>VEN</speaker><p>Vere assertionis seriem infitiari nequeo. Sed quid? Inviti rebus exteris immiscemur, negotio nostro vacamus, suorum aliis curam omittimus. Merces quoque nos et lucri estus, fateor, vindicat.Paci rursum ita studemus ut quamvis irritati semel et iterum ad ferrum prorsus lenti surgamus. Nequaquam dissidio proximorum sed concordia letamur fecundique sumus. Hanc ultro et vocati libenter inserimus et fovemus. Namque, sublato Mediolani duce, inter eius superstites Euganeumque pacem legibus equis pepigimus. Captivi Padue ex primatibus restituti; sanctum utrinque vulgatumque fedus. Sed mox hostico Paduanus annixu Mediolanensi hostes omnifariam solicitat, excitat, contrahit. Necdum mense exacto, calcata pace, neglectis autoribus pacis, federeque contempto, Guelforum ope Brixiam, Insubrium primam caputque, occupat; qua cede Ghibelinorum virorum, senum, feminarum, puerorum notum est, diffamatum est, et apud superos conclamatum. Sed quam, averso numine, civitate potitus est, tam exitu indecoro deseruit qui, velut exxitio Ghibelinis accessit, tam infaustus decessit et Guelfis, miro Dei iudicio, ut civitas impatiens unitatis civili vicissim dissidio repente concideret. Ad has nempe victimas nuntiatum iter temere nimis annuimus, nam si stare contentumque suis esse finibus Paduanum senatus censuisset, nec miserabili cruenta suorum cede Brixia nec suborta mala sequentia. Quippe ferox animus armis abstinuisset nec spem invadendi vicinas urbes nec manum erexisset. Ceterum dum secura post tergum omnia iudicat, sponte obvios impetit, usque adeo preceps dum nos quoque tandem experrectos ad intercipiendum improbos conatus impelleret.
</p></sp><sp><speaker>PAD</speaker><p>Que Venetos ratio in iram succendit? Nec invadebantur nec petebantur. Sua omnia illis pacata, tuta omnia. Nec rebus nec hostile finibus quicquam intentabatur. Quid ad eos si quavocaret fortuna secundo flatu decurreret, nisi forte, quod assolet, premit successus invidia?
	</p></sp><sp><speaker>VEN</speaker><p>Haud hec aberit causa, semperque prosperitatis livor incrementa morsabit; verum alia vel maxima aderat. Namque dialetice rationis lex admonet: qui in mediocri superbus fortuna extra mensuram insolenter egreditur, in maxima cohiberi non poterit. Si favilla tamen inferatur incendii, quidnam erit si in flammam excreverit peritura? Cum autem imperandi libidine et una urbe impotentiores subicere insolens decertet, renuat pace componi, sed usquequaque bella potius estuet, struat, cogitet, credo etiam somniet, quanta superbia, quanto item vicinarum rerum exitio Verona ceterisque urbibus Cispadanis potiatur? Quare sperata illa magnitudo Veneto bellum ac turbinem in tempore minabatur, qui nequaquam quod in Paduanum acies struxit sed magnopere arguendus quod sero oculos aperuit. Interest enim rei publice non quod obest modo in presenti, sed quod posset obesse, repulsare; riteque per vim coerceri ad quietem convenit qui nequitia quieti aliene degrassari non desinit. Iustoque iudicio datum celitus reor ut qui tantopere armis ceteros perturbasset adversis idem armis fatigetur.
</p></sp><sp><speaker>PAD</speaker><p>Falleris. Minime fatigatur, quin suo nunc tempore fruitur, experiri se suasque artes iuvat. Omnes enim ad que bene didicere voluptate trahuntur. Quis porro instantius bella studuit in pace? Quis providit exactius? Quis uberius instruxit? Ei pax theorica bellorum est, bella vero sunt pratica. Tanta siquidem bellandi subiciendique proximos fines libido incessit, ne occasioni usquam deesset, ut ceteras studiis curas Martiis supponeret. Primumnempe, quod preteritorum nemo principum sue gentis, longe quamquam sapientie rerumque ac civium gloria venia dixerim precellentium, umquam attentavit, urbem validissimis tutam menibus muris recinxit; turribus auxibus fornicalia intercolumnia, supervacuum opus, implevit; pontes abscidit; portas deformavit angustiis. Edes, insuper, amplissimo urbanorum detrimento, contiguas menibus demoliri iussit, signa prorsus timeri quam diligi studentis omniaque struentis ut subditos infrenaret. Ad hec litterarum studia, decus, et gloriam urbis hactenus nostre posthabuit; litteratos omnifariam contempsit stataque omnibus stipendia interdixit. Nam quicquid ex vectigalibus, tributo, exactionibus, rapinis, coentionibus congeri valebat, in usus bellicos servabatur. Cunctis preter armigeros, qui velut in sentinam facinorum ex omni alluvione confluebant, tenacissimus; his liberalis etsi indulgens, his blandus erat. Nemo felicius Paduam accessit, presentius nemo receptus est, quam qui vel glisceret bella vel nosset. Studiorum autem studiosorumve sapientie iactura omnino nulla. Inde pater et patronus Saccomanorum et Saccardorum (ita enim abiectissimus quisque turbe castrensis nominatur) unus ipse predicari. Quo dempto usus horum nullus ac iners vita contemptaque prorsus iaceret. Iactari et ipse tali predicatione letari atque apud hec monstra in pretio et admiratione haberi glorie ascribere. Verum sperare eiuscemodi hominibus qui nullis laudibus fulcirentur grandescere claritudine insani est, optare improbi. Quanto illustrius philosophorum, poetarum, ceterarumque precellentium dignitate scientie personarum susceptor amatorque audiretur! Ob istos quidem amari et honorari, ob illos dumtaxat metui odirique contingat.In quo genere laudis Mediolani dux, Johannes Galeaz, magnifice se curavit. Nam quisquis singulari virtute scientiave prestaret, hunc ad se trahere iacturam, quantalibet summa, non duxerat. Ad Galeaz ergo undelibet quivis sapientie laude clari coibant. Huc autem, premissa fama, quicquid undique nefariorum hominum qui patrie, qui parentibus qui flagitio et cedibus invisi suis forent, qui denique legibus honestarumque artium institutis obstarent, quibus prorsus abuti vita voluptas foret, confluebant. Quibus nusquam alias salus securitasque pateret, premium et gratia presto erant. His festum se liberalernque agebat. Quin etiam, ex agris iuventutem pellexit, facileque a glebe labore ad arma, ad cedes, tum spe predandi, tum adhortationibus, tum blando favore donatiumculisque impiavit. Ac brevi in otium et sevitiam pronos ex colonis vispiliones sanguinarios et latrones, raptores, inque omne audaces nefas reddidit. Quo civitas infelicius nichil umquam vidit. Namque tot hostes quot agricolas habet; predia aut illaborata aut dominis, superbiente villico, infructuosa. Continuo preterea agrestes in armis aut fossis eruderandis aut vallandis castris aut aversa per itinera fluminibus alveandis esse urgebat, ita ut deserta cultoribus rura silvescant nec fecundent ubere solito civitatem. Atque ex hoc insolentia rurestribus tanta, licentiose presumptionis venia, incessit ut non exteris modo viatoribus sed ne patronis quidem urbanis spatiari per agros tuto satis liceret. Atqui adeo mentes infecit armorum studium placere tiranno ut urbs ipsa, honestissimis quondam celebris et populosa erudientium discentiumque choris, philosophorum, iuristarum, medicorum, facies manipulorum castrensium appareret. Nullus cultus nullusvehabitus civilis modestie civibus constitit; quin scientie professores, insignibus sapientie deiectis, quo aditum et gratiam sortirentur, stipendiario se habitu deformarent. De quibus ludicram sed veram Ravennas, olim cancellarius, solebat ferre sententiam, quatenus dediscerent didicisse.
	</p></sp><sp><speaker>VEN</speaker><p>Ravennatis huius tum scientia tum virtute confertum laudibus nomen audio. Nostin? Itane est?
</p></sp><sp><speaker>PAD</speaker><p>Probe novi, nam vulgata passim in dictis factisque experientia patet. Et Francisco Seniore, nato quoque, iubente, que res publica, quis princeps que urbs ministerium huius legationis non probavit? Si igitur apud vos ceterosque hanc prope oram populos extimatione licet, quantula vobis laudis portio contingit. Ad nos, qui vitam diu moresque probavimus, sine invidia, quod rarum invenias, inter aulicos civesque versatus est, homo utique solitarius, iusti verique amans, pacis artiumque bonarum adhortator. In universa civitate nullum vel abstinere ab eius laudatione vel non queri de eius abscessione facile reperias. Orare homini aut meditari que dictaret aut legere que memoraret iuge negotium erat.
	</p></sp><sp><speaker>VEN</speaker><p>Quam dudum aula famulatum Euganea produxit?
</p></sp><sp><speaker>PAD</speaker><p>In senium usque, sine querela et reprensione, equus ac dexter vivens. Quod, abiturus, magnifice in ipsius Carrigeri facie, natis apparitorumque manu astantibus, ultro testatus ait: “Abeo, princeps, gloriam conscientie mecum ferens, quod octo propelustris tuo et genitoris obsequio famulatus. Nichil infestum, nichil arguendum in me censuistis. Grator nimirum quod tua et cunctorum dilectione ac laude discedo.” Quas penitus voces prefectis aule, qui domini consilium appellantur, cum valefaceret impressit. Querentibus namque et egre se eius recessum asserentibus ferre, “Sic,” inquit, “inter vos agens, semper annixus sum meam uti absentiam mesti acciperetis.” O paucos de se idem proferre valuisse!
	</p></sp><sp><speaker>VEN</speaker><p>Cur ille dominus virum adeo predicatum et expertum decedere sit passus opido miror!
</p></sp><sp><speaker>PAD</speaker><p>Nemo in tanta civitate non miratur. Sed admiratio procul absistat si quisque hunc et huiusmodi professionis homines quam flocci fecerit Euganeus norit. Quem quo pectore gestaret hinc licebit advertas. Cum per Henricum Gallum et Michaelem de Rabata, quibus internuntiis Carriger pene singula digerebat, deposci Ravennas veniam abeundi mandasset, ultro hac assertione concessit: “Utinam sic omnes alii facerent!” Vox ista nimirum palam fecit, et, si in posteros evasura sit, faciet nec animo complexum esse diuturnum servitorem nec liceri studiosos litterarum.
	</p></sp><sp><speaker>VEN</speaker><p>Indigna, mehercule, principe qui suos amet inexcusabilis adeo licentia! Sed edisseri efflagito parabolam quid sibi velit, “Utinam sic omnes alii facerent! ”
</p></sp><sp><speaker>PAD</speaker><p>Siccine habes ut pronam adeo licentiam improbes et verborum sensum minime attingas? Is prorsus est sensus, ut omnes sapientie intentos, inertes ad ferrum, insolentesque facinorum, quoniam quicquid eiuscemodi personis impenderetur dispendio ascriberet, cupiat absistere, tamquam onere solvendus inutili.

</p></sp><sp><speaker>VEN</speaker><p>Itane vita homo ille sumptuosus extat, eoque degere apparatu deposcit ut regiis opibus gravis sarcina videretur? Diuturna precipue fide genitori, mox deinde sibi famulatus.
</p></sp><sp><speaker>PAD</speaker><p>Quod ceteri admirarentur atque magnopere in primis senior Franciscus, tam diu favore aulico circumfusus, nullum traxit ab aula contagium elationis, iactantie, vanitatis; cumque secundo principe uteretur, nichil minus quam aule blandimentum duxit Dudum iussus ire Sermeolam, urbis Padue suburbanum quo se Lombardus otio litterato contraxerat, puero comite pedes iit. Re profecta, vesperi contantur confamuli ea luce ubinam abfuisset. Causa exposita, quo foret vectus equo rogitant. Ille “Fratrum Minorum,” iocabundus respondit. Ilicet risare singuli, temnere, arguere quod pedes tantisper commeasset. Frugique hominis minime libertatem sed arrogantiam potius suam contractam ex aula mensi, factum improbabant et ad ipsum usque Franciscum principem detulere. Is, ut natura magnificus quique haberet in deliciis Ravennatem quod pedibus iter vasisset, familiari monitu increpuit. Tum ille, “Scio idque apprime gratissimum duco,” inquit, “dominator optime, equos aulicos, ceu tantopere tua clementia semel et iterum largitur, obtulit, usu fore semper michi; ex arbitrioque indulgentia tua opportunos exciperem. Verumtamen priore suetus fortuna pedare, nolim hisce consuescere deliciis quorum fieret absentia, si presens desereret condicio, difficilis.” Ita respondit, ita fecit, ita vixit, ut afflante profectum nullum et reflante fortuna defectum nullum sentire videretur. Ex quo satis animadverti licet quam erat tenui retinendus impendio, sed quorum virtus despicitur contingit ut persona etiam contemnatur.
	</p></sp><sp><speaker>VEN</speaker><p>Infaustus nimium profecto huius nominis famulatus, qui,si in equissimum virtutis interpretem incidisset, nequaquam hasce pateretur angustias.
</p></sp><sp><speaker>PAD</speaker><p>Minime falleris. Si enim qua erat apud genitorem et genitum omnesque pariter aulicos ea extimatio insignem ad aliquem principum detulisset, qui pacis mallet quam belli artibus inclarescere, esset pro voto rei familiaris instrumenta sortitus. Sed, quod solet, in maligno aere cum floreret, exaruit. Nam preter multiplicem corporis servitutem cum familiam Carrigeram ingenii opibus multifariam exornaverit, laudabilis tamen officii ab his quibus debuit cura nequaquam perpensa est.
	</p></sp><sp><speaker>VEN</speaker><p>Licet nunc princeps torpeat ad virtutes, tamen, diuturna radicatus mora et compositus ac senex, quamobrem decesserit, ratio haud satis patens linguas solvit. Nam si fortuna aberat quam meruisset, nichilominus equanimiter que aderat frueretur.
</p></sp><sp><speaker>PAD</speaker><p>Tibi quoque, quod solet inscios ac de rebus temere iudicantes ad verberandum excitare, admirationem peperit ignorantia. Ceterum qui aule conditio quam ex olim augusta in angustum et in dedecus ex decora variaverit, et in deterius quoque variatura videtur, intelligit, nequaquam unde tute miraris hunc emigravisse mirabitur, sed diuturnam potius moram extendisse culpabit. Enim vero primum liberalitas omnis exclusa, sine qua nec aula claritudinem nec servare frequentiam ac per hoc nec hominum fidem valet. Quippe, ubi nemo fructum sperat, nemo diligit. Ita enim providentia superior instituit ut qui virtute non mereatur emere pretio amorem conveniat. Favor hominum prodiens ex virtute constantior, mercenarius autem fugax. Quod vere tragicus monuit: “Pretio parta pretio vincitur fides.” Atqui, avaritia coartante, illo ignominie ventum ut atria illa, litteratissÃ­mis quondam ac militaribus viris imaginumque domesticarum gloria splendidissimis celeberrime frequentata et celebratafrequenter, lixarum nunc ac villanorum imperio cesserunt. Muneraque aulica, a prestantibus solita dudum ex urbe civibus laudabiliter ministrari, servi ac serviles turpiter occupant, collata nimirum concubinarum maritis. Quis impresentiarum expensis dispensandis, thesauro quis cogendo, quis stipendiis exolvendis, quis obeundis muneribus, quis negotiis imperandis nunc prefectus? O pudenda temporum ratio! O iactura preterite maiestatis! Qui porro muneribus gerendis a principibus destinatur, decet ante omnia, quo admirabilior adeunti compareat, forma prestare, quatenus rursum autoritatem pretiumque honori suscepto vindicet. Fama clarus haberi et nomine integer debet; ut autem postremo accipiendis aptius reddendisque responsis satisfaciat, facundie elegantia prepollere. At isti contra, pene pueri et pridem omnes aut rustici aut turbe forensis rudes incultique, sermone tardicordes, virtutis inopes, nequitie divites, morum civilium ignari, contemptibiles vita preterita odibilesque presenti, accepta autoritate superbiunt et reverentia atque honore dignissimos calcant. Condiunt cuncta mendacio, arrogantia depravant. Quid concipiat mente qui ei quem merito contemnit supplicare compellitur? Assueti honoribus, magistratibus functi, cives quantopere venerari coguntur impurissimum ephebum qui paulo ante concubinus, mox emissarius concubine, primatu collatisque privatum supra modum opibus antecellit et omnia sub se videt. Quis ferat? Quis non rubeat? Quis non indignetur et inardescat per eiusmodi monstra substerni, stipendia item, provisiones, ac premia supplex postulare?
	</p></sp><sp><speaker>VEN</speaker><p>Ede, queso, quamobrem eiusmodi utatur prepositis. Nam pars optima glorie principantis de prefectorum virtute sintillat,velut ignominia fuscatur. Qui enim ministerii pondus ignorant ipsa que tractantur damnabiliter maculant, quosque mereri gratia debuit, alienant.
</p></sp><sp><speaker>PAD</speaker><p>Avaritia primum. Hoc namque genus hominum, ceu nullo dignum est, sic nullo pretio famulatur. Adde quod licentius obsequiis utitur, imo vero abutitur, quoniam quicquid libet in eos licet quos ab imis sordibus erexisset. Concubinarum quoque thoris federatos et collato autoratos honore sibi tenacius astringit, paraphernalisque instar ipse honos adiungitur.
	</p></sp><sp><speaker>VEN</speaker><p>Quid igitur? Gerant impii vices suas. Quid cancellariatum quid aulicum primatum, quid locorum hominumque deseruit consuetudinem?
</p></sp><sp><speaker>PAD</speaker><p>Numquam inter improbos probosque, omni licet occasione sublata, convenit. Quippe mali in bonos, minime quia lacessiti, sed quoniam ultro mali sunt, degrassantur. Boni vero facinora nocentium equanimiter ferre valent, amare numquam valent. Porro noster iste nec ius cancellarii nec meritum nec gradum sensit, elatis hominibus, quo ne exercita virtute claresceret, per diversa sese studia obicientibus.Quamobrem simul advertit perastutos obstare provectibus periculosumque potentiori contendere, eo maxime quod qui imperaret hisce rebus indiscretus ac negligens foret, cessit arrogantibus. Mercenarias partes assumens, nichil preter quam quod iuberetur eniti. Quam reris onerosum, cum studiosi hominis dictata censerent, qui litteras nesciebant et sine dicendi lege dicendi legem prescribebant? Illius profecto imperii et aulice claritudinis nomen calamo exornavisset, si emittenda pro eloquentie arbitrio licuisset venustare. Sed, velut olim questus est Plinius, illitteratas litteras edere iubebatur. Quamobrem nuncupari cancellarius summopere vetuit; scriba uti erat concessit. Talis itaque forma talisve dignitas cancellariatus quem tu et nescii liceris extitit. Sub hac mole tamen equanimiter imperia tulit, donec preter illiuscemodi contemptum annonaria quoque pactio subducta et stipendia non soluta sunt.
	</p></sp><sp><speaker>VEN</speaker><p>Quod dedecus, quam indignitatem audio de aula Carrigera? Vile est, culpandum est. Quo maiorum constantia, quo fides, quo munificentia abiit? Quid enim referri turpius valet indigniusve de dominante cognosci quam sponsa dedicere et stata obsequiosis alimenta deducere? Vulgaris id de se exhorruisset audiri.
</p></sp><sp><speaker>PAD</speaker><p>Regnantes quemadmodum leges non verentur, ita que legibus constant minime reverentur. Hinc fides et constantia plebeis nunc cessere. Potentes autem quam inferiorum vim, tam voces negligunt; quoniam simulac avaritia invaluit, viluit prorsus gloria, cuius desiderio sublato fama non licet. Igitur cum diuturnam servitutem minime licere et sponsionem sepenumero cumulatam sanctaque scriptis ac sigillis pacta non constare conspicaretur, quid tum agat liber animi et secularium studiorum fugitans homo? Indignam certe contumeliam et parasitis scurrisve supplicare non tulit, ac immerita exasperatus iniuria decessit. Quanam spe moraretur cum indignissimos quosque extolli et non nisi predonibus quique pacem odissent locum ac gratiam patere cerneret? At conceptam penitus iram abiturus evomuit. Siquidem Micaelem Rabatam et Henricum Gallum, primos in aula, libera palam indignatione, alloquens, “Silere nequeo,” inquit. “Debitores michi estis, totiens promissa Francisci dominatoris propensius replicantes,mentiti vel quod non promisit, assentando vel maligni ut impleret quod spopondisset, minime procurando.” Abiit igitur, et sibi sero locorum et hominum consuetudine remoratus, quod inde licet advertas. Nempe Udinatium populus, biennio ante exorationibus iteratis, ampla cum sponsione ut ad se transiret extorserunt. Ad quem comitandum educendumque Patavo honoratos ex civibus destinavere. Sed notorum preces et caritas loci utilitatem prolatam supergressa est, ut exoptatam occasionem prorsus omitteret. Divinitus tandem evenisse arbitror ut homo pacificus et turbinis osor, ne ingruentibus obrueretur procellis, abscederet. Quod ipse diu ante presagiit, asserens unde decessisset prolapsuram in deterius loci semper esse fortunam.
	</p></sp><sp><speaker>VEN</speaker><p>Seu temere seu mentis auspicio, verum protulit, verum vidit, secundumque numen habuit. Attamen nullus admirari nequit quod totenni famulatu sub Francisco Seniore, deinde sub genito, precipue carus utrique, nullas opes senecte solacia corrogavit. Et specto novitios acceptorum pompa diffluere.
</p></sp><sp><speaker>PAD</speaker><p>Deus liberat et custodit ab omni malo quos elegit. Iste nequaquam inter optimos enumerarii valet, nec rursus inter malignos debet. Porro assertum illud, si cui rationarium olim vacet, evolvere ex ordine et minime casu reppererit prodiisse. Non est autem quod pauperem admireris hominem, utique simplicem, astipulatum honestissimis studiis, nec simulare nec dissimulare patientem, et quicquam ex alieno poscere ac de proprio negare iuxta verecundum. Ad hec artes omnino quibus crescitur metiturve fructus in aula semper exhorruit.

</p></sp><sp><speaker>VEN</speaker><p>Vellem has ipsas nosse. Quenam sint, edoce, rogo.
</p></sp><sp><speaker>PAD</speaker><p>Series producta nimis, quam nec nosse plenam nec explicare posse confidam.
	</p></sp><sp><speaker>VEN</speaker><p>Poteris qui conversatione didicisti. Vel saltem quorum meministi dum tantisper vicissim fruimur, absolve.
</p></sp><sp><speaker>PAD</speaker><p>Quo tibi moriger obtemperem, minime quatenus tantam rem explicare sufficiam, que longa inter aulicos vita recensui ex multis pauca subiciam. Primum namque omnium, aulicaturus in ipso tirocinii aditu patientia corpus atque animum communiat. Quicquid dicatur et iubeatur primus excipiat. Non laborem, non vigilias, non itinera, non obsequia, quamvis indecora, nefaria, ima, declinet, sed ubique gaudeat vel gaudere fingat. Quodque tolerantie affine est, ad convicia surdescat. Hic risabit obsequiosum, ille detractione mordebit; alius vera peccata, ficta alius obiciet. Mores alter et verba imitatione deludet. Omnes huiusmodi culices nichil sentire vel equanimi alacritate perpeti, non autem despicere assimulet.
	</p></sp><sp><speaker>VEN</speaker><p>Cur non despicere?
</p></sp><sp><speaker>PAD</speaker><p>Quoniam plerique insolentia magis quam nequitia infestant. Verum dum contemni se animadvertunt, quos irridere presumpserant odiunt ac hostes fiunt. At dum familiariter licentiosos excipiunt, ridentium molestias sopiunt demumque favorem socium emerentur. Porro quam surdus ad oblocutores, tam sit ad efferendum sese audendumque temerarius. Inter pares negotiis obeundis nulli pretium faciat, nullum respiciat, nulli deferat. Verecundia omniset tepor omnis abeat. Non preire socios, non se ultro ingerere, ministeria preoccupare, ulla mentis deiectio respectusve recellat. In aula temeritas verecundiam ablegat; inverecundia temeritati nutrit audaciam et sepenumero successum parit. Magnum, mehercule, fructum etiam adulatio comparat; consonet namque pro conversantium varietate ac vanitate, fronte secundus et ore. Idque perscite quippe haud minus est opere ficto placere quam vero. Quemadmodum enim vera laus nonnumquam indecenter exprimitur, sic sepenumero mentita contemnitur. Ille porro qui dixit, “Aiunt, aio; negant, nego; persuasi michimet assentari omnia,” quibus servandum id foret premonuit. Ceterum apud cordatos versutosque, qualibus hominibus plurimum aula fulcitur (nam vecordes segnesque eliminat), veritate ut hauriatur illinenda est. Successu carebit si patens nudave prodierit. Idcirco, ne ante deprendatur quam feriat, est fucanda; nam qui usquequaque assensionibus insinuare se nituntur, aliquando sensuri sunt illum Celii morsum, ut ait Anneus: “Dic aliquid contra ut duo simus.” Nichil item assentari dominantibus pertinacie et presumptionis est, omnia vero vanissimi nebulonis. Que igitur quisque callebit, assentandi adulandique vicibus callidius utetur. Inde fructum et affectum leget. Adulator enim quidam velut aulicus ypocrita valet iure censeri. Nam sicut humane laudis favore Dei amor plerumque simulatur, sic amor hominum utilitatis intentione confingitur Unde potest non ab iure adulator facetus, seductor, et auditorum auceps nuncupari. Est insuper adulatio falsa minoris assensio. Nempe aut virtus affirmatur adesse que abest, aut vitium abesse quod adest. Grandificatur item quod exhile bonum est vel exiguum asseritur quod damnabile malum est. Quo fit ut in adulatione ferme semper intercidat falseenuntiationis assertio. Nec solum in assensione aut fictione continetur, sed plerumque etiam, dum probitas laudatur et vitium improbatur, ingeritur; quoniam sive laudes probanda seu detestanda improbes, placendi et minime veritatis studio adularis. Atqui circumstatur principibus terre, et vera aut mentita laude corarm quas colunt persone predicantur, e regione insuper quas odere damnantur. Verum quia nequaquam id zelo veritatis effutis, adulantis vices subis. Rursus, haud modo bene fari de bono et male de malo, sed etiam arrisio, derisio, applausus, admiratio, fletus, comploratio, ipsa quoque salutatio assentatoris nonnumquam tela sunt, quibus superborum vanorumque pectora sauciantur. Pape, quanta verbulum plerumque illitum adulatione perreptat! Communi usu compellando et respondendo “Domine” dicitur. Quid adulator nisi semper adiecerit? Cum interim vel ab ipsis qui amare et amari artius extimantur, talis adiectio in omni penitus sermone taceatur. Quemadmodum hec vocula, sic expressiones, innumere assentationes condimento saporantur. Erat Antonius Meneghini, perfamiliaris seniori Francisco et ob facinora quoque percarus, vafer siquidem ac varius homo et qui scelus nullum perderet, moliri ac referre mala iuxta pronus. Hic Francisci dicta, levia licet interdum ac vana, quasi oracula rapere, admirari, stupere, referre, probare cunctis. Quid de homine facile adeo ad nutum, voces, sensumque flectente concipias? Profecto quam vultus volubilis est, tam fides extimari debet. Raro enim evenit ut qui mendaciter presentem laudet, idem absenti non detrahat. Sed parum est voces, quin mores, cultus, studiaque adulantur. Cum enim placere certatur, eorum vitia student imitari quos colunt. Nam censetur quisque mores comprobare quos imitatur.Quo fit de presidentis morbo ut sumat civitas tota contagium ut, verbi causa, bella regnantis, studia, cultusque iuvabit armorum. E vestigio aurarii vota faciemque suscipiunt, et laudatur peccator in desideriis anime sue. Bella probabunt, arma fervebunt, castrensium habitum capient, ac in ferrum pronum iter ostendent. Quocumque denique affectu animus laborabit, impinguabitur oleo peccatoris, quod non est aliud quam evertentis et everse mentis assensio. Velut confessor Carrigeri huius qui stuprare puerum quam virginem perlaudavit minime notitia caligante, verum curavit, quod animadvertit favorabilius auditum iri, calcata veritate sonare. Porro, quemadmodum aulicus assentiri et assentari pronus, ita poscere impudens et improbus debet. Tempus usque occasionem statumque rerum intente versando, quatenus sibi oblata opportunitate non desit, presto sit ac vigilet ut letum mero, hilarem nuntiis, solutum venereis, festum iocis primus occupet, laudet, iactet, magnificet, postulet. Grandopere item iuvabit cum donantur adesse, quoniam exhilarati honore missorum, quo interdum ipsi quoque magnifici videantur, que recepere dispergunt. Quo sepenumero evenit ne inverecundior quisque ad exposcendum abeat indonatus. Quippe, educata magnificentie prestantia, munifica negareque verecunda natura dominorum est, quoniam testimonium maioritatis est dare. Idcirco quanto quisque animo excelsiore nascitur, tanto ad erogandum presentior invenitur. Quare leti festique maxime liberales existunt. Alia in iactantiam, alia in pretium laudis fundunt. At ministri voluptatum consciive facinorum haud modo nequiquam poscunt, sed ultro quoque donantur. Bombosolum Marchio, Montursium Carriger, Guido, Ravenne dominator, Gerundinum ditavit et sublimavit. Bernabos quoque, Mediolani princeps,fuit indulgentissimus medicine; aliique multa obsequio turpi largiter prebuerunt, quamquam eiuscemodi exuberatio, velut qui largiuntur et quas ob res merentur qui suscipiunt, pudenda est. Ita nequaquam in ratione liberalitatis et munificentie ac per hoc nec glorie quidem ascribenda; quicquid autem virtutis studio bonorumve suffragiis erogatur iustum decus ac laudem comparat.
	</p></sp><sp><speaker>VEN</speaker><p>Dare largius esse prestantis. Sed dudum comicus lamentatur inique fore comparatum ut qui minus haberent semper aliquid divitioribus adderent. Ita nunc quoque experimur; quin etiam, sapiens ille Hebreus quodam loco docet pauperes esse divitum pascua.
</p></sp><sp><speaker>PAD</speaker><p>Dixit et legitur. Non quod fieri debet sed quod fieret admonuit. Esse autem excelsioris tribuere negari nequit, quoniam est actus principii et celestis ordo fatetur. Nam hoc est proprium divine maiestatis ac maximum, ut quemadmodum a nullo extat, ita quicquam recipiat a nullo, tribuat autem cunctis. Sedem quippe propiorem sortitis primo sue bonitatis munus inspirat, qui lege caritatis proximos orbes moderantibus accepte largitatis beneficium impartiuntur. Atque sic deinceps moderatrix queque natura, prestantior participatione sue felicitatis, dempta refluoris expectatione, ultro influit. Itaque amor divinus per moderatores celicos, velut irrefluos fontes, indefessa largitate partiliter iuxta rerum modulum ad nos usque demanat. Huiusmodi sempiterno benignitatis ordine Deus omnia diligit, dirigit, conservatque omnia, quoniam omnium summus omnibus presidet. Ita qui bene presunt, utilitati subiectorum indulgentes, accepte potestatis munus liberali erogatione diffundunt. Ex hoc nimirum fonte liberos educamus, protegimus, consulimus; atque ista dignitatis lex ad omnino inanimata quoque protenditur. Namarborum rami frondes, fructus a radice tamquam a parente accipiunt, nec retribuunt. Belue rursus, suis queque pignoribus afficiuntur, fovent, et componunt. Quodque a maioribus dedicere, caritatem, studium, ac indulgentiam, minoribus conferunt. Datum nempe utilitatis in se et honoris continet rationem; idcirco testatur Aristoteles avaros et ambitiosos gratari muneribus quod utilitatem et honorationem referre viderentur. At vero que superioris emanant largitate opis et beneficii potius vocabulum sortiuntur, eademque nonnumquam adornamentis accedunt. Perexiguum namque regis obsonium grandi largitioni comparis antecellat. Namque familiaritas presidentiumque dilectio, ex virtutum meritis prodire iudicata, gradum efficit, quia non indignus laude censetur qui honore dignissimis placet. Proinde, que regnantes impendunt, instruunt et exornant; eis autem oblata honoris ac fidei professionem gerunt, et exenia sunt nuncupanda quam dona, altera namque parte utilitate manca deficiunt. Quid enim afferant ad abundantiam inexhaustam? Nichil preter honorem et amorem Domino Deo possumus reddere pro omnibus que tribuit nobis. Quid est? Regi amplissimo urbanus quispiam vel agricola, cum tali collatione crescere nequeat, augmentum certe prestare non potest, quod fidem studiumque testetur potest.
	</p></sp><sp><speaker>VEN</speaker><p>Si dominatores acceptis minus adiuvantur, quid exactiones, tum private tum publice, quid tributa populos aggravant?
</p></sp><sp><speaker>PAD</speaker><p>Sicut una quevis domus vel agrariis vel mercenariis proventibus vel mercatura consistit et regitur, ita urbes et regna vectigalibus tributisque, cum etiam populis censuariis, amplitudinem et statum servant. Quod ergo est negotiatori lucrum, mercenario diaria solutio, et redditus civi fundanus, hoc imperiis vectigalia, tributa, indictiones, et quicquid ex mulcta criminali fisco leges ascribunt, quicquid item victis hostibus eripitur autimperatur. His iusti principis magnificentia instruitur, his gaudet, et a subiectorum coentionibus, rapinis, ceterisque tirannice cupiditatis artibus abstinet. Ac velut pace facultatibus civium parcit, sic insurgente bello cives ultro arma suscipiunt et quasi apes, “incolumi rege mens omnibus una est.” Quoniam ergo publice tanta supplentur, quod privata cuiusquam veneratione redundat, minime incrementum sed grati affectus testimonium est, quemadmodum quicquid offerimus superis pie summisseque devotionis officium convenientius appellatur. Quo enim donare modo ferar cui nichil sum donando profuturus? Quamobrem pleraque a feudatariis vasalisque annua redhibitione collata principibus habenda sunt honoris insignia. Iam vero clientes multa patronis, coloni quoque tribuunt multa. Verum que nequaquam spontali affectu demanant favoris aut opere pretia sunt, non autem dona. Est autem donum rei possesse datio ex affectu prodiens, virtutis eius respectu qui accipit. In predictis vero ceterisque similibus largitionibus quas minime dantis affectus emittit sed necessitas extorquet, iniquam versari consuetudinem comicus ipse causatur, ubi superiorum favor magis emitur quam donatur. Sed evenit divini ordinis providentia ut quam locupletis gratiam pauper redimit, tam, quo potentis firmitas consistat, pauperis cultus ematur a divite. Quo fit ut, ultro citroque necessitate cohibente, ita egeat minorum presidio magnitudo sicut magnitudinis adminiculo ipsa minoritas. Sed iam cepta redeat oratio. Quoniam hasce artes Ravennas servare non didicit, aruit quemadmodum nec iniusta probare nec obsequium celicole, quod aulicantibus potissimum evenit. Posthabere quotiens in dies et horas insidias divitibus strui, quotiensviolare pacem, absistere a fide, immeritaque cede emulum tolli! Nosces et audies quod probare non solum verum insuper approbare, et contra reclamante propheta dicere pro audientium libidine “bonum malum et malum bonum,” nisi tamquam amens mavis infidusque reici, compellere. Verum profecto qui scripsit protulit. Exeat aula qui vult esse pius, etiam qui iustus, qui vericola, qui innocens; quare conscientiam ponat et se ad fas nefasque omne componat qui gliscit in curia provectum. Necesse preterea, quatenus solicitus ac diligens opere curialis ad manumque gerendis primus negotiis habeare, haud modo familiarem operam sed divini quoque cultus omitti. Siquidem, piorum hominum studia memorias obire, sanctorum ad sacra perstare misteria, assistere verbo Dei, aulico vix tota etate continget. Cur ita? Quia, ut legitur, nemo potest duobus dominis servire. Si provehi flagitas honoribus aulicis uni eius servitio, proscriptis ceteris, intendito illique totus vive. Quod arguisse intelligi satis valet qui ait totam prorsus vitam aliud agentibus elabi. Quamobrem hisce rebus que memorate sunt illa quoque haud mediocris iactura additur, amissio temporis. Quantula vite portione sibi fruitur curialis! Ab ortu lucis ad primam facem aut iugis assistes aut atria cenaculaque obambulabis, multis multigenisque confusus, audiendo vana vel fabulando vel etiam componendo. Atque ita inerti statione, gressu vago, invia dictione, tempus teritur. De quibus prophete vaticinium impletur: “Transierunt in vanitate dies eorum et anni eorum cum festinatione.” Ad sexagesimum usque annum, Montursius aulicam egit indignitatem et odium retulit. Huic dierum nedum ac noctium sed ne horarum quidem ius erat. Memini, quo biduana vacatione frueretur, semel etiterum finxisse langorem. Tanti est curie ambitio ut te prorsus ipsum non habeas. Quid enim, dum opes exaggeres, inferioribus imperes, a vicaneis timearis? Erat homo probe sagax ad fingenda, ad aliena vigil perscrutanda, ad referenda non segnis vitia, que quemque facile tirannis insinuant. Horum iste de quo agimus usquequaque fuit imprudens; cumque nil conducibilius quam residuum tempus litterarum utilitati impendere arbitraretur, osus expertia virtutis otia, que ab servitiis fragmenta temporis superessent sibi colligebat in usumque vertebat. Qua quidem virtute cum debuit laudem, apud aularchas detractionem meruit. Quid ita? Quia nimirum despicit aula aspernaturque simplices vita, mites, ius equumque preferentes. E regione autem simulator, fictor, varius relator, delatorque ilico fortunatur. Magnopere item conducit haberi munificum et dapacem quatenus comparium favorem emat, superiorum redimat formam, preterea, si adest, cultu servare, si minus, utcumque fingere et citra invidiam cultum ornatumque producere. Nam mundus corporis et ornamenta gratiam cumulant et pretium nanciscuntur; quippe quorum magis exteriora pensantur, crebrius inde vocantur, addicuntur negotiis, legata mandataque ferunt. Eo maxime, si venustas in moribus, lepos in ore, in convictu iocunditas eluceat, facile ista in sublime aulicum tollunt.
	</p></sp><sp><speaker>VEN</speaker><p>Pape, mores ut aulicos numerose recenses! Nec ambigo quin esse ita opere pretium sit. Culmen namque regnantium bonorum malorumque obsequio fulcitur. Quo fit ut si quem videas, uti est plurima portio, abiectum genere, excordem, sine doctrina, sine virtute, prestare, dubitari nequeat sceleribus gradum emeruisse. Nam ut locus ille virtutis officio probos, sic vitiorumopera quosdam provehit. Quare minus iam admiror si liber animus et evi memor seque frui gnarus ultro ab aulicis abstitit. Sunt tamen qui parum sani capitis existimant, quia splendidis apud aulicos titulis fulgebat, ad pedagogii nebulas descendisse. Quippe inter primos locus ei fuisse vicissitudoque ac nomen fertur. Etiam domini se adiectione et scribi et appellari audiebat. Nunc, quod cerdonibus tonsoribusque evenit, magister vocatur.
</p></sp><sp><speaker>PAD</speaker><p>Qua potui memoria patefeci quibus moribus quove ingenio curialis fructus ubertas metitur. Sed quantula portione? Neque nossem, neque possem quibus instruitur aula monstris hac potissimum etate contexere. Ceterum quod hunc nescio quo inter primos loco et honore functum audis, cave ne id ei quasi ab aule assumpto munere sentias provenisse. Nam si quid claritudinis gratieve tum apud aulicos tum apud cives tulit, extimationi docti rectique hominis, que passim de ipso predicabatur, et nulli aulico favori collatum est. Itaque minus piguit linquere cuius absentia nichil esset amissurus. Unum, fateor, aula contulit: virtutes eius usu dabat agnosci. Et o superi donassent ut tam credita a dominatoribus sententia eius quam merita laudata fuisset! Numquam profecto in has calamitates Paduani incidissemus. At vero pro speciosis illis maximeque domini, quod impresentiarum magistri vocabulum subeat, opinari videris eius adornamentis fore sublatum discretione rerum. Opido falleris. Duo quidem nomina sunt tota regione distantia, dominus et magister, quorum alterum quidem casus dare, alterum numquam valet. Quot a rastris, a strigili, dominatum asciverunt? Sepenumero exercitus ipsi, ceso imperatore, e vestigio alium surrogarunt. Notius est quam explicari velit exemplis quam repente tirannus tirannosuccedat. Nox una, imo hora, ut evadat quispiam dominus efficit. Magister ut fiat vix plena vita contingat. Paulo ante, Verona capta, quot mox ipse introitus dici dominos effecit? Negari nequit magno discrimine subitus honor partus. Quid autem? An non principum nuptie celebritates, natalia, aliave solennia sine discrimine, sine metu, sine labore, quodque detestabilius est, sine merito, milites ac per hoc dominos creant?
	</p></sp><sp><speaker>VEN</speaker><p>Haud tempero michi quo minus tue narrationis cursum intercipiam Quid quod iuniores ac scioli, imo pene pueri, cum e grammatice cunabulis ad dialetice rudimenta conscendunt, magistri dicuntur et salutantur?
</p></sp><sp><speaker>PAD</speaker><p>Ita iuris auditores mox domini appellatione venerari superbiunt. Primum honos iste sapientie cuius studium adiverunt, demum persone que non est sed quam formare suscepta eruditio despondet tribuitur. Igitur illi magistri quoniam eo luminis intellectualis pervenire sperantur ut alios docere, isti vero domini, ut alios regere queant, intempestiva veneratione feruntur. Atque sic laudabilibus calcar initiis et testimonium future probitatis prodit utrimque vocabulum. Iuniores vero ac sciolos error aut etiam consuetudo vulgaris tam inconsulte magistros appellat quam ludibriose milites ac domini fiunt multi. Sed accipe in huiusmodi questione quid Galeotto Malateste dudum Johannes de Lignano Bononie respondit. Cum enim, astante legato, per otium dictio vagaretur, mirari se Galeottus inquit cur, iuris minus animadversa dignitate, iuniores ad doctoratus apicem proveherentur et scioli, quod minime evenire absque doctissimorum fame detractione valeret, Johannes “Amabo,” ait, “exemplo vestro, qui militie indignos temere ascribitis, contagium traximus.” Mordaciter nimium, sed vere profecto Nam et pueri et militarisglorie ludibrium histriones militiam assecuntur, et domini fiunt, ceu nescio quis Aldobrandinus, lixa et manipularis timpanista, apud nos domini vocatione a cunctis, vel ab ipsis quoque principiis, clamatur, usque adeo glorie defensione contempta ut cum ipso non pudeat quem rident ac ludibriant appellationem habere communem. Ex quo liquet quam vaga sit denominatio que ridiculis quoque contingat hominibus. Adde quod sive quisque natura sive casu sive merito prestat dominum rite se audit. Sic avus a nepote, pater a liberis, vir ab uxore, a cliente patronus, iudex a reo, religiosus a layco, a discente preceptor, nauarchus a nautis, multique multifariam a multis audire se dominos queunt; magistros non queunt. Quippe id nomen ingenio rationisque prestantia comparatur, unde valet qui magisterio fungatur dominus, licet non continuo qui dominus habeatur dici magister possit. Dominus siquidem, cum imperiosa coercendi potestate eminentiam in supposita designat, ideo timoris est potius quam amoris. Quod per Malachiam Deus expressit: “Si ego,” inquit, “dominus, ubi est timor meus? Si ego pater, ubi est honor meus?” Ex quo tam magister domino quam pregravare amor timori videtur, quam rursus amari prestat quam timeri. Nimirum domini appellatio Deo vero unice, sicut verus honor et gloria, congruit, ut cui extat in cuncta potestatis irrefragabilis plenitudo, et omnia ineffabili obedientia famulantur. Ideo canit ecclesia: “Tu solus sanctus, tu solus Dominus,” quoniam solus potest quod vult, et nulla creatura potest quod ille non vult. Ex quo liquet vocabulum quo tumemus et superbimus tam falso quam indecenter assumi. Cur, forsan poscis? Quia nemo in quemquam et ne in quicquam quidem ius plenum habet. Nichilominus superbia tirannica iam nomen acceptum a fonte fastidit, iam, se hominem ministrumque divine iustitie esse minime advertens, dominus vocari mavult, et qui audit et profert uterque fruitur falsitate. Neque enim cuiquam vere contingit, qui non valet omnia que iubet,ut impleantur, etcui plura contradicant. Eia, perge, ubi talem contatus ostendas? Mensurno pactus stipendio famulus te dominum appellabit, loquetur, nominabit; sed quantulam in eum exerceas potestatem, quotiens omitti, quotiens perverti coirrasceris imperia? Non est speciosus adeo titulus iste tantaque dignus admiratione nisi apud improbum quemque sue conditionis oblitum, aliene potestatis ignarum. “Si violandum est ius, ob imperii causam violandum est.” Ex Euripide Iulius Cesar suam vocem fecit, ab scelestibus deinceps ac simili estuantibus libidine collaudatam. Verum qualem meruit exitum nacta haud minus continere periculi quam decoris ostendit. Non est, ut perversi quidam ferunt, redimendum vite vocabulum precipue librantibus instituta esse imperia nequaquam ut populi serviliter pareant et privatorum facultates expleant imperantium voluptates, aut alieni pudicitiam thori secura libido defloret. Sed ut publica potestate privatis sceleribus obvietur, pax custodiatur, violentia propulsetur, componat unius providentia cunctos ac dirigat quo merito primatus ac reverentia prestetur a singulis.
	</p></sp><sp><speaker>VEN</speaker><p>Tuus iste sermo de gubernatoris officio in hanc me coniecturam divertit, uniusne principis an plurium dominatu ceu nostra ceu Tusca felicius urbs regatur. Ede, queso, quid censes.
</p></sp><sp><speaker>PAD</speaker><p>Unius non modo optimi, tunc velut numen esset in terris, sed vel mediocriter boni eligibilius esse regimen arbitror.Quam in sententiam allicior quod omnis creature status, quo similior conditori, hoc pulchrior, ordinatior, et perfectior existit. Quare, cum rerum autor et rector unus sit, unius gubernamen, quoniam universi conformius, melius esse iudico. Cui rei illud quoque attestatur, quod in urbibus que multitudine temperantur, quo serius consultiusque res geri queant, ad paucorum numerum potestas contrahitur; uno enim nichil est paucius.
	</p></sp><sp><speaker>VEN</speaker><p>Hoc responderim: nonne decem prudentium uberior sententia quam solius? Et si uberior, cur non melior?
</p></sp><sp><speaker>PAD</speaker><p>Quia numquam valens est quam una. Quamquam enim plurium intelligentia plura concernat, haudquaquam tamen consentienter adeo ferventerque agenda disponit. Mirabile sit quinque nedum inveniri decem ad unum, omni dempta varietate, concordes. Velut enim duas facies sine differentia, ita duas voluntates sine discretione sententie difficile poteris invenire. Quin unum vix offeras cui nulla pulsetur varietate iudicium. Et licet una cunctorum ad unum ratio obiectum feratur, sensum nichilominus emulatio et arrogantia detorquebit humana. Quia dum quisque vel notitia rerum vel autoritate prestantior haberi tendit, minime que verior sed que sua extet sententiam teneri certaverit. Taceo studia partium, tecta odia, invisos civium honores quo estu distrahunt voluntates. Quanto item veneno aspergat avaritia senatum Iugurta decedens Roma testatus est: “O urbem,” inquit, “venalem et facile perituram, si emptorem invenerit!” Quod de vestra Carriger senex crebro exprimebat, expertus pene cunctorum favores esse venales, qui cum ad privatum aliquid detorquentur, mox rei publice utilitas claudeat. Quod in unoprincipe valet nullo modo contingere, quoniam adversum se contaminari ipse nequeat et omnem regni utilitatem omni attentione custodiet. At vos, posco, tantisper ignoscas si vestram rem publicam exempli gratia nominaverim per quam omnes sumo.
	</p></sp><sp><speaker>VEN</speaker><p>Age, ut iuvat, nomina. Nichil succenseo! Scio enim neque odio neque livore sed veri studio tua verba prodire.
</p></sp><sp><speaker>PAD</speaker><p>At vos inquam, coacto senatu cuncti num de re publica indistracta cogitatione pensatis? Et nullis privato curis angimini? Alius piperis, cotoni alius, ille argenti, hic lane, ille uxoris zelo. Quis ere alieno, quis suo distrahitur? Et quota ordinis tanti portio incomminuta attentione in ordinem coit? Quia nimirum plus utilitas presens quam sperata sentitus, urget quemque quod proprium novit ac diligit. Dominatori vero quia proprium sunt universa, et emolumentum iacturamque singulorum propius sentit. Quicquid imperii autoritatem pondusque respicit, ad id totus iacendo, vescendo, deambulando refertur et impendet. Adde quod ad gratiam, liberalitatem, clementiam verti facilis, facile suadetur. Exoratur facile quandoquidem amari optet et coli; que nisi munificentia et placabilitate non assequetur. Multitudo autem surda et pene inflexibilis ad beneficium, ad veniam. Nam nisi consonent universi, frustra postulabis. Quod ferre desideras, inhibebit alius, quatenus publice utilitatis asseratur diligens asservator, officium liberalitatis impleri; alius, ut cultor iusti rigidus metuatur, veniam negabit erranti. Amplo alter animo dona et largitiones magnificas suadebit; contra, qui angusto singula digerit, publicis facultatibus censebit esse parcendum. Quid multa? Dum sua quisque passione raptatur, difficile est plures habereconcordes ac per hoc et impetrari quod cupitur.
	</p></sp><sp><speaker>VEN</speaker><p>Quid quod periculosissima sors est, ubi unius furori impune quod libet licet? Velut premium ita ad penam facile unus impellitur.
</p></sp><sp><speaker>PAD</speaker><p>Nichil est adeo nature adversum hominis quam sevitia, quam feritas. Solvit enim sociam caritatem que mutuis simul opitulationibus affectus contrahit. Iustus autem princeps de iustis enim sermo est. Sicut imperio, ita quibus ornatur imperium, multitudine gloriabitur. Ideo tamquam sedulus pastor oves morbidas sanare medicine remedio, insanabiles et contagiosas subtrahi cede curabit. Ac per hoc pronus ad gratiam, ad penam lentus agetur. Ex animi prestantia indiscusse donabit, ex gravitate discusse damnabit. Ac ceu optimus paterfamilias singula circumspectans fiet de singulorum incolumitate solicitus. In ducatu autem politico, quia nullus est cunctorum pastor, nullus ovibus studet, sed suo quisque negotio propius insudat, cum, senatu dimisso, sua quisque negotia repetit. Quotusquisque illo aciem refert quod in commune digessit! Adde quod virtutes principis magnanimitas, munificentia, benignitas, iustitia, moderatio, clementia raro in privatis, in uno, rarius in pluribus inveniuntur. In dominantibus aut vere sunt aut verarum simulacrum iactant. Quippe, amplissima orti fortuna magnificeque educati, magnis etiam assueti, proni redduntur ad magna. Item maiorum imagines nec non proprie estus glorie tum ad magnifica, tum ad liberalia factaque clementer calcar additur. Hinc rursus facilius donant, remittunt facilius, quia nec in acquirendo laborant, nec patiuntur iacturam largiendo. Ideo etiam presentiores ad veniam quoniain emereri quibus ignoscunt et offendi non posse cognoscunt. Privatoautem natura, tametsi regias virtutes impresserit, raro tamen usus facultatem exhibuit. Quemadmodum insuper labor in acquirendo sentitur, sic manus in dispergendo contrahitur. Quo fit ut parcius utantur qui divitias peperere. Idcirco, ut predixi, princeps, quia comminui non sentit, liberali effusione letatur, et glorie detrimentum arbitratur non impartiri quod donando nitet amplius quam servando. Porro quam, uno principe, rerum protendatur felicitas, hinc latissime claret quod ingenia philosophorum, poetarum, oratorum, historias describentium alumnata, fota provectaque a principibus animumve principis gerentibus reperies. Augusto orbis domino, Maro, Flaccus, Naso, ad nostra usque tempora celebres, aliique incelebres non pauci, indulgentia liberali vacationem et facultates otiis habuerunt. Deinde orbem Iustiniano moderante, formam et ordinem iuris civilis utilitas cepit. Nostram prope etatem rex Robertus physicos, theologos, poetas, oratores, accumulatissimo honore effusaque largitione confovit. Quisquis in orbe terrarum litteris fructum expetisset, ad eius regiam minime frustra confluebat, erat enim tamquam sacrum studiosorum domicilium patens. Bernardinus, Ravenne dominator, Bocacii studia magnifice instruxit. Cuius ante avus Guido sic Dantis presentia gloriabatur, ut non modo ad nutum cuncta suppeditaret, verum etiam tamquam privatus eius conversatione familiariter uteretur. Sic deinceps Iacobus de Carraria Petrarcham a Mediolani tiranno Paduam blanda elicuit instantia, cui et liberalem magnifice et amicum familiariter se prestitit. Quem mox dominator filius haud minus asserta dilectionis munificentieque attestatione percoluit. Nicolaus insuper, Marchio Estensis, litteris plusquam militariter indulgens, qui poeticam et historias nossent, munifice admisit, eorumque presentia velut deliciis fruebatur. Novissime omnium in hac virtutis laude Iohannes Galeaz liberalitatem supergressus est, non dico poetas et oratores, qui rarissimi comparent, sed medicosetiam et iurisconsultos qui predicarentur ad eliciendum fruendumque indiscussa erogatione munificum. Quid? Producta nimis series si tum priscos tum nostros evolvere pergam, qui incredibili voluptate studiosos ascivere. Et ascitos benignissimis suffragiis sunt prosecuti, quod, ubi imperet multitudo, raro leges, factum rarius cernes. Profecto poetica numquam, oratoria, philosophia, cronographia, ceteraque sublimis opere studia, dempta principantium liberalitate et cura, eo decoris incrementique pervenissent. Quot item viri militares, rei familiaris angustia contracti, quot nobilitate singularique aliqua dote laudabiles, principum gratia, recepti sublevatique sunt? At dominans multitudo nullius virtutem gratis respicit, mercenarias recipit, otiosas aspernatur. Dum enim quisque vel stringit nummum vel extra limen gloriam non licetur, poetas ut non sapit ita contemnit, et mavult canes alere quam philosophum aut lectorem. Quod quam officiat glorie silentio coercere non possum! Vestra res publica, florens et nagnifica, quam nulla Europe felicitate rerumque amplitudine equiperat, uno dumtaxat urbis nomine pervagatur. Cum autem clarissimis viris speciosissimisque exemplis fulserit per tot secula, domi ac militie illustria facinora quis novit? Quis legit? Quis meminit? Suis nota temporibus, obducta nunc oblivionis nube, laudibus vacant.
	</p></sp><sp><speaker>VEN</speaker><p>Infitiari nequit et absque nota ruboris audiri. Que res publica terra marique totum orbem gestarum rerum gloria eo usque maximis editis operibus percensuit, memoratuque digniora tum pace tum bello gessit? Quorum quidem si florerent historie, vix Peno Romanoque cederemus, verum insudamus suam quisque domum auro locupletare quem fama; quamquam minime desunt,arbitror, qui gesta annalibus cogant.
</p></sp><sp><speaker>PAD</speaker><p>Caduca profecto conviviorumque simillima predicatio; nam maternis aut nudis vocibus alligantur. Quo fit ut, quemadmodum rudes picture, specientur ac ilicet pretereantur. At vero scita ac dives oratio splendorem indit rebus et imprimit maiestatem, efficitque ut ex lectione voluptas, ex voluptate laus, ex laude fama prodeat. Illud preterea meritis laudibus officit, quod eam si qui lucubrationem capessunt vestrigene sunt et abrogatur rerum fides. Nam sicut propria laus indecenter exprimitur, sic proprie gentis honor sine mendacii suspicione aut culpa iactantie non extollitur. Unde Roma ab externis scriptoribus gestarum rerum gloriam plurimum mutuata est, quorum otia principes fortuna vel animo, plenis favoribus aluerunt. Quippe, rarum ac celeste munus, eloquentia, non est negotii et indigentie, sed quietis et opulentie. “Oportet,” inquit Aristotiles, “preexistere victum et vestitum et reliquum famulatum.” Quatenus ergo scriptoris partus prodeat absolutus, voluptate necesse est et libertate fruatur, quod monarcha dominante sepe, politia raro, contigisse memoratur.
	</p></sp><sp><speaker>VEN</speaker><p>Nequaquam falleris, quia tacitis raro studiis erogatur e publico. Quemadmodum enim plus sentit, ita plus utili quam glorie annuit multitudo. Hinc mercatura nobis quam poesis aut philosophia pondus habet, licetque amplius qui vias maris quam celi aut virtutis, et navis flexus quam planetarum novit. Idcirco omnium qui operas prostituunt eoque vehementius quo instantius callidiusque apud nos fortuna provehitur; his autem qui sequestres seducta virtutis opera seque frui nituntur, laus forte contingere fructus vero vix posset.
</p></sp><sp><speaker>PAD</speaker><p>Nec minus apud nos. Simulac optimorum spreta curastudiorum castrensibus mercenariis impensus est favor et pretium et a sapientie studiosis tamquam ignavis belloque malis aversus. Sed eorum, quamvis suum otium a rei publice negotiis procul agunt, haud est, ut arbitrantur, inutilis et repudianda vocatio, nec iacture deputandum quicquid eis impenditur. Cum enim nichil agere videntur, plus sepenumero quam turbulenti plerique et qui curiosissimi in re populari iudicantur ad communem utilitatem conferunt. Magna namque et salutaria, bona diutiusque constitura, pertractant; et sine invidia, sine ambitione, sine querela degentes presentibus recte vivendo et utilia scribendo posteris consulunt Tam mehercule, opinor, ad bene vivendum virtutis exemplum quam ad bene pinguendum iusta valet imago. Quod si noster hic dominator poetas et philosophos uti siccarios predonesve coluisset, has numquam angustias deflessemus. Intueris tamen quanta vi licet vestris inferior viribus obstet et prodeat. Quid hoc? Certe quia unus omnia circumspicit, unus deliberat, unus iubet. Simulac autem res provisa est, actutum impletur. Vos vero, cogendo senatum, rogando sententias, disserendo, disceptando negotia, tempus teritis; ac repetentes agenda, prorogatis ipsaque prorogatione rimis produntur. Nam sicut vina diligens licent attentio per dolia plura vix potest absque effusione distribuere, sic difficile est ut nulla parte fatiscat in plures deliberatio circumducta. At cogitatio dominantis non ante sentitur quam in opus imperium traducatur. Quamobrem senatus consulta, quoniam sepe fissuris extillant, vel dilata impediuntur vel obstructis artibus evertuntur. Quid, preterea, quod unus dominus ferventius amatur, timetur instantius, ceu qui in dextra contineat et probis meritum et penam inferre ignavis. Idcircopresens armatis addit audaciam, segnitiem demit. Ductores autem multitudinisque propositi non amantur, quia benefici non sperantur nec venerantur. Non enim licent, dum perfunctoria et non solida dignitas extimatur. Quo fit ut plus virium exercitui adhortatiuncula principis addat quam quevis munera privatorum. Nature siquidem opus est ut quem fortuna sublimet admirationem quoque superadiciat ex ipso que venerandi usu gignitur in animis populorum, quedam reputatio maiestatis, quod nequit privato contingere. Cui si ulla ad tempus dignitas agenda mandatur, non illi honos aut reverentia, sed ei vicaria cuius gerit imaginem redditur. Plerumque etiam vitia que tegebantur exerit et, qua potuit licere, despicitur. Esto animum principis conferas: utique magnitudinis et munificentie referre vim quam non didicit nesciet. Sicut enim ceterarum artium, ita dominandi melius dexteriusque negotium ducitur, si annis teneris usus impresserit. Audaciter dixerim artium nullam difficiliorem, et tamen nulla magis cupitur aut minore scientia tractatur. Pretura vero popularis nec mera nec diuturna vix concedet in habitum; cum enim incipit disci, traditur successori. Unde si quid magni regendo concepisset, privatus obliterat. Principi continuatione ipsa dominandi virtus scientiaque imprimitur, ex quo pondus quoque dignitatis assequitur. Cumque non est nisi homo et nonnumquam animi feditate minus quam homo, tamen absque adoratione et reverentia non aditur. Quare hisce rationibus unius sceptro quam plurium felicius agi urbium gubernacula reor.
	</p></sp><sp><speaker>VEN</speaker><p>Etsi quod fers de regnante singulari tua suadere nititur oratio et iuvat rationes audire, nulla tamen felicitate et opibus est nostre civitas adequanda; et nichilominus multitudinegubernatur. Quod sententiam tuam videtur subruere!
</p></sp><sp><speaker>PAD</speaker><p>Ubi similem prodes? Nam quemadmodum situ, totius vite ratione a ceteris variat. Oligarchicus principatus est diligenti pene tirannidi compar, propter quod Franciscus prior tirannorum urbem nominare solebat. Que si unius ductoris clavo gavisa fuisset, iam maria omnia terrasque susciperet. Vicine profecto urbes que pluribus subesse fastidiunt regi Venetiarum ultro paruissent. Itaque minime quod tenor ille principandi solius regimini pregravet, sed deteriorum collatione precellitis. Nam vetus dictum est: cui caput languet, cetera membra dolent. Circumsitarum urbium cui non doluit, imo cum non dolet, caput? Ex quo tabe et macie cernuntur exhauste. Nam quemadmodum in capite vires resident animales indeque cerebri virtute sensus corpori ministrantur, sic ex virtute presidentis ordo ac modus fingitur civitatis, divina attestante scriptura qualis est rector civitatis, tales habitantes in ea. Quare ne vero contranitamur. Regibus primum genus hominum coiisse et ortas urbes excretasque licet affirmemus. Per reges Romanum fundatum est et vires cepit imperium. Deinde, ubi regi superbo superbi cives parere contempserunt, populariter res acta est, Deus bone, quanto fluctu et turbine civitatis, primo tribunis plebis, deinde militaribus, mox insolentia decemvirali populum urbemque vexantibus! Infitiari non possumus Romanum populum sub consulibus magna gessisse, licet despectum sepe atque derisum. Sed quantulum est ad eam collatum magnitudinem imperii et dignitatis ad quam sub Cesaribus exauctam sublimatamque legimus. An tamen forsan Romanorum et non aliarum gentium regibus regna floruerunt? Imo etiam reginis imperantibus ad incrementum et gloriam pervenerunt. Semiramis, Thamaris, Marpesia regna duxerunt, protexerunt, auxerunt. Atqui Atheniensium etLacedemoniorum predicata res publica opesque et bellis externis et civili seditione semper turbulentissime fatigate sunt, sub regibus respirarunt. Quid longius peregrinor? Quid externa vexo? Quid maius, quid imperiosius nostra urbe civiliter gubernata? Sed, velut ceterarum multitudo, continuo se non ferens, odio atque ambitu nequissimo vicissim impetere et morsare sese ac cedibus et rapinis devorare cepit, quousque perniciosi cives factionibus tirannos exteros induxerunt. Tandem plebe dissipata, cesa funditus nobilitate, suorum tirannidem erexerunt. Quibus dominantibus, pax viguit, et civitas, calcatis potentiorum motibus, tirannica potestate respiravit. Si ergo multitudinis imperium ad iusti unius domini conferas editumque utrimque provectum metiare, tute fatebere unius etate regentis quam seculo populi urbi felicitatem magis adolevisse. Vestram utique urbem loci commoditas et securitas opulentam frequentemque reddit. Cui tamen si detraxeris excrementa adiacentium regionum et urbium eversarum, quid civium supererit? Atque ad hanc ipsam amplitudinem et decorem lustris seculorum vix pervasit, at satis est unius principis etas urbem ac populum in decus opesque provehere. Urbem Romam Cesar Augustus (taceo signa ab hostibus recepta, victas gentes, ultroque deditos reges, directos legibus populos, ab incendiis restauratas urbes, stratas silicibus vias) principio et facultatibus exauxit illustravitque ornamentis, ut obiens gloriaretur invenisse latericiam, marmoream relinquere. Plus glorie maiestati Romane, Augusto moderante, quam multis ante seculis accrevisse memoratur. Nostra denique etate Ludovicus, rex Hunnorum, regnum illud discissum inhumanum, sine lege, sine more cultuque divino, erexit,composuit, ampliavit. Et cum prius brutorum appareret, hominum fecit, subque disciplina ac lege vite rationalis reformavit, et venerandum regibus formidandumque reddidit. Quo olim, suam virtutem subiectis emetiens gentibus, indigne eiusmodi se populorum imperium sortitum esse comploravit; brevique ante obitum, compositis ab se exauctisque rebus, stragem et eversionem divino sui spiritus vaticinio imminere predixit. Haud verebor post duo, alterum orbis, regnorum alterum, lumina, senioris Francisci urbanas laudes supponere, qui, suscepto Padue sceptro, menia urbis supplevit, vacua spatia domibus constructis omavit, artes auxit, lanificinam induxit, civium facultates promovit, studia litterarum unice excoluit. Quid loquar pontes, aquarum ductus, amnes circumactos, valles exhaustas in arvaque versas, doctos montes uvis florere peregrinis, turres oppidaque constructa, alia fossis murisque munita? Tot denique et tanta fecit, ut minime etatis unius hominis sed multorum opera nescius iudicaret. Brevique, nondum senex, eo decoris et amplitudinis rem provexit Euganeam, ut populus toto seculo non implesset. Num ambigis? Ad vos parumper oculum retrahe et intueberis turrim Cluse a magnificentia Venetica, omni cessante obice, lustro non exactam, claustraque pelagi, lustris pluribus coerceri cepta, adhuc infecta spectari. Adeo lenta sunt populorum negotia, solicita dominorum! Communitates presentibus estuant malis, torpenter assurgunt ad futura. Haud me tempero quin alium, vestris affinem aquis, principem Estensem, Nicholaum, non hunc ephebum sed penultimum exgermanis, subiciam. Nam ceno immeabilem et gravem odore Ferariam illimem ac salubrem reddidit, vicos lateribus ac saxo stravit, domos asseritias pro lapideis dimisit, castra et turres erexit, oppida munivit. Sic denique prudentia et circumspectione augmento urbis omamentoque indulsit, ut pro mensura nulla vicinarum opulentior neque frequentior speciosiorque visatur. Age, si potes, que civitas eo dignitatis populi estate concrevit? Considera vicinam in fronte Bononiam, quanta opum, quanta studiorum ac sapientie, quanta civium et advenarum rerumque omnium gloria preeminebat, principe Mediolanensi pastore. Sedis Romane deinde ex auro versa mox in scoriam simulac populus usurpavit imperium, ambitione atque avaritia deflagravit. Demum seditione, odio civili, suorum exiliis cedibusque lacerata, nomen ac decus amisit, donec ad unius redacta moderamen respiravit et in flores fructumque reviruit. Ex quo liquet quod humana fragilitas, in facinus prona, nisi regis aut legis coerceatur habenis, ruat in preceps. Quare, ambiguitate decisa, conducibilius ac divinius urbes ac regna mecum fateare oportet unius quam multitudinis ducatu componi. Quod hinc quoque animadvertas licet. Creator nempe Deus hominem continuo sub obedientie lege constituit. Quid ita? Quia nimirum intelligi voluit ut posteritas nisi sub eadem lege felix esse non posset. Id prope omnia confitentur. A nobis primum exempla captemus. Si rationi sensus non obtemperent, indecora hominis vita perversaque ac damnabilis fuerit. Que domus, ampla licet et opulens, patrifamilias detractante familia, constiterit? Unum gubernatorem, cui pareatur ad nutum, navigantium salus efflagitat. In officina vulgarium unus ministeria sortitur, obtemperant singuli. Ecclesia militans reverentiam uni et obedientiam profitetur. Claustrales unius discipline, quatenus fructuosior existattranquilliorque spiritualis religio, subduntur. Quam damnabiliter superbiret impenderetque ruine, si, moderamen superioris pars discissa contemnens, propria usurparet vivere libertate! Omnis prope Teutonis plaga, velut Italia Romanum Imperatorem dominum veneratur et dicit. Ast Argentina, Rheno supersita, orbis principi subesse et parere dedignatur, et tamquam pars abrupta caput superba contemnit. Quemadmodum autem illa, sic ex Latiis, reiecto unius principis solio, superbam sibi arrogant libertatem.
	</p></sp><sp><speaker>VEN</speaker><p>Ista moliri videtur assertio anteferre tirannidem libertati. Apud veteres autem nullum infestius quam nomen tiranni susceptum est. Legibus quoque non modo impunitas verum etiam premia tirannicidis constituta sunt. Quid ergo? An non laudabilius tirannus occiditur quam salvatur?
</p></sp><sp><speaker>PAD</speaker><p>Libertatem utique probo et tecum pariter. Et quisquis idem sapit, tirannidem funditus odit, sed eam libertatem prefert quam unius, non multorum, iustitia dispenset, quoniam solidior quidem et tranquillior. Nam ubi unus dominatur, suo quisque negotio prorsus publici securus vacat. In multitudinis autem imperio dominus quisque haberi vult, habere non vult. Quod, quam ab ordinis sinceritate absistat, dubitari nequit. Atqui fateor priscorum institutis tirannicidia laudibus celebrata; sed nec nunc quemquam ita coniecto desipere ut malit tirannum tolli quam vivere. Sane cum unius regimen probo, eius intelligo qui subiectos regat, non premat, quia ratio eligendi principis est ut eligatur non qui opibus seu potentia imaginumque vetustate, sed sapientia, iustitia, animive magnitudine prestet, quemque ratio magis agat quam cupido, quantum loco ceteros tantum moribus antecedens. Ceterum lex tirannicidis illa favens humane sapientieterreneque superbie et non divine iustitie fuit. Omnem siquidem potestatem a Domino Deo esse et ratio convincit et sacrarum litterarum sanctio perhibet. Quamobrem, siquando superior deseviat, sanctius toleratur quam cede subruitur. Id gener ille sanctus regis exemplo ostendit, cum enim socerum, hostem et persequentem seque etiam obsidentem, perimere potuisset, studuit placare quam perdere. Cur ita? Quoniam Dei esse opus regem novit, et regis iniquitatem Dei iudicium extimavit. Recte quidem, quia ut ait apostolus: “Ministri Dei sunt in hoc ipsum servientes eisque ob hoc tributa prestantur.” Quid igitur agendum infensis prepositorum iniuria? Nequaquam mox in exitium coniurare, non struere insidias, non ferro insurgere, sed vel cedere, fieri si queat, vel equanimiter divinum iudicium tolerare debent, pieque precari ut dominanti iustitiam colere et gravatis patientie arma largiri dignetur. Impleant interim apostolicum dogma: “Reddite,” inquit, “omnibus debita, cui honorem honorem, cui vectigal vectigal, cui tributum tributum, cui timorem timorem.” Ex huiusmodi humili patientia et humilitate patienti, passo meritum cumulatur. Omnis profecto et tirannica et quevis undequaque vita molestia virtutem erudit, vitium efficit, ac per hoc in penam aut meritum cedit. Da, queso, si habes, meram illam dominationem in qua inferior non reperiat unde queratur, nisi fortasse florentem vestram pretereo, que tametsi ceteris libertate degentibus prestet, tamen a minime paucis, nedum exteris, sed ab his ipsis quidem quos alumnatis medio sinu qua nescio fortuna, nec amatur nec laudatur. Age porro, quid plus offensant dominantes? Rapiunt tua, vim inferunt, famulari cogunt, iniuriant hoc pacto. Quis tiranno sub non est? Hic enim fastum contumeliamque uxoris, hic liberorum contumaciam et rapinam; dolos iste ac tediafamulantium, ille vicini superbiam, sociorum alius fraudem et tolerare compellitur et vitare non potest nec ulcisci. Imo, quod adversius est, quos sentit infestos alere et curare necesse est! Dominos autem sorte communi supportat, qui siquidem pluribus molesti, festi etiam pluribus sunt. Ut obsunt plerumque, sic prosunt. In communi vero dominatu singulis quisque cum defert, crimen auditur, creditur, in questionemque trahitur. At nisi consonet multitudo, nequiquam probitas, quamvis predicata, invatur. Animadverte igitur quenam sit speranda fortuna: ubi per se officere singuli, prodesse nemo valet. Quare ut nec in domesticis malis mox ad arma, sed potius ad patientiam virtus animi retorquenda, ita ubi superior potestas improbe dominatur. Prestat enim iniuriam tolerare quam plurium exitio, quod in nece tiranni ferme semper eveniat, vindicare quod turbet. Sed fare, quid est unius solium dedignari quam fugere quod iubemur, obedire dominis carnalibus et subici omni creature propter Deum? Quod quidem non videtur aliud quam nature ordini, imo vero divino repugnare At cense quam se divina lex prodat. Illi ipsi qui superioris illius ordinis regule obtemperare intolerabili superbia renuunt, ultro constitutis legibus substernunt et acerbius serviunt dominantes, quam si regio famulatu subditi paruissent. Quid tandem? Erigunt qui onus curamque omnium gestet, et, extans imperii ac potestatis expers, non vim dignitatis sed imaginem referat. Sed in contrarium sepe cedit, nam quanto fuerit autoritas comminuta gerendi muneris tanto minuitur effectus. Natos parens iussa detractantes eliminat. Comitus remiges non tantum abnuentes sed lente quoque obeuntes imperia dimittit. Nullus artifex nequiter obtemperantem operarium retinet. Atquisi unus in civitate quispiam, si duo, si decem, si denique vicus, ab ordine et obedientia rei publice sese abiungentes, suo sibi iure ac libertate vivere moliantur, ilicet quam exquisitis ceteros suppliciis adversum se ruituros inveniant! Et quod in paucis irrevocabili animadversione corripitur, in plena urbe toleratur minime, tamquam fas equumve sit verum quia, dempto vindice orbis, in consuetudinem abiit. Et si qui principantur luxuria quam virtute, cogniti merito contemnuntur. Haud est idcirco, quarundam licet urbium multitudinis dicione felicitas predicetur, quod illud simulacrum libertatis pertinax arrogantia non pariat et unius equi presidentis custodia non excellat. Nempe, dempto dominante, civitas quid putari valet nisi velut exercitus sine duce, navis sine rectore, sine anima corpus? Optimus enim princeps pro omnibus excubat. Ceteris securis, unus ordinem, tranquillitatem, uber opportunarum rerum providentia vigili procurat. Imperante vero multitudine, plures necesse est fieri curiosos, et fit, quoniam utrumque officiose nequit impleri, aut rei communis aut proprie utilitatis negotium minatur. In quo evidens paulo ante Bononia dedit exemplum. Nam dominante ecclesie pontificatu, singulis propia curantibus, pace letabantur, redundabant opibus. Postea vero quam imperium usurparunt, ambitu deflagravere; et dum magistratu quisque urbano grandescere nititur, familiare sivit studium, et, fervens ad publica, tepnit ad propria. Qua quidem re liquet summam rerum sedulo magis curari populumque sedatius agere, uno presidente, qui nullo alio munere distrahatur. Eo plane studio qui preerant nequaquam apud veteres domini sed patris patrie, ducis, et rectorisappellatione acclamari et haberi plenis verisque laudibus exultabant. Nam Augustus, felicissimus idem et principum maximus, non ab exteris modo appellari dominus sed ne ab ipsa quidem familia voluit, et eum sibi titulum prorsus interdixit. Eant nunc et extorqueant sibi tirannuli quod orbis regnator sibi arrogandum non putavit. Magnificus sane atque mirabilis qui suum et caprarum possessoribus congruat! Dicitur enim gregis et armenti dominus qui numquam magistri; nomen asciscat, quippe ad mentis lumen attinens quo prorsus carent rationis expertes.
	</p></sp><sp><speaker>VEN</speaker><p>Exaggeratis operose rationibus monarchatum preferre conaris, quas tametsi dicendi serie delectavit audivisse, nostram tamen politeam malo. Nec adduci possem quin regio cuivis solio anteponam. Sed procede, ac cepta contexe.
</p></sp><sp><speaker>PAD</speaker><p>Rogasti, et moriger ego tibi in medium posui quid de unius pluriumve gubernatione sentirem. Sed ut ait apostolus: “Suo quisque sensu abundat.” Et comicus : “Quot capita, tot sententie.” Nec in eo quidem dumtaxat, qua distet a politico monarchus utilitate, sed fere cunctis in rebus sententie pro capabilitate hominum variant. Audis ipse quam his in duabus voculis, dominus et magister, opinionum ratio dissideat. Nam dominos alii, magistros alii appellari gloriantur, parum satis advertentes nominum dignitatem, cum alterum casus et fortuna, ceu premisimus, officiosa ratio comparet. Preter hec erudire ad pietatem, ad iustitiam, ad vite cultum rerumque notitiam, ad artes item famulares magistri, non domini munus est. Quare stultus etindoctus sepe dominus fertur, non autem magister, qui omnino extat doctus. Ex quo rursum magistralis dignitas liquet, quod fortuna reflante nequit amitti, facilis autem vertex domini evertit insigne. Vidimus reges, vidimus tirannos, exules, captos serviliter, defunctos, quos ne noti quidem pro dominis putavere. Narrabo in hac vanitate superbie quemadmodum argentarius vestras, Bartholomeus, quempiam ex patriciorum ordine monuit. Secundo namque bello Euganiensi, cum Veneta multifarie oppressa res publica laboraret, “Vigila,” infit, “patricie, vestrum ne imperium subsidat. Vestra plurimum refert. Nam si exulare cogaris, nusquam gentium dominus, Andreas, eris.” (Id erat patricio nomen.) “At quoquo transferar gentium, magister habebor. Adverte, ni obaudis huiusmodi commonitioni, quam dominus magistro subsit.” Idque ipsum per hoc quoque manifestum est, quod illud plures sepe domini quo vocarentur ultro deposuere, sepe rursus inviti detinuere. Nemo unde magister existeret dediscere voluit. Quam multis insuper dominos esse tam sibi quam suis quoque exitiosum sepenumero extitit; quam raro magisterii locus offuit. Cum igitur nequaquam omni tempore dominari conducat, esse vero docendi peritus semper velle quisque debeat. Alterius tituli manifestatur humilitas, quam ei substet merito quod nulla vicissitudine mereatur omitti. Quid quod artes ipsas quibus bene agitur, imo sine quibus bene vita non agitur, litterarum item ac scientie habitum magistris sortimur autoribus; a dominis autem precipue nostris quid preter desidiam vitiaque condiscimus?
	</p></sp><sp><speaker>VEN</speaker><p>Negari nequit quin ubique magister honorem et pondus, dominus autem sepe invidiam, sepe etiam odium nanciscitur. Nostra res publica qui esse ac dici dominus gliscat horret ac premit, magistros honorat et fovet moti velut arbitror quod publicelibertati honos ille plerumque abroget, urbes evertat, magistri vero eruditionis utilitate provehant.
</p></sp><sp><speaker>PAD</speaker><p>Recte quidem censent, quia nulla truculentior pestis civibus quam ubi summum locum nequitia sortitur. Sed animadverte rursum quod dominorum collatione servi, magistrorum autem discipuli nuncupantur. Ex quo liquet quam subest discipulo servos, a magistro tam dominum anteiri. Amplius, ad magistri presentiam quatenus adipiscantur unde redeant meliores propria utilitate conveniunt; ad dominos autem ut assistatur et parcatur ipsorum dominorum voluptate coitur. Insuper ille auditoribus, tamquam ratio superior sensibus, regaliter, hic despotice velut anima corpori suppositis imperat. Ad hec magistralis cura qui subiciantur efficere meliores annititur, et ceu faber erarius lima doctrine caliginem mentis deruginat splendidamque reddit; ac penitus enutritam famulatu vocis discenti formam insigillat. Indulgentia vero dominantis quo secunda, hoc elatos insolentesque remittit. Etiam quicquid erogatur a dominis forinsecus instruit et deperire eripique valet. At magistri munus introrsus ornat et confert quod externe violentie non formidet incursum. Quid sibi vult sapiens imperator, institutionum suarum limine, dum imperatoriam maiestatem armat legibus, decorat armis, nisi quod sapientia legis vim condit armatam? Ante namque precipitium se inconsulta ferocitas, velut ad victoriam erudita virtus, extollit. Ideo rei publice fortitudo armatur sapientibus, fortibus ornatur, quoniam ea demum speciosa sunt bella que armantur cohortante iustitia. Quo datur intelligi preposito gentibus strenuitatem et sapientiam convenire, idcirco lex armat principem, quia vires sine prudentia freneticant. E regione splendet armatus quiaprobitatis inanis est pronitas, si viribus deseratur. Lex item efficit ut princeps ametur armatus, arma vero ut timeatur inermis. Quanto itaque dilectio metu fecundior, magistri appellatio tanto splendidior quam domini. Quippe legibus erudimur quomodo principatus feliciter armatur. Ferri terrore scelestorum coercetur audacia. Adde quod innocens quisque nascitur ac per hoc minime indigens tribunalis. Nobis autem error et inscitia connati cathedram mox exposcunt. Sed a puerilibus studiis ad hominum assurgamus, complectamur in quapiam orbis plaga aureum, Saturno rege, seculurm degentibus sine avaritia, sine ambitione, sine dolo vitam mortalibus. Si quod ob unum, Deo providente, superior potestas maxime instituta creditur innoxie pacificeque iuvatur, domini titulus frustra sit, magisterii directorisve utilitas non sit. Unde qui populos ad civile fedus formamve componerent, nequaquam domini, ut diximus, sed reges ac gubernatores ac patres dicti sunt.
	</p></sp><sp><speaker>VEN</speaker><p>Haud testate satis consequi videtur quod asseveras, quia rerum ordo videtur obtestare. Nam si summa ab imis collatio demigret, una domus, una civitas, unum regnum, ipse orbis, demum celum celitesque unum aliquem imperantem moderantemque cetera, quo sit felicior vita, recognoscunt; et tamen huic antelata videtur refragari sententia.
</p></sp><sp><speaker>PAD</speaker><p>Forte patula minus luce spectantibus; interdum enim vel plano calle plante cecutientium offenduntur. Ita qui rerum qualitates, umbrata veritate, recipiunt plerumque admiratione pulsantur. At si qua dominus ratione fundatur capessas, paulo ante diserta minime videbuntur adversari. Nisi enim quod prioritatis dignitate preiret constitueretur, nec ordo quidem prorsus in rebus existeret. Quemadmodum namque sine causa, ita sine superiore nichil preter unum extat omnino; ac rursum veluti cause effectus quod est, sic dignitatis quoque prestantiam debetascribere. Ceterum si quicquid excelsius est, Iustino teste, iustam habet venerationem. Infitiari indignum est quod iure prestet fore etiam veneratione dignissimum. Hoc ex fonte nature liberi parentes, liberorum nati avos, maritum uxor, soceros generi, patronum cliens, magistrum discipulus, servus dominum, grandevum iunior, domini appellatione condecorat. Tam, mehercule, quisquis etate vel cultu fortunave precellere videtur, ea nominatione obvii nuncupamus. Quare speciosum nequaquam titulum hunc de fastigiose solummodo potestatis sed dignitatis quoque ac meriti attestatione prodire intime speculanti patebit. Unde eruditoribus congruenter preponitur, quandoquidem ipsa docendi prestantia suam dignitatis gerat imaginem, sed eo a domini ratione seiunctam quod peritiam qua sine intelligi dominus valet designare constat. Quamobrem mundi redemptor “Vos,” ait, “vocatis me Magister et Domine; et benedicitis: sum etenim.” Quippe viam indicando salutis magisterii vicem implebat; et omnipotenter miracula faciendo cui omnia ad nutum parerent, dominum ostendebat. At rursus, “Si ego,” inquit, “lavi pedes vestros, Dominus et Magister, vos debetis alter alterius lavare pedes.” Hic autem quod dominus antefertur, divine misterium preceptionis aperitur. Nam prelate humilitatis actionem voluit adverti ut cuius arbitrio cuncti famularentur, usque ad lavandum pedes, servis conspicati substerni fastigium, pietatis exemplum discerent emulari. Ideo sane magister ab apostolis dicebatur quia eos doctrina potius quam imperio dirigebat. Ab his autem quos imperio non medicina sanabat, dominus vocabatur. Ideo utrumque sibi dignissime attribuit qui verissime utriusque merito potens fuit. Nec idcirco in hac sibi quisquam vanitate complaceat, quod in quibus splendor ullus dignitatis emicat, nequaquam magistros sed dominos salutamus. Id enim evenit non ut laudatio magistri prematur, sed quod demagisterio ambigi de superioritate que ore vel cultu referatur non potest, vel quod latius domini vocabulum protenditur; quandoquidem temere fortunatus quilibet dominus vocatur, magister continuo dici nequit. Servire preterea omnes feliciori possumus, erudiri autem apti non sumus. Nam calones, lanii, ceptarii, cunctaque forensis turba prestantem quemque habere dominum quod inferior existat, et non magistrum quod erudiri possit valet. Iam vero quanta magistri honos excelleat dignitate etiam inde liquet quod omne sapientie studium prasim aut theoricam respicit, quorum alterum in cognitione, alterum in veritatis operatione perficitur. Ex quibus duplex quoque vite munus active contemplativeque nascitur. De contemplantis precellentia, Christo Mariam perlaudante, ambigi non oportet. Idem insuper vir doctissimus in Philosophie Consolatione libellos dextre, sceptrum leve collocando monstravit. Per quod intelligi datur sinistra politicam, dextra studiosam vocationem designari; sed politica dominum, studiosa nominari magistrum efficit. Quo satis magisterii primatus claret. Amplius in celestium gloria premiorum qui alios docuere, non qui imperavere, aureole qua preter virgines martiresque in beatorum nemo regia letatur, radiant claritate, quos Danielis quoque vaticinium comparat stellis eternitatis. Quid quod satis est ad cumulandam taxandamque magisterii prestantiam, quod dominatio tertia sede a cherubin subsidet? Nosti autem cherubin scientie plenitudinem importare, qua gratia magisterii corona suscipitur. Nunc et postpone dominationis vocabulum ei per quod scientie lumen accipitur, cum a Deo preexistere dominationi cherubin audias in celo. Ceterum quia in terra sumus terrenaque mole opacamur etpremimur a spiritaliumque intellectione deficimus, relabamur ad sensibilia, de quibus est mortalibus promptius iudicare. Respondeas hoc velim: in ludo Schachorum quis regi propior, miles an alphilus?
	</p></sp><sp><speaker>VEN</speaker><p>Hoccine rogas? Nemo dubitaverit dempto medio alphilum assidere. Quid inde?
</p></sp><sp><speaker>PAD</speaker><p>Quid? Certe quod alphilus sapientis personam gerit. Miles ad arma, iste ad consultum ascitur. Quo nimirum ordine sapientie subdi imperium innuitur, nam sapiens consulit quod fortis exequatur. Quantum itaque intelligentie fortitudo, tantum magistro dominus cedit. Actio enim intelligentis est, non autem intellectus agentis. Nam ab intellectu actio, ab actione potius experientia, et inde ars gignitur. Hinc convenientissime iungitur domino magister. At magister dominus non auditur, quoniam qui magister existat esse dominus queat, qui vero dominus ilico non magister.
	</p></sp><sp><speaker>VEN</speaker><p>Iam cerno magistri voce qui erudire alios possit, vel erudiat signari. Cur autem qui iura docent vel discunt domini quam magistri, sicut qui liberales artes philosophiamque non domini sed magistri dicantur? Nosse desidero.
</p></sp><sp><speaker>PAD</speaker><p>Si ad exarata superius cordis oculum reflexeris, quod nunc deposcis facile, arbitror, illucescet. Ex antelatis bipartito sapientie studium omne procedere, in cognitione et actione veritatis, totamque hisce philosophiam inservire audivisse te puto. Nam sicut duplici natura, sublimi una, luculenta ac celesti, que anima dicitur, altera vero ima, opaca, terrena, que corpus appellatur, consistimus, ita mortales, partim sapientie negotium ad anime, partim ad temporalis vite felicitatem referentes, active contemplativeque vite fructum exequuntur. Atqui dictum est activam dominis veluti contemplativam magistris magis attribui. Cum ergo liqueat rationales scientias, queque de sensibilisaltiorisve nature causis negotiantur, ad anime pertinere dignitatem; que vero rerum humanarum normam distributionemque, ut sunt contractus conventionesque urbane, iudiciarie cause ac testamentarie dispositiones, profiterentur, ad communionem magis hominum vitamque civilem referri, et has quidem leges, illas vero usitata nuncupatione scientias potius dici liqueat. Qui leges discunt et docent, tamquam civilis vite moderatores et correctores, domini appellantur.
	</p></sp><sp><speaker>VEN</speaker><p>Vehementer assertionis tue ordo iuvat compellitque affirmare que probas. Verum superest quod adversari videatur et scrupulum gignat: qui bene dominetur, quam qui bene docet, anteponi, idque multitudinis assensum iri sententiam.
</p></sp><sp><speaker>PAD</speaker><p>Haud miror. Ut enim sentiunt, ita iudicant. Scrupulum efficit quia dominantis officium docentisque minime prospicaci satis luce contuimini. Haud enim una est utriusque ratio nec tota rursum provincia sequestrantur. Nam quid est bene imperare nisi subiectos in equitatem vite dirigere? Quid docere nisi lumen veritatis infundere? At nemo quemquam valet in veritate vite continere nisi didicerit veritatem. Adeo vicino federe connectuntur ut ipsa quoque dignitatis gravitas magistratus nomen non aspernetur. “Dominus,” inquit sapiens, “sedet in solio ut omne malum in circuitu dissipet”; magister vero in cathedra ut omne bonum instruat circumstantes. Iubet ille ut subditi faciant intellecta; docet iste ut intelligant facienda. Hic rursus instruit imperanda; ille imperat que didicit facienda. Dominus inutiliter preest nisi obediatur cum dicit, ceu frustra magister nisi intelligatur cum docet. Porro tamen inesse magisterio prestantie rei dignitas astruitur, ut aule regiarumve prefecti consuetudi..e prope trita magistri ferantur. Sic apud veteres quoque urbana officia magistratus appellabantur.Audio nunc item frequenter “magnus ille magister est in regia Francie.” Quamobrem? Quia talis habetur cui autoritas imperandi ordinandique intelligentia lege plena sub rege consistat. Quod utique apud barbaros facile perpendas, in quibus cui rerum aulicarum a principibus dispensatio sit et collata prelatio, “lophmaster” agnoscitur. Sic item Ordo Templarium eum qui universis presidet Rodi nequaquam dominum sed magistrum dicat. Preterea apud nonnullos inoluit qui militantibus famulantur, quos impresentiarum pagios, olim ragacios, audiebamus, dominos suos appellare magistros. Quoniam tamen a pluribus bene dominari sentitur, a pluribus perlaudatur. Attende rerum affinitatem: litterarum studium prestat bene dominari; bene autem dominari gratiam fecundat studiorum. Quam rem utinam ductor Euganeus animadvertisset, et tam decertasset sapiens esse quam potens! Sed dum scientiarum studia negligit, colit armorum. Se suosque ruina miserabili involvit, atque admonuit dominia felicius sapientia servari quam armis. Nec ab re Minervam Iunonemque a Troianis defecisse vates intexuere carminibus. Nam cum sapientia et opes, quibus regna potissimum confoventur, urbes deserunt, exiguo labore ab hostibus evertuntur. Quamquam autem Iuno, cui divitiarum potestas ascribitur, legatur favisse Troianis, Minerva tamen ad Grecos transeunte, non potuit quin caperetur Troia defendi. Adeo plus sapientia quam opes regna tuetur. Habes quid de vi utriusque nominis teneam; de utroque ferre tute pro arbitrio sententiam potes.
	</p></sp><sp><speaker>VEN</speaker><p>Adornatis adeo armatisque rationibus magistro autoritatem attribuis ut deinceps amplius arbitrer veneratione dignissimum. Quamquam, more depravato ac superbissima vanitate, si opiduli imbellisve turricule cuivis possessio contingat, nisi dominus appelletur impatienter ferat et furat. Quin etiam, sacrosancti dudum presules, licet nunc sacrosancta tantummodo presulum nomina superent, patres ac pastores haberi et amari gaudebant.Quid dico “gaudebant?” Imo, tamquam elatum nimis preconium vocis vera humilitate vitantes, servos se appellari mallebant, quam nimirum humilem pietatis expressionem pontificum pontifex servum se Dei servorum scribendo fatetur. At vero nec patres nec pastores, quia non sunt, merito dici volunt, sed velut abiectissima ludibriosaque vocabula odiunt et domini amant efflagitant ac letis auribus captant. Unde calcatur titulus spiritualis et temporalis ac terrenus arrogatur, ut quivis episcopellus in sue diocesis atrio, querat dominus appellari secularique metui potestate. Illud insuper improbe voluntatis sigillat affectum, quod gentilicia cognomina, abusi lege dicendi, dignitatibus anteferunt, quasi vero minime satis fulgore dignitatis innotescant et genus suscepto pontificio et non generi pontificium sit honori. Qui profecto dignitate ordinis se indignos produnt hoc ipso quo aura terreni flatus ordini iniuriam faciunt. Neque enim ad pontificatum provehi certant pontem erecturi (unde pontifices nuncupantur) quo a simplicioribus migretur ad vitam, sed ut monstruose vivendo in mortem precipitium fiant, nec item ut pinguedine sacra alant pauperes Christi, sed genus ac penates extollant opibus Christi. Num id mentior? Recense episcoporum abbatuum claustra. Recense: nurus, matrone, pueri, puelle, servarum greges, crepundia, mamme frequentes occurrent. Quanto divinius sacer Augustinus, qui cohabitare sorori negavit, proferens memorabile rudimentum, “Que cum sorore mea sunt,” inquit, “sorores mee non sunt.” Fit igitur, quemadmodum adeptis prelaturis abutuntur, nullum apud populos pretium mereantur et dignitates fedando cum dignitatibus contemnantur. Dicam et nequiquam forte dicam. Nichilominus, nos mare, procellas, cautes, estum, gelu, terre salique monstra, piratas ac barbaros, alioque sub celo nationes, lucri studio, multa cura, periculo magnoque labore experimur insani prorsus ac dementes. Que sane mercatura facilior minusque discriminis continens et emolumenti plus redundans quam sacrorum? Magnum ducitur seculari commercio si certis periculis certisve laboribus centenarius trigenarium pepererit, esto etiam quinquagenarium. At in lege Levitica semel emitur unde annuis circulis millenario millenarius redeat aut geminet. Haud luso! Gozadinus, ut pomposie pater evaderet, quatuor millibus emit emendi licentiam totidemque ei qui venderet sacra erogatione porrexit. Provida nimirum impense iactura octo millibus mercari ducatis, ut annali vicissitudine millia quatuor emetantur. Proxime diocesis pastor quinque milibus constitit, minutis vix totidem licet. Felix utique emptio que anniversaria prope id revehat; sed haud minore tributo emit alius abbatiam unde abraderet non minora. Omitto feraces prebendas et pinguia sacerdotia, que pari vindemia proveniunt. Sed que usura, que navigatio tam secunda, que tam provida ratio mercandi iugi adeo infallibilique ferar augmento? Ingens, crede, sapere est paupertinam avitamque substantiam in aurum liquare et emptione adipisci unde annus tibi vel summam vel auctam remittat de portatis. Itaque nichil mirum si obesi genas, si anulatis manibus, si purpuratis cucullis incedunt, denique si luxuria in moribus, si in animo superbia repullulat. Verum sinamus vaccas pingues in monte Samarie et redeamus unde est decisa narratio, a qua tamquam nondum omne soluisses, ita ratiocinationem abruperas.
</p></sp><sp><speaker>PAD</speaker><p>Et quis, inquam, superest?
	</p></sp><sp><speaker>VEN</speaker><p>Cunctorum, meo iudicio, difficillimus nec de pari extricabilis: cur Deus ipse, cum dicatur et laudetur omnium ore prophetarum Pater et Dominus, nusquam Magister Deus auditur?
</p></sp><sp><speaker>PAD</speaker><p>Eia, difficiliora abs te manebam! Attentionem exaggerasti meis sensibus dum nodum ipsum ancipiti adeo dubietate incipiens suspenderas. Sed, reor, vel e vestigio perspicaci ratiocinatione absolvam, vel ceu nexum Alexander Gordianum, difficultate explicandi reiecta, precidam. Meministi superioribus esse prolatum hoc ipsum quod dominus diceretur imperiose cuiusdam summeque vim potestatis designare, ut, qui vere dominus extet, liceat ei ulla sine parentium refragatione efficere cuncta que cupiat. Divine autem potestati, quemadmodum condidit omnia, sic dempta prorsus omni repugnantia, famulantur universa. Nos vero quibus imperamus, quatenus fieri valeat quod iubetur, necesse est voluntatis nostre speciem, modum, et ordinem eos ipsos qui debeant parere moneamus. At Deitas ipsa, simplici invariabilique sue maiestatis nutu, simul docendo iubet docetque iubendo quod a creato natura perfici destinat; ut quod nos per temporales motus iubemus et docemus pura dumtaxat divina voluntate compleatur. Nam docere et iubere, diverse mortalibus actiones, idem sunt Deo quod simpliciter velle. Cum igitur, obtemperante illi universa natura, nequaquam oporteat docere quod velit, sed tantummodo velle quod fiat, Dominus legitur, non magister. Pater autem, quia creavit cuncta et creata componit et servat, pietate iustissima nuncupatur.
	</p></sp><sp><speaker>VEN</speaker><p>Delectasti me vehemener tum eleganti serie narrationis, tum ipsa multo magis veritate summe, quam alias exagitatam nusquam audivi; et dubitavisse opere pretium fuit, quoniam indiscusse rei materiam lumine rationum meis, et si qui fortelecturi sunt, oculis illustrasti. Ceterum, quia usque huc propitia veritate meis questionibus satisfactum est, quatenus reliquie antelate ambiguitatis nulle resideant, cupio exolvas quod nisi admirabundus pensare nequeo, quid amicus ille tuus ab eo vite statu, quo satis clarus, satis etiam carus, tum civibus, tum exteris ducebatur, ad imitatem huiuscemodi scholasticam maioribus functus sese contraxerit.
</p></sp><sp><speaker>PAD</speaker><p>Haud tu quidem unus, verum et alii cause nescii, hoc ipsum stupent, et hoc est quod sepenumero sermones vulgi fatigat, quod eorum quibus admirantur rationes prorsus ignorant quam sibi in aula successerit. Diserte adeo copioseque libris intexuit ut me assertore non egeat. Pariet fortasse hactenus voluptatem otiosis utilitatemque descriptio. Nempe bene vivendi paucis notitia, paucissimis facultas, patet; neque enim que probantur ab ineruditis continuo eligenda sunt, nec sanus omnino quem medicine iudicant imperiti. Dixerim quod vel tute admireris vel risent minus advertentes, prorsus uti cupias ita vivere bonam vitam semper dici non oportere.
	</p></sp><sp><speaker>VEN</speaker><p>Quenam, amabo, alia bona est, si qua fruaris optato non est?
</p></sp><sp><speaker>PAD</speaker><p>Uti minime constat quicumque letatur bene letari (alias poeta nequaquam mala mentis gaudia protulisset), ita cuicumque temporalibus ad nutum frui contigit, haud continuo feliciter vivit. Hac namque ratione qui adulteriis, qui rapinis, qui sero luxu exultarent, et stulti et insensati voluptatibus emarcentes bene vivere dicerentur, quorum licet voti compotem statum sapiens nemo probaverit. Atqui primum omnium ea una vita bona est, qua hic bene merendo pervenitur ad vitam celestem. Sed presens intentio non de his qui, defecatis usquequaque desideriis, e cenotemporali in superna rapiuntur et dicere cum apostolo queunt: “Nostra conversatio in celis est”; sed de his qui in vita civili versantur transcurrit, in qua tenor vite corruptibilis minore solicitudine minoreve crimine et honestiore voluptate ac libertate uberiore peragitur. Reris, arbitror, aulicam me fortasse dicturum, quoniam regnantibus familiares reverendi civibus ac pene imperare principali aura videantur.
	</p></sp><sp><speaker>VEN</speaker><p>Haud reor, nec parem abs te sententiam manebam. Et si protulisses, lucem tue mentis, quam hactenus perspicuam sensi, caligare censuissem! Imo, nulla alia miserior, incertior, discriminosior ac anceps, perditaque magis suique prorsus ignara. Stipendia unius voluntate ac voluptate donantur, varia inconstantia, velut humani et precipue malignorum variant affectus. Mane places, vesperi uno vel altero emulantis susurrulo eiceris. Preterea datur vel quod ab innoxiis eripitur, vel quod tribuentis arbitrio rapiatur. Omne tempus, hora omnis, suspenditur. Prandes, cenas, quiescis, iuberis ad aulam, ilico surgendum iter imperatur. Ire necesse est, quamquam mala valitudo, necessitas familiaris, domesticarumque occupationum utilitas revocet. Vades, inquam, per estum, per nives, per saxa, per hostes, per certa discrimina. Tanti est mensurna provisio regiisque penetralibus non excludi et dicier, verbi causa, famulus domini Padue. Bellus nimirum titulus, tantisque periculis emendus! Tranquillius, mehercule, mediocris fortune quivis e civibus nostris ac liberius vitam degit, seque absolutius possidet.
</p></sp><sp><speaker>PAD</speaker><p>Modo michi sapere videris, modo places! Verebar, uti vulgus, ne aulari fulgore perstringereris. Nam si familiaritas dilectieque regnantium, non, inquam, omnium sed eorum tantummodo qui sapientia et virtute principantur, inter optandanumeratur, eis tamen ipsis famulatu servitur, proprieque abnegatio voluntatis est. Miserrima tamen illorum et infelicissima quibus infidis ac levibus obtemperare contigerit. Quod sapiens Hebreus non ignorans oravit: “Animo infronito, Domine, et irreverenti ne tradideris me.” Sed quoniam ita sentis, consequitur ut, omissa curiali, de reliquis quenam extet iocundior vita perquiramus. Haudquaquam inpresentiarum omnes per felicitatis numeros componere molior hunc quem feliciter vivere hic statuo, neque eam vitam quam plerique audacius spondere presumpserunt quam monstrare potuerunt. Quis enim rimari ad exactum fragmenta quibus vite mortalis felicitas consummatur turbato otio tardoque speraverit ingenio? Sed que inveniri parique valeat molior. Neque hunc felicem ab hominum morbis ac moribus segregem fingo. Nonne extet iniurium ducere cum hominibus vitam consentire et malle cum hominibus mala non sentire? At secundior si conditio tutior liberiorve contingat, hunc optabili vita frui libera satis voce confiteri possumus. Tribus hec rebus, quantum ad presens attinet, loco, sufficientia, et opera comparatur. Porro cum urbanis alii menibus, hi ruris libertate magis delectentur, quid habeat voluptatis et commoditatis villa tametsi prope cunctorum attestatione predicetur, minime tamen pigebit in illius paulisper iocunditate versari.
	</p></sp><sp><speaker>VEN</speaker><p>Quin etiam magnopere suscipiam gratum; nam quo ab ruris abiuncti deliciis vivimus, hoc suavius audimus. Sed in multis plus valet avaritia quam natura. Quippe iste, celo aperto, virenti solo, et fontes visere et colles nemoraque gaudet. Illevero sese muris sepit, terminis angustat, et celum, sidera, ipsum quoque solem, cum latissime benignitate divina mortalibus offerantur, intercipit sibi, ut nec ortum intueri nec occasum, quin vix meridie sublimen, queat.
</p></sp><sp><speaker>PAD</speaker><p>Ita est, et libet hinc Flacciano inclamare preconio: “Beatus ille, qui procul negotiis, ut prisca gens mortalium, paterna bobus exercet rura suis, solutus omni fenore.” Hanc certe beatitudinem semper amavi, sed potui sinistra sorte admirari magis quam imitari. Quod, si liceret componere michi fatum, urbicarum vanitatum illecebris anteferrem. Preposuit olim Dioclitianus imperio, et Ludovicus, felicissimus regum, nemorali quiete vite reliquias consecravit. Quidni iuvet ruris ameni sedes preter glareosum aque labentis rivum, colliculis austrum ab aquilone spectantibus? Hic equidem salubrior lene spirantis aure flatus, sedes urbana omni a fece remotior, a vanitate, a luxuria, a falsitate, ab invidia. Istic nec vitiorum exempla contaminant, improbe nec voluptates exurunt, emula nec solicitudo cogitationes dissipat. Vernant floribus colles, herbent prata, gemmascunt pomeria, aviumque concentu nemus omne susurrat. Quanta illa iocunditas messium, quanta vindemiarum! Nulla delectatio equiparat. Quis enumeret quas fruges, quos fructus autumni reddat ubertas? Quam iuvat manu poma legere que condas dum iuvenescentia succedant, incorrupta suavitate mansura! Quanto cum applausu exeniabis amicis racemos quoque, pariliter suspensos liciis, non suo tempore leto miraculo hospitibus apponendos. Numquam damnabile otium, numquam segnities iniqua, numquam meditatio surrepit, quia labor utilis semper succedit. Nullo namque tempore quod ares, quod fodias, quod plantes, quod vellas, quod amputes, vel inseras serasve non restat. Pluvia vero ab agris arcente, aut lentis qualos brillis aut cistas gallinariasintexis vel quibus arborum colligatur ubertas. Sunt et calopodia, sunt dalmate a luto hiberno munimenta, que, imbre coercente vel longis noctibus, fabrices. Nunc est item naxarum et gurgustiorum opera superabundans ad pisces cancrosve inescandos; preterea, aut rastra stivasque instaurabis aut plaustra resarcies, nec furcarum opera accedet uncorumque frustra. At simul ista ad exactum maneant, iuvabit retia carcaresque volucribus struere. Interim sine ambitione, sine odio, sine improba spe, fluit etas innoxie. Iam vero, quanta illa felicitas gregum et armentorum colentium et pascentium rura tua! Nam, prodente iam progne diluculum, sedulus ruricola surgit, vernaculos excitat, ministeria distinguit: hos arare, hos arva stercorare, ad serendum illos, alios ad plantandum feracia extirpandumve noxia destinat. Inter hec pater ipse ruris emissos operarios paula mora insequitur, falculamque gestans fundi oras ambit, modo coronatas plantariis fossas, arature modo ordines, ut trite glebe, ut rubis radicibusque emundatum equor appareat. Speculabundus operas singula recenset, deinde luxuriantes ipse palmites succidit, retorquet ordinibus oberrantes. Et peragrando ruris plagas corpus vegetat et pascit animum pleni agri culturam speculando. Plantaria deinceps fructiferarum arborum, nunc racemiferos ordines, nunc propagines pubescentes lustrat. Tum ut herbeant prata, ut pascant greges, ut iumenta contemplatur, arcere item sues a satis, capellas a pampinis commonet pueros. Visere postremo nemusculum migrat, quasque portiones igni dedendas, quas domesticis asservandas usibus, quasque suillis animo premetitur. Denique, beata functus circumspectione, ad atria redit, et ipsa exercitatione, vigorato calore, ac digestione peracta exuscitatur appetitus. Ipse letus sine metu, sinesolicitudine, mandit oblata, luxu nullo, strepitu nullo infesta, sed nulla quoque arte saporata. Nam sapor et mense condimentum genita exercitio fames est; iuvant cuncta quia sapiunt cuncta. At luxuriam nil delectat urbanam quia nil sapit, et non sapit quia natura non cupit; que non cupit quia non capit. Iste vero avide ingerit quia bene digerit; bene autem digerit quoniam citra vim ignis intimi comedit viresque tempestiva exercitatione corroborat. Idcirco in huiuscemodi vite genere iudices frustra sunt nec medici procurantur; quippe ad naturam vivitur. Labor membra durat noxiumque exudat humorem. Podagra, scabies, impetigo, ceteraque morborum agmina urbanas comitantia delicias raro contingunt, nec diuturnis tabent morbis verum senio potius; aut, vi laboris exiccato humore, deserunt ipsi potius vitam quam illis vita deficiat. Nempe interquiescendum campestribus operis refectionem mandat. Ipse de hinc bovilia oviliaque, tum etiam haras revisit, claustra refirmat, coaptat, premunitque presepia. Vitulos hic iacentes, inde lusantes edulos, illic exoptantium matres turmas agnorum computat. Crescit animus, dilatatur spes tanta sobole et iuventute domestica. Anserum vero gallinarumque studium, quod, uti ruralis commodi minime extrema portio, est nullatenus contemnendum, matronarum cure cessit. Sunt enim mensis repentinis quotidianisque peropportunum supplementum. Pape, quanta delectatione, deciduo iam sole, ex dumetis gregum armentorumque coitio, remugiunt alumnis iuvence; capelle ovesque, tarda implorantibus ubera natis, balatu redire se nuntiant. Omne curtile hinc natorum, hinc parentum piis affectibus resonat, he quatenus expleant ieiunia filiorum, hi quo matribus subeant. Quanto sanctius tutiusque bucularum,ovium, capellarumque facies et voces audire malim quam tube hostilis timpanive crepitum ac mercenariorum acclamationes bellatorum! Illi sicut gignuntur affectus edunt, isti pro tristibus mentiuntur leta plerumque, et “iuvat” sepenumero iterant, ubi in arcano mortem imprecantur. Armenta gregesque preterea numquam sine incremento stabula repetunt; hi vero iniquitatis operarii sine iactura numquam proficiscuntur. Casa ergo, curtile, caula, septaque omni mugientium remugientiumque letitia redundant. Exuberantia interim nurus matroneque multralia referunt, suspenditur recens fumo caseus, exuccatus arcili reconditur. Serum mox infantibus puerisve custodibus recoquitur, unde recocta nominatur, opimatque cenam. Residuum satellites canes potant. Huiuscemodi nempe studiis nec bella nec rapine fraudesve struuntur. Cum hilaritate cenatur, absque suspicione dormitur. Habet etiam haud insuavis occupatio festos dies, nam pueri qua nidulentur aves inquirunt, aut prenotatos nidos exhauriunt. Retibus alii adultas laqueisve edaces inescant, fallunt sonoris hi frondibus aut implicant visco, pars sepes araneis et aplude cumulos inumbrant. Cura alia versat alios, quorum alii rivos fluentaque rimantur, et spicis inherentes immersis aut gurgustiis inclusos pisces educunt; pars iaculis, pars sagenis insecuntur. Venandi vero alacritas, quam avide animos complectitur! Glandiferos enim lucos, feraces lacunas annotant, ubi tendiculis apros captent aut cane ac venabulis sternant. Captum exultatione triumphali in tecta reportant. Vescuntur festis epulis, vicinosque prede hostilis distributione dignantur. Nec scio cunctas nec explicare queo, toto licet itinere narrans, fortunati ruricole voluptates.
	</p></sp><sp><speaker>VEN</speaker><p>Quamquam illas ita edisseras ut esse fortunatissimum quemque ruris accolam affirmare descriptio premissa compellat,nichilominus mirari non desino cur paucis ruranei status urbanique multis votum incesserit.
</p></sp><sp><speaker>PAD</speaker><p>Quemadmodum delirantium et voluptates vanaque captantium, nec non pompam laudis umbratilem illecebrasque fugaces, quam sapientium et eruditorum ac frugem vere virtutis amantium numerus maior impendet; ita sanctius et tranquillum vite genus paucioribus cessit. Namque alium ambitus involvit, alius avaritia raptatur, alter dum frui deliciis extuat turpiter servit. Nec sic me hos urbana impediri statione dicere presumas quasi sentirem hec vitia, ambitionem, cupiditatem, voluptates ad urbis cohabitationem mortales evocavisse. Laudabilia enim initia, ut ferme solet, in pluribus improbi actus insecuti sunt. Sapientia, nempe, creatrix hominem condidit ut socio indigeret et delectaretur. Ideo commodissima ratio iocundissimaque ad communionem populos univit, quatenus sermonis quoque et obsequii mutua utilitate fruerentur. Verumque, ut vates ait: “Pauci quos equus amavit Jupiter et ardens erexit ad ethera virtus.” Ita perpauci quibus sese frui tumultuariisque a rebus vindicari ac letari presentaneis contigisset. Que sors quidem si cui indulta est, aut rus aut ruris par statio compensavit.
	</p></sp><sp><speaker>VEN</speaker><p>Libens haurio que doces; sed quid voto si cuncti ruris agerentur? Liberalium utique artium philosophia, iuris ac medendi scientia, cultus denique morum prorsus absisteret. Attendis ipse quam villicolarum ab urbicolis mores distent.
</p></sp><sp><speaker>PAD</speaker><p>Magno ambitu fateor et civilem pariter urbanamque societatem opido humanam ad felicitatem attinere, quatenus omnifariarum artium et doctrinarum adminiculis instantis vite imbecillitas instruatur. Verumtamen ita me agri amatorem suscipere noris ut in urbanis quoque moribus et virtute civili absolutum esse concipiam quem in summo nimirum felicitatis collocare ausim si cum voluptate rusticationis asciverit dulcedinem litterarum,quatenus animi tranquillitate declinet potius urbis cupiditates quam virtutes. Atqui nosti castitatem incontinentie prestare, plures tamen posthabent honorem castitatis. Sunt pariter qui ruris alacritatem norint et ament, preceps tamen error abducit. Civium sane collectio est uti multis cum multis, ruris vero secessio ut uni cum paucis sors iocunda contingat. Velut igitur indocti plures quam docti sunt, sic pauciores iter innoxium carpunt. In quo sane Ravennatis sententia iuvat: “Etsi ceteri,” inquit, “urbis rapiantur amore, mihi beatius est rure quam urbium muris contineri, et prata florentia frondestresque umbras quam plateas porticusque lustrare, et item avium concentus quam insane multitudinis fremitum aure concipere. Quisquis denique urbicam sortem proferat, cedo, ruris ego antepono.” Sic ille. Ast idem sero non intellexit. Unus pridem ex urbe nostra felicitatem rusticam auspicatus seu solido iudicio seu vitiis infensus urbanis, Simeon a Statutis, locuplex quidem ac moderatus civis, etsi modice litteratus. Nam secessit in predium suburbanum; ibi stationem secus, adversa fronte, sacellum memoriam Virginis Matris construi et ornari curavit, ubi debitas laudum vices Domino Deo reddebat. Reliquum temporis nunc equo, iam grandevus, interdum pedes sua rura circuibat, quorum glebas Libio teste apud Aristotilem, nil adeo quam domini vestigia fecundat. Colonos quoque modo attentiores presentia reddebat, modo remissos cohortationibus castigabat. Plerumque venatu piscatuque aut aucupiis indulgere una pergens exhortabatur. In his deliciis et animi tranquillitate, integer mentis senex diem obiit, fabricato humatus sacello. Referam alterum in huiuscemodi genere felicitatis, Stenum, ortum educatumque rure suburbano, sed qui rura fortunasqueexuperaret animum esset nactus. Sane dives agris, armentis, gregibus, multaque familia: quatuor de quodraginta numerus erat, filii iam patres, nepotes ex fratribus predefunctis, et ipsi quoque parentes. Ampla domus frequens nuribus, pueris, adolescentibus, servis. Stenus autem ipse, vividus ac recens, iuvenili autoritate cuncta regebat. Equarum huic turme dextrarios etiam alebat, electum genus equorum, quo honore in omni pene hesperia excellit Euganea. Huic iugalium boum, huic pascualium armenta septa complebant, capre insuper feteque haud facile numerabiles. Tantus preterea suine pecudis numerus quantus vix clauditur, etiam ovium. Iam vero altilia quis enumeret, cum anseres ducenarium prope transcenderent. Quod ut minus ducatur mirum, secus amnem Brentam domus iacebat, in quo et molendina habebat, non tantummodo familiarem ad usum, sed unde emolumenta quoque ampla referrentur. Quid dicam? Steni opes regias edes complectebatur, quibus ea magnitudine animi uteretur ut diversorium viatorum, et quo se conferret omnis nobilitas vaga, pateret. Lete liberaliterque susceptos magnifice habebat. Exuberantibus enim cunctarum rerum copiis, facile erat quovis eventu et adventu mensas instruere, gallina, capone, anaticulis, edo, agno, suculis. Omitto columbulos quorum parentes geminis columbariis quasi apes effervebant. Ad fluminis adhuc ripam lintres residebant. Repente quispiam e familia iussus exigua mora emulis argento cum pisciculis aderat insperatus. Vecturas hospitum haud secus ac proprias ingenue expleri iubebat; cubicula ei regia plume anserine dabat ubertas. Quid moror? Nichil a felicitate vite expetende aberat preter notitiam litterarum, quarum usus, si festos pluviosve dies vel hibernarum spatia noctium temperare licuisset, foret; prorsus quantam habet presens vita summam beatitudinis assecutus, sed quanta valet ignaris litterarum contingere, totam Stenus divitiarum, peculii, familie, loci sortitus est. Quis princeps,quis urbanus paratius, letius, securiusve haberet cuncta que vita deposceret? Talis igitur vita meo in primis iudicio, si qua valet temporaliter esse leta vel fingi, eligenda videtur, quoniam innocens, tranquilla, secura, omnia sponte suppeditans.
	</p></sp><sp><speaker>VEN</speaker><p>Tanta vitam ruris laude dignaris, tam letam fecundalmque depingis, ut amorem non modo et desiderium infuderis michi sed medullitus infixeris. Et iam piget non esse quod audio; sed unde queat securitas optata contingere, cum scateant omnia furore bellorum?
</p></sp><sp><speaker>PAD</speaker><p>Hominum vitio, non ruris, bella excandent. Sic rure vitam probo, ut illud quoque in pacis regione constituam. Sed ab initio invaluit pravitas, ac per hoc urbes menite et fossis aggeribusque munite sunt quatenus vel aliena improbitas arceatur, vel propria defendatur. Si enim uspiam fuit vel esse innocentia fingi valet, menia armaque bellica frustra sint. Quippe inter bonos nec claustra nec tela necesse est intervenire; sed malignorum causa velut tormenta civilia sic defensionis excogitata sunt instrumenta. Quid, inquies, luporum ferarumve sevitia? Nonne insiliant ultro rebusque partis officiant? Ita Deus omnipotens hominem conditis prestare animantibus voluit, terrorique esse iussit, ut non modo conventum sed solitarium quidem, sublata causa necessitatis, fera non ausit impetere. Verum ne infantibus ac pecudibus insidiosa fames obesse compellat, quo se inviminet villicus tegetes oviliaque obseptet, ultro villa suppeditabit. Moriferi, preterea, fossata, rubi, spina rosifera, pruni, aliave arbusta, ambitu silvescente vallabunt. Quid canes, vigilia fidelis? Provida certe hominum natura apposuit unde noxia queque vitari et parari conferentia valerent. Quemadmodum enim bos adutilitatem agrestilem, sic ad tutelam ortus est canis, efficax prorsus arcere luporum insidias ac vulpium, et si quid aliud infestum obrepat. Reliqua vero indomite feritatis animalia ceu leones, pardos, tigres, dracones, eminus a mortalium frequentia providens divinitas amovit. Itaque rurestris vite sanctimoniam bella ferarum haud turbabunt, quo, minus cessantibus malignantium conatibus, iocunditate fruatur ruris amator.
	</p></sp><sp><speaker>VEN</speaker><p>Lepide adeo copioseque ad postulata respondisti ut dubitavisse non pigeat! Sed iam persuasum habeo dignam prima laude ruricole sortem, qui suum rus exerceat bove suo, vite suppeditans, nec necessitate sed iudicio et voluptate villam incolat. Quam vero huic proximam ducis, glisco, dum adhuc superat iter, evolvas.
</p></sp><sp><speaker>PAD</speaker><p>Aperire dudum meditor quem proximo in genere civilis felicitatis collocem. Primam constitui, ut usu loquendi beatam velut obvios bonos homines vocitamus, eorum qui ruris ubertate ac libertate potirentur. Sed ab hac in urbem demigremus. Difficile primum explicare formulam beati civis ac longe, arbitror, difficilius invenire. Sed velut anteposui, magis compositos presens intentio complectitur. Sunt igitur quos vulgus miretur, quorumque faciem fortune veneretur et expetat. Sed ut vulgi iudicium sic vota caligant, nec beata sors quam predicant nec beati ipsi continuo si adipiscantur quod exoptant. Unde haud ab iure Anaxagoras, seu quisquis fuit e sapientibus, percontanti quisnam felix esset: “Nullus eorum,” inquit, “quos reputas.” Neque illa quoque sententia aspernanda, felicitatem esse presentibus contentari. Si animum ratio componat conformetque, fortune dictio veraest que sapientium asseveratione fulcitur. Hoc igitur modo eam quam optandam in civitate indagamus lanio pariter senatorque contingat, verum haud isto limite ratiocinatio cepta decurrit. Sed de eo potius qui virtute subnixus externorum quoque successu instruitur, animadvertendum sane primum quo sit loco radicatus. Neque enim exigua est bene vivendi portio locus, proximum qualis in loco conditio. Omnis namque turba forensis, mercenarii sordidarumve artium ministri a civili honore sequestrantur; nec, Aristotile teste, pars civitatis habetur qui a civili munere segregatur. In primis igitur hunc de civili corpore statuamus. Mox ei proventus ex prediis ad rei familiaris opportunitatem annua fecunditate respondeant. Redditus namque fundani non tantum patronos instruunt sed honorant. Ad hec animi virtute sit preditus: per hanc dico habitum quendam quo aliquid operari valeas cum velis. Artes enim non tantum quatenus vite incommoda arceantur, verum ne situ torpeat adinvente. Quodque vix credibile audiatur, ipsa quoque vitia ad utilitatem universi et pulchritudinem redigunt.
	</p></sp><sp><speaker>VEN</speaker><p>Inauditum michi prorsus, et ni doceas, incredibile. Nam qui fieri queat vitiorum bonus ut usus extet? Quid ergo? Omnis preceptio, leges omnes, omnisve coercio tantopere vitiosa adversatur. Minime secus atque ex nichilo aliquid fieri vitio fructum meti perpendo.
</p></sp><sp><speaker>PAD</speaker><p>Qui ex nichilo que bona sunt condidit, ex malis quoque hominibus, quoniam aliquid sunt, bonum novit elicere. Sed prius de urbensi expedire cepta pergamus. Huic virtutem seu habitum quendam inesse paganas ultra facultates, velut premonui, ne vacet opere pretium est. Atqui omnes artes sordidas que artificum suorum corpora inficiunt, vel externam circa materiam laborantesafficiunt, honorato civi subducimus, quamquam harum nonnulle respondentibus prediis sic adiciunt, ut illos sepe qui ampliore preire fortuna iudicantur ubere familiari precellant. Sed volo hunc honeste alicuius negotio vocationis detineri, ex quo et fama et honor et utilitas comparari queat, velut iuris scientia, medicina, philosophia, seu aliqua liberalium, maximeque rhetorica, ex qua est oratoria et tueri et iuvare amicos peropportuna. Sunt et publica munera, senatorium, consulare, pretorium, censorium, questorium, in quibus qui laude versantur reverendi carique civibus evadunt. Forenses item occupationes, iudiciaria, assessoria, advocatoria, procuratoria, tabellionaria, cum honore et utilitate geruntur.
	</p></sp><sp><speaker>VEN</speaker><p>Miror apprime qui Palatinorum huiusmodi officinam hominum probare videaris, quod locus ille nequissimos alit et instruit. Quam enim adversantur insanum forum, ut nosti, poeta nominat ei sani hominis conversatio; tute decernis.
</p></sp><sp><speaker>PAD</speaker><p>Nequaquam infitior, nec valeam si velim, locum illum pessimorum septum existere, ubi armatur nequitia legibus. Docentur emunturque mendacia, et offuscatur veritas; falsitas ipsa fucatur. Sed nunc addo, si minus dixi, quem conscientie perversitas disicit beate neminem vivere; propterea cuius vitam probare instituo, hunc ipsum a nefandorum factione seiungo. Talem ergo forensibus astituo officiis qui non auri sed equi potius amore feratur, adeptaque viris peritia, innocentiam tueri, violentis obstare malit, quo nimirum studio non opes modo sed hominum dilectio predicatioque conflatur. Preterire libet pleraque munera civitatis ceu thesaurariam, questoriam, vectigariam, edilicium, annonariam, ceteraque paria, que, tametsi antelatis subsistant, valent nichilominus cum laude et honore tractari. Quanto scilicet administratio ipsa frequentiore nonnumquam hominum turba versatur. In hoc igitur vite gradu determinatumquippiam certumque ad quod animus urgeatur munus subire, ut dixi, opere pretium duxerim. Enim vero egritudinum casus sicut ad lectionem repetit medicum, ita iudicem causa speculari iura compellit. Par de ceteris ratio, quorum professionem cura indicti muneris equa castigat. Alioquin lectio vaga non solida quevis faciet, non nutriat ingenium. Sic hominum vita, nisi cohibeatur actione laudabili, languet deviave fluit. Intuere locupletes, quos certa rei nullius administratio, iussa ultrove suscepta coercet, sese non ferre, dies horasque habere infestas, fora, vicos, templa nequiquam obire, egredi tempestive, sero domum regredi, et tamquam limen perosos, dum licet, effugere. Atque hoc ideo quod nullum sui usum norunt et humani ea vis animi est ut inactuosus esse non queat. Nam ceu ferrum tergitur et splendet attritu, rubiginem situ contrahit, sic animus ipse exercitio nitet, otio cariat. Ac per hoc otiositas, cunctorum voce sapientium, summopere declinanda censetur. Nedum, spiritus quiescere nescius ad meliora non erigitur agendo vel cogitando in damnabiles cogitationes actionesque labatur. Numera otiosam iuventutem vicos et porticus metientem, scorta solicitantem, infestantemque aliena connubia. Quid veterani? Annon atria, fana, compita primi complent? Dumque otio negotiosi consident, vagas infantiliter nugas serunt, aut versant aleas, aut versantibus assident? Cur ita? Quoniam certum eos aliquid agere nullum tempus adigit. Rursum, quam vagum vanumque sit nulla actione constringi levitas popularis ostendit. Cum festa lux indicit ab actione vacare, quid nisi passim insaniunt? Pars prostitutas inquirunt, pars cauponas implent, alii turgent crapula, nonnulli avia lustrantes qua inebrientur fustium tegularumve iactu turmatim pecuniam sortiuntur. Profecto, nisi providentissima ratio tantisvite necessitatibus hominem alligavisset, plurimi ritu pecudum segnes agerent nichilque preter voluptates et otium expeterent. Hoc igitur instituto, in urbana conversatione predicare sortem eius audeo qui suo lare continetur, suo rure alitur, et ultra civili quopiam privatove munere astringitur, unde honos et quotidiana sentitur accessio. Rursusque, hominum familiaritas ipsarum rerum tractatione fovetur.
	</p></sp><sp><speaker>VEN</speaker><p>Ita michi profecto videtur. Qui artis aut preceptionis vocatione exercentur otio ac secordie locum adimunt, virtutem usu augent vel conservant; dumque adepta studia civilem ad utilitatem recte accommodant, cari urbibus reverendique visuntur. Adde, cum plures sepe eventus in agrestili reditu familiare negotium nummarium pecunia conturbent, diarius ex virtute fructus emergens temperabit incommodom. Ex hoc sepenumero evenire cernimus ut artis fructu quam arvorum feracius paratiusque vivatur. Ex rure namque artes pascuntur urbane, contra vero ruris opere urbis artibus instruuntur. Ideo vehementer assentior cui ad uber agrorum arte secunda contingat seu virtute successus, hunc ipsum et cuicumque ex negotio census redit absolutioris vite conditione, felicem. Sed festino, ut vitia bonum parere ceu pollicitus es, dum pariter adhuc imus, expedias.
</p></sp><sp><speaker>PAD</speaker><p>Morem tibi geram et dietam hanc largiar. Verum ne sic arbitreris bonum ex vitiis evenire tamquam eos qui suntvitiosi ipso vitio bonos affirmem, quamquam et ipsi quidem scelesti in creaturarum ordine bonum et sunt et haberi debent.
	</p></sp><sp><speaker>VEN</speaker><p>Mallem hoc quoque, perdiscere malos bonum esse.
</p></sp><sp><speaker>PAD</speaker><p>Dominum Deum creatis omnibus imperare non dubitas.
	</p></sp><sp><speaker>VEN</speaker><p>Nequaquam. Et quis alius rerum esse dominus quam Deus ipse valet?
</p></sp><sp><speaker>PAD</speaker><p>Potentissimum hunc fore ac sapientissimum censes?
	</p></sp><sp><speaker>VEN</speaker><p>Quia Dominum existere confessus sum, potentissimum quoque esse ac sapientissimum consequitur. Nam duo ista potissimum ei qui vere Dominus extet inesse convenit, quatenus potentia coerceat si quid eius refragatur imperio, sapientia vero ut que moderatur ordinata permaneant efficit.
</p></sp><sp><speaker>PAD</speaker><p>Exiguam mihi residuam esse operam puto, huiuscemodi abs te veritate percensita, ut que audire expetis mox tute deprendas. Sed rursum rogo num cui rerum summam assignamus bonum etiam fore ambigis.
	</p></sp><sp><speaker>VEN</speaker><p>Nichil prorsus. Imo optimum quidem arbitror. Atque hoc ipso quod optimus est, omnia diligere diligique ab orunibus ratio convincit.
</p></sp><sp><speaker>PAD</speaker><p>Recte sentis, et fore ita necesse est. Is namque sanctarum velut testimonio litterarum omnia in mensura, numero, et pondere condidit, ita sue lege bonitatis ad bonum regit ac dirigit, creatureque sicut naturam qua esset sic, ne otiosa quoque maneret, virtutem indidit. Ergo nos omnes bonus autor ad bonum edidit, verum alii serviliter, filialiter alii ad bonum convertimur, quare aut servi omnes aut filii sumus. Quicumque igitur, ut docet apostolus, Dei filio recte vivendo conformatur, erit ipse confilius cum ipso unigenito inter multos fratres. Contra, autem, impie agendo quisquis opido a filii imagine deformatur, computabitur in extima sorte servorum interque vasa ire et in contumeliam deputata.Quotiens itaque fiunt bella, cedes, rapine, ceteraque facinora furoris hostilis, que sapiens providentia iustissimum coercet in ordinem, servorum ministerio utens, vel filios exercet vel devios corripit vel reprobos punit. Nam in ordine temporali, alios rex sue iocunditatis consortio dignatur, alios moderandis gentibus constituit, quosdam procurandis regni opibus dispensat. Nonnullis, quatenus coerceant inquietos, arma gladiosque tamquam satellitibus tradit, indignum ratus quos in usum familiaritatis ascisset eis satellicium severitatis indicere. Ita bonitas divina electos suos quos testimonio prophetico abscondit in abscondito faciei sue a conturbatione hominum inquietare parcit officio nefarios puniendi. Sed malos et homines et angelos adversum eos quos vel deprimi vel exterminari iustum est uti nequitia permittit. Nam iustus nec odio nec avaritia nec ambitu effertur; idcirco nec gladios tractare, nec iniuria quemquam afficere, indebitove grandescere honore letatur. Iniquus autem est pernixi ad ferrum quia sponte odit, pernix ad rapinam quia fervet habendi libidine, ad opprimendum quosque improbat quia stimulatur aculeo superbie. His nequam spiritibus eas divina maiestas vices sinit quas electos implere nefas arbitratur. In quo rursus Brixiam propono exemplum notum ac recens, que, civili odio conflagrans, intestina seditione vicinos populos venenavit et dux et fomentum Gallie urbibus furoris extitit. Horum ergo superbiam malignique spiritus contumaciam dum iustitia superna puniri statuit, Euganeum ducem estuantem dominandi ardore suscitat; quos dum res novas moliuntur, facile intercipit. Laxataque Guelfis, quorum factione Brixiam recepisset, seviendi licentia, cunctos vicatim Gibelinos insatiabili crudelitatepersecuntur, nisi qui fuga salutem quesiverunt omnes ad unum cesos. Tali nempe victima Paduanus Brixie dominium auspicatus est. Quis tandem exitus? Nimirum par auspiciis. Nam abeunte ilicet re profecti superstites Gibelini Guelfis pari feritate vicem impietatis rependerunt. Atque sic utrinque suo veneno, suo ferro populus nocens ruit. Recense divine potentie iustitiam, qua serie, quo ordine malas hominum voluntates per malos hominum punit affectus. Ex hac item serie procedit ut dum procelloso dominandi estu Carriger bello vicinos infestat, merita vicissitudine bello ipse prematur recipiatque quod fecit, plena et coagitata ac supereffluente mensura, ut qui pacem contempsit exoptet et careat. Quare cedes, rapine, excidia populorum iustitia et Dei ordo putanda sunt. Nam si occiditur noxius, iustitia est; si rapitur ab iniquo possessore quod habet, equitas est. Si emigratur de tabernaculo suo qui noluit intelligere ut bene ageret, et dilexit malignitatem super benignitatem, iustum est, et utique bonum est. Iusta igitur permissione facit iniquus unde alterius iniquitas afficiatur. At si huiusmodi adversis improbi probos torqueant, aut humanis oculis probi visuntur et non sunt, aut ad meritum exercentur. Quid ergo? Ista mala sunt quia perverse fertur agentis intentio, bona vero quia a iusto ordine non discedunt. Sic dignitas celestis nec affici iniuria qui non debet nec voluntatem hominis, quamquam scelestissimam, fini debito inofficiosam sinit. Nequam igitur homo, quia natura est, bonum est; eius autem nequitia, quia nature corruptio est, mala est. Quare mala voluntas hominis et demonis, etiam nesciens nolensque, divino ordini famulatur, dum perverso desiderio id exequitur quod causa equissima temperatur.Hac radice oritur mirum illud quod, dum mali adversum malos furunt, iniuste quod fieri iustum est agitur. Olim pecuniam sancto viro Bernardo missam obvius predo corripuit; sed dum non sua rapiendo iniustum facit, iuste ab impedimento seculari servum Dei nolens absolvit. Cuncta igitur si penitus animadvertantur, vel ea ipsa que flagitiosissuna apparent in boni alicuius exitum vergunt. Atque hoc fit quia omnis creatura sic Domino Deo subiecta est ut statuti ordinis nullatenus limitem queat excedere. Ac per hoc quicquid a creatura ipsa, vel indebite operando, geritur ita ligatur in serie ut sine tructu in rerum universitate non existat.
	</p></sp><sp><speaker>VEN</speaker><p>Opido iuvat premisse continuatio narrationis. Iam liquet in rerum eventibus ut mortales iniuste sepe moveantur, cum in his divinum potius iudicium laudari debeat et timeri . Sed exple, queso, reliqua.
</p></sp><sp><speaker>PAD</speaker><p>Id pergo dudum absolvere, quo patefiat nichil prorsus dempta utilitate, siquidem universi ad pulcritudinem referas, vel ab ipsis quidem improbis geri. Quid superbia importabilius? Quid damnabilius? Quid Deo adversius? Tamen fructu non caret, preeminere enim dum superbi certant, attritis interdum plebeisque sordibus abstinent; viderique magni cupientes magno ore magna resonant, magna iactant, maiora etiam plerumque viribus aggrediuntur. Qua consuetudine pertinaci tenor quidam clarioris altiorisque vite gignitur. Queque prius fuerat vitium, species virtutis evadit. Quid quod liberales, dativos efficit? Nam dum colistudet elatus inferioribus largitur, tribuit, dispergit; ipsoque arrogantie morbo se predicabilem reddit. Quotiens preterea salutem populis, quotiens libertatem urbibus peperit? Impatiens namque superioris sepe tirannos, sepe iniquos dominos exterminavit. Insuper ad meliora complures erexit, qui tum oratoriam, tum medicinam, aut ius civile perdiscere conati sunt, quatenus gloriosi adepta virtute civibus anteponantur qui, sublata ambitione, sicut nichil ducerent anteferri, sic laborare studio noscendi meliora negligerent. Quid eos memorem qui vera virtute, qua carent, nequeuntes assurgere ad honores, quos intentione superbissima calcare videntur, ambiunt adumbrata. Intonsi namque et squalidi cultu ac vocibus spectantium oculis sanctitatem obiciunt, intrinsecus autem, ut ait veri doctor, lupi rapaces. Quot exempla recte vivendi simplicioribus anteponunt? Quot pios monitus auribus instillant, et humilitatem dum predicant, flatu scientie tument audituri quandoque veritatem illam; dicunt enim et non faciunt. Suo tamen langore intuentibus prosunt, pares gazellis, quarum subinguinale ulcus proximos odore delectat, illas prurit. Similis prorsus ratio de vanagloria. Nimis multi cupidine laudis et glorie, in dictis factisque, etiam rerum contempta iactura, servavere constantiam, equitatem, modestiam viteque decorem. Et usus ipse laudabiliter agendi tandem penitus ita componit ut quod agebatur virtuose amore laudis fiat mox laudabilis actio, amore virtutis. Ceterum velut iactantie morbum insequitur sic proximas ei vices habet invidia. Haud est tamen ea ipsa sine fruge; imo ferax quidem emulatio enim calcar est mentibus, quo alios anteire stimulantur, fervent studia litterarum, fervent artificum. Undenisi invidia? Nichil eque generose indolis pueris ad scientiam et ad mores prodest quam emulatio comparis; quare hanc imprimere discentium mentibus summopere anniti instructor debet. Iam vero in publicis muneribus singulus quisque urit ne pregravet felicius agendo collega; nec tantummodo meliora conari sed damnabilia quoque vitari invidentia ipsa compellet. Nam dum morsus delatoris imminere sentimus, vivere sine reprensione molimur. Ac per hoc quo purius vivatur, conducit cum emulante versari. Hic sane stimulus Themistoclis somnos excutiebat hoc Pirrum gloria Romanorum, hoc Romanos Cartaginensium exuscitavit. Semper fuit et perstabit, emula virtute, ut discrimina subeantur et probra vitentur. Quodsi ceteris vite in studiis livor prodesse sentitur, in aula certe, ubi regnat, potissimum liquet. Siquidem tiranni assistentium invidia durant, regnant, tuti sunt. Nam dum emulo quisque nixu placere studet, plenius servit; et rursus dum invidet quisque ac socium metuit, fit ut non timeat qui dominatur quos dissidere cognoscit, hisque etiam liberius imperet, quorum unionem fatiscere nec unam fore sciat temperiem animorum.
	</p></sp><sp><speaker>VEN</speaker><p>Haud illo mentem verteram, sed nimirum constat vite humane partibus conferre non minimum esseque tum ad urbana, tum ad incrementa bellica urgentissimum calcar.
</p></sp><sp><speaker>PAD</speaker><p>Sic pariter reliqua. Porro ira iustitie satelles est, nec damnabilis quam aut odium crudele ulciscendive libido, sed recti zelus emendandique disciplina comitatur. Qualis indignatio Moysis qua ydolatram populum cecidit, qualis Phinees, cui desevisse in sacrilegos reputatum est ad iustitiam usque in sempiternum Age, homini irascentiam detrahe; imbellis et contumelie manceps erit. Neque item castigatio familiaris, nequeiniuriarum depulsio, ira languente, procedet. Quid est homo, dempta ira, nisi insensibile animal ad nocentia? Si tollis iram, nec scelus penam, nec disciplinam negligentia pertimescet. Quippe lenitas contemnitur, severitas formidatur. Ceterum, quemadmodum ira exuscitat animum, ita sopit ignavia, que nimirum, in viro turpis et arguenda, ita sine laude versatur in vita ut vix discernatur quid ad universi ordinem conferat. Confert tamen, nam, dum intra otii ambitum residet, nec ipsa sibi inquieta nec proximis improba sentitur. Quanta pax interdum populorum et urbium, quanta rerum quies et successus imbellia presidentium sequitur. Atque utinam noster iste plus segnitiei et minus animi habuisset ad bella! Felix ipse profecto, felices eius quoque aura victuri. Longe itaque prestitisset tepenti spiritu intra sue possessionis metas deliciari, quam elato vicinos infestans sibi hostes acerrimos irritare. Quanto felicius Mantuanus, qui, suis letus finibus, nec suos quotidie in alveandis fluminibus, cavandis fossis, vallandis bastitis aut fugandis aut fugiendis hostibus inquietat, nec vicinorum odia concitat, ignavum licet imbellemque gliscentes arma diffament. At certe sine metu sui populi, sine solicitudine certi letique, familiaribus studiis impendent. Preterea indemnes agricole, rura culta, inviolate pecudes notis saltibus aluntur. Deperiret profecto humana societas siquidem atrocior quisque vicinum subdere, quam socium pati mallet. Sed ignari vere laudis inclarescere belli furore et vi quacumque magnificari pulcrum ducunt. Quanto satius sanctiusque nomen paratur in posterosque dimittitur habita reformando et iustis artibus exornando honestisque studiis excolendo, velut olim Franciscus prior, vivusadhuc, Paduam urbem ornavit et auxit, imo, ut ita dixerim, recreavit, non quidem bellis sed virtutum cunctarum studio, ut primariam sapientie ac iusti principis gloriam in omni Latio reportaret. Extinxit autem fulgorem nominis et amisit felicitatem simul bellandi ardor incessit. Deinceps Nicolaus Estensis, nonne venerabilior fuit et clarior, paci et litterarum otio studens, eo amplitudinis Ferariam promovendo ut ex asseritia latericiam faceret? Nulla certe vicinarum pro magnitudinis portione formosior hodie neque opulentior habetur. Ipse nimirum defunctus in hominum celebri laude versatur magis eiusmodi animi lenitate quam si feroci spiritu, clade, et ruina, bellorum gloria flagrans et sua profligasset et esset vicina demolitus. Quo turbine dum se minime temperavit gener eius, nec acquisivit externa que possidere certabat, nec sua retinuit que possidebat. Prestitisset nempe, reside spiritu, Euganeis fruendo deliciis, terminos suos indulgenter excolere incolumesque servare quam niti aliena iniuria nomen imperiumque magnificare. Quietum enim principem boni omnes laudant; turbulentum ferroque gaudentem improbi tantummodo secuntur et colunt. Michi vero presideat malim qui, pusillo contentus animo priscorum ambitu, propria fovere quam magno impatientique spiritu provehere hominum se rerumque strage festinare. Quemadmodum ita habentis animo segnities officit, sic laborem dum fugit, a turbulentissimis interdum motibus quiescit.
	</p></sp><sp><speaker>VEN</speaker><p>Ita est procul dubio. Magnanimes dum sese ferre nequeunt, eo sepe efferuntur, unde sua crebro et aliena ruendo prosternant. Quare tranquillius feliciusque michi videntur urbes ac populi remisso quam furenti rectore gubernari.
</p></sp><sp><speaker>PAD</speaker><p>Talem de lentescente fructum metimus. Quid irrationalis illa motio carnis que libido appellatur? Num in mundanare publica, Deo regulante impuros hominum actus, fructu caret? Quid? Laudabimus adulteria, stupra, incestus, quod ex his aliquando minime spernendus sequatur effectus? Nequaquam probra enim sunt, supplicio digna non laude. Nichilominus infitiari non possumus, damnabili plerumque complexu id nullatenus intendentibus, interdum etiam nolentibus, qui flagitium patravere, gigni tales, quorum vita laudabilis et tum in re publica, tum privatis quoque muneribus merita probarentur Ita inimicus homo vicini plerumque culture tendit seminare zizania et frumentum nesciens serit. Haud secus libidinis opera, dum enim succensa voluptas optata specie fruitur, nequiter vel invita spargit in carne subiecta quod dispensatione celesti in fructum utilitatis exuberat. Nam quot damnato concubitu editi tum scientie, tum religionis, tum civilis ac bellice virtutis excellentia clari evasere? Quot etiam salutem stupris, quot adulteriis sortiti sunt? Adulterium Paridis Troiano excidio vindicatum est; inde exorta sunt Romane magnitudinis elementa. Alcibiadem apud Lacedemonas exulantem, cum invidiam odiumque virtute contraxisset, ab imminenti exitio regii thori adultera vindicavit. Par facinus Massilienses ab Ligurum insidiis et solvit et victores fecit. Ita divina celsitudo ex humanis fructum legit erroribus. Sed quid pervetusta exuscito? Accipe rem exiguam sed veram. Ludovicus Ravennas, absumptis rebus patriis, ad vestram olim urbem egenus divertit, famulatuque, cum nichil artium litterarumve nosset, se addixit. Ilicet dominum auspicatus apud quem opes et coniugium repperit, quippe adulterio domine non quidem famulantis sed filii, cum pater non esset dominus, partes in domo gerebat. Quid tandem? Obiens herus puellam pietate Christiana filialiter educatam famulo uxorem larga dote, id prestruenteconiuge, destinat. Sed adultera iam vidua et gravis etate, seu conscientia seu pudore, a prioris vite culpa prorsus abborruit; queque pelex fuerat se parentem socrumque mecho exhibuit. Tantus adulteralis commercii fructus extitit ut, defuncto Ludovico et uxore, infantulos superstites, cunctorum patrocinio destitutos, sola susceperit, officiosissime aluerit, educaverit, instruxerit. Nunc et facinora hominum iudica! Iuvenis peregrinus et inops Venetias appulit; civis orbus liberis externam alumnat; peregrinum famulatu asciscit; famulus adulterio uxorem, opes, et superstantibus matris instar nutricem liberis comparat. Vagari per exempla valere, sed hoc tam domestico abunde liquere potest quanta nonnumquam carnali turpitudine tum rebus, tum hominibus opportunitas conflata sit. Quot nuptarum viduarumque stupris ad litterarum, ad civiles honores adiuti evectique sunt? Nec illud quoque omiserim quod duorum corporum illa coitio, cum omnino sit probrosissima atque immundissima, nichil pene studiosiore mundo queritur. Lectus siquidem nitidissimus illecebrique apparatu sternitur, quam etiam lautissimus quisque comprendi certat. Adde respersos odores aquarum, pigmentorum; preterea in vestibus primus nitor, in ore vernantia coloris, in crinibus ordo, decor in habitu paratur vel fingitur. Iam vero quanto ingenio tum mores, tum verba componit, quatenus amans placeat amato! Cura hec insuper iuventutem canere, sonare vota, affectusque metrorum ligare modis instruit. Tum denique vera vel ficta probitate digni nituntur ostendi strenuique, liberales, ac magnifici comparere, que deinceps adulta cum etate consuetudo in omni vita observata est. Solebat Antonius Mutinensis, iuris peritus, affirmare nequaquam sibi displicere externo uxorem paulisper amore perstringi, quod eius rei causa accuratior cultu,vultu iocundior, gestibus motuque agilior versaretur. Quibus ita se habentibus, esse perspicuum valet quid boni tum ad artes, tum ad mores et vite iocunditatem vitiosa libido in rerum universitate conferat. Vix michi persuaderi queat aut ingenio aut vite facetiis prestare qui amans numquam fuit! Acuit enim vis illa ingenium, disertum efficit, excolit mores, et conversatione lepidum reddit.
	</p></sp><sp><speaker>VEN</speaker><p>Assentior, inquam, et in nostra civitate maxime liquet. Nam alternis placere dum studiis viri femineque decertant, nusquam molliore cultu iuventus et cura nixuve operosiore compti, tersi, depilesque incedunt, ut nostrorum instar reliquarum urbium agrestes spectent.
</p></sp><sp><speaker>PAD</speaker><p>Exornata, fateor, et augusta pubes vestra! Verum haud tam libido ipsa quam summa divitiarum inconcussaque libertas pompe spectabilis fertur occasio, sed morbus est cunctorum ad quod quisque anelat sese magnopere effingere. Verum ad residua humane pravitatis vitia, gulum et avaritiam, quid conferant, si valeam, asseverare iam propero. In primis gule voluptatem sequi detestabilem fateor servitutem. Quid enim abiectius quam ventris ferri mancipium? Tamen huiusmodi cupido in salutem cessit interdum, nam evenit, seu colerali motu cessante seu instante flegmatico, vim appetitivam plerumque fatiscere, desiderioque sepulto eum qui langueat allatam pastionem fastidire. Sed dum quam valens ardebat refectio propinatur, fertur animus, ipsaque aviditate virtutem exuscitat progressumque iniciat sanitati. Quid ingenia ad cocturam escarumve condituram, ad sapores, ad colores, ad odores multifarios atque sumptu et arte operosissimos? Ipsa profecto castrimargia, ut putant, non extendit sed utilitaspotius atque necessitas. Nonnulla sunt enim absque condimento nocitura, vel minimum profutura; alia facile nature imperio non obtemperant; que ars admota prestare docet obsequium. Tempus item alia, alia sumentis etas valitudoque aliter atque aliter flagitat. Propterea sapores et conditure honesto ex fonte prodierunt, verum quemadmodum penes cetera insolens culpa a laudando seduxit improbandum ad usum. Nam dum voluptas ratione utilitatis assumitur, rectus est usus rerum; cum autem causa voluptatis utilitas non iam usus sed abusus potius esse censetur. Nichilominus quamvis anteponat naturalis intentio utilitatem, plerumque tam opprimitur ipso camis vitio ut voluptati et iactantie magis obsequatur industria. In quo nimirum studio omnis Secana tenus Gallia et simul Rheni Histrique barbaries fervet, quos nostri velut in omni sapientie commercio facile in hoc quoque iam exuperant. Sed quamvis illa coquinandi peritia saporandique alimentum inserviat culpabiliter voluptati, nichilominus non tantum delectatur ea sensus sed iuvatur. Nam haud pauci, valitudine minus integra aut senio aut imbecilli natura deliciarumve consuetudine, quorum ingenti iactura succederet interitus cum minime valeant communibus refici conditis, arte vixere; factumque est ut quemadmodum in ceteris, Deo in usum singula redigente, res improbanda exitio multis fuit, rursus multis salutaris existeret. Adde quod plura tum venatico, tum aucupio, tum etiam piscatione ad vite opportunitatem, cupedia instigante, mortales attulere, que, ceu castrimargis mensas infarciunt, ita plerumque pauperes ditant. Quot ex agris aquisve pretio ingenti veneunt, et venditorum incommoda, dum luxuria non parcit impensis, levant? Rumbum electum salmonemve piscario sors offeret, bistardam pariter aucupi. Ni quispiam, ut dici assolet, gutture piloso compareat, quis frugi emat? Verum indigentie captoris providentia succurrens edacem astituet, et unde culpabiliterdelectabitur cui deus venter est, inde utiliter iuvabitur cui familiaris egestas molesta est. Ad hec minime pauci cultiora tardicordes coquinali ministerio rem domesticam absque angustia duxere. Alii fortunatis dum placuere conditura pulmenti, opibus et honore provecti sunt, ceu nescio quem ferunt condimento anseris a soldano Damasci prefecturam meruisse. Sed poscit tempus a castrimargia aggredi castra philargyrie, que tanto maius quanto spiritualius crimen est. Sententia cunctorum, nec ab iure, avaritia damnatur. Tamen quia in rerum universitate nichil ordine carens valet existere, hanc, velut adulteram matronam crebro ancille pudice comitantur, sic quedam laudabilia post ambulant, dum cogit avarus unde cui Deus disposuit accedat, attestante scriptura, quod peccatori dedit Deus curam et afflictionem supervacuam ut addat et congreget et tradat ei qui placuerit Deo. Id quotidianis patet eventibus ex avarorum nempe thesauris collegia, hospitalia, ecclesie, theatra, portus erecti constructique sunt. Plures quoque egenorum nuptie supplete, et sicut Antistenes Kifisidotum tirannum “lacrimam turis” appellavit, ita par est de avaro censere. Tus namque incendio, proximis deflagrat avarus, autem moriendo pluribus prodest. Superbi in celum domos erigunt, struunt palatia, omant urbes, et hoc quidem in iactantiam viventes Avari autem dum obeunt posteros iuvant. Quantus preterea locus pateret ignavie, quot artes obsolefierent, quantus ministeriorum immineret defectus nisi avaritia impingeret ad laborem? Quin etiam huius pestis utilitas ad res usque divinas protenditur. Per eloquentiam siquidem predicationis enitere laborant qui questuosam faciunt pietatem. E regione specta navitas, calones, cementarias carpentariasque operas, ac mercenarios turbe forensis, quorum ad manus nequiquam, nisi obtemperare adigat lucelli dulcedo, recurras.Nec rere angustia domestice paupertatis dumtaxat ad servitia trahi, quandoquidem plerique, tamquam in cloacas aurum mergunt ac velut minime sentientes, esuriem et erumnam ferunt. Hi profecto quod volunt et acervant simul perdunt. Verum quoniam habendi ardor exurit et cogit ad lucrum, circum fora, portus, emporia, apum instar perstrepunt unde opportunitas urbana suppletur. Quid cetarios tanto labore viteque iactura pisces persequi et macellarios nundinas seductasve plagas lustrare, nisi lucrandi estus impellit? Nonne ad Assirios, ad Tanaim Mauritaniamque navigatis? Flandriam Anglosque aditis? Quid tanto itinere tantove discrimine quam aurum postulatur? Qua quidem in re si nichil aliud dignum laude foret, opere pretium est quod multarum rerum, morum, regionum, magnum ad prudentiam adiumentum instructi notitia redditis. His igitur satis innotescere potest quales in usus improbos hominum actus affectusque celestis sapientia convertat. Ex quo etiam bella ipsa bellantiumque facinora non tam queri quam equanimiter ac bene de Domino Deo in bonitate sentiendo tolerare mortalium debet humilitas et extimare sic celitus iuste decemi. Hisce nimirum cladibus aut plures exterminantur iniqui, aut molestia adversorum exercentur electi, aut temporalium illecebris virtute torpentes rerum amissione revocantur. Superna quippe benignitas, ut equum est, reprobos ruere nequitie pondere sinit, amatoribus vero iustitie in mediis quoque turbinibus vel assistit protegendo vel educendo custodit. Sepe iustus, inops incomitatusque, exulabit. Expende finem: videas liberationem a procellis instantibus extitisse non fugam.
	</p></sp><sp><speaker>VEN</speaker><p>Profecto circa toum illum Ravennatem, divina protectio misericorditer intenta comparuit, ab imminentibus angustiis evellendo.
</p></sp><sp><speaker>PAD</speaker><p>Quanta mortalium caligo! Cum potissimum odisset vota bellantium, mussabat tamen merebatque decedere; inde locorumhominumque consuetudine allectus, diu multumque ancipiti sententia nutavit. Nichil mestius fecit, nichil secundius cessit. Homo omnium maxime bella tristesque bellorum vices perosus, quietis ac solitudinis queritans, laboribus civium meroribus, damnis, tediis, iniuriisve contabuisset.
	</p></sp><sp><speaker>VEN</speaker><p>Auspicato se Venetias contulit, gentium nusquam melius collocandus: urbem, Latialium amplissimam matrem asillumve lassorum, felicem inquam opibus, frequente numero gentium, rebus quas usus exposcat completam omnibus.
</p></sp><sp><speaker>PAD</speaker><p>Aliter ipsum audires et loquentem et optantem! Haud talia animi eius parvitas exoptat. Rusculi et colliculorum virorem suspirat, et non marmorata aurataque palatia visere gestit. Quod notis ipse minime siluit, Aquilegiam sepe portumque gruarium, humilia contemptaque loca, adivisse aut quemvis solitudinis perpetue secessum maluisse testatus. Quandoquidem ibi purius celum, vagatio iocundior, et per rura, per prata, per frondentium umbras arborum meditatio tranquillior; quia minus hominum, minus turbarum, minus etiam improbandorum morum occurreret, ac studioso sedatoque spiritui aptior sedes longeque minore impendio comparanda.
	</p></sp><sp><speaker>VEN</speaker><p>Perversum hominis votum, cum innumerabilis multitudo ex omni orbe confluat, huic uni minime cum ceteris multoque prestantioribus in civitatis laude convenire!
</p></sp><sp><speaker>PAD</speaker><p>Imo, laudat et ita ut est magnificat. Sed ita est homo affectus, et singulari rapimur singuli voluptate. Quis civitatem etamplissimam quidem et exornatissimam vicinarumque prestantem expertus infitiabitur? Sed avaro quisquis ingenio, lucri estu agitur, huc ruit et libens mansitat. At sapientie studio contractis nec mores nec dexter est locus. Tam mehercule ubi fervet cura nummalis scientie defervet, quam in litterarum sacrario divitiarum honos postponitur. Vos haud aliter quam piperis crocive negotium sortimini litterarum. Emisso pretio omnis ea congressio familiaris ilicet evanescit. Nequaquam ita par est in docendi discendive commercio, quod utique felicius dilectione quam pretio conditur. Quandoquidem, ceu filius, alter erudientis vocem suscipere debet; ut pater, alius discenda propinare. Ac sic, dum alter alterius presentia delectatur, dicendi audiendique munus intenta prosperitate perficitur. Iuvenes autem vestri nec accedunt ut filii, nec velet discipuli reverentur, quia vix discunt ut sciant, nec ideo scire volunt ut que didicere colant. Hoc ideo quia tanta extat spes et fiducia divitiarum ut totus vite laborisque fructus illo conferatur. Cum igitur solido nulli iudicio confederentur, similes huc et illuc temere volitantibus muscis preceptores alternant. Ideo numquam proficiunt quia, dum negligunt instructores, negliguntur, ac per hoc tepidius instruuntur; quia nature morbus est, dum despici animus se conspicatur, eum qui despiciat negligere vel odisse. Eruditio nempe velut omnia familiaritate liberalique studio confovenda est. Trita est apud nos dictio prodire de laribus litteras. Quid? Nimirum officiis domesticis sedulitatem eius qui doceat confoveri. At vel si cupiatis, liberales fore nequitis, cuncta enim ex labore, ex ingenio, ex periculo possidetis, et tenaciter servatur quod discrimine acquiritur. Nobis autem terra, fruges, vinum, altilia, ceteraqueusui opportuna ultro respondent, gratisque videtur acceptum quod ubertate annua reportatur. Ex hoc non minus facile donatur cuius fecunditas sine impendio sentitur. At denarius vobis denarium parit. Et cui non est contractior manus ad nummum? Facile donabimus par caponum, tritici modium, et vix crumenam ad solidum recludemus. Adeo aurum presens blanditur, ut sincerius cum non videtur emittatur. Hinc dominatores urbium liberalius effundunt, quia nec contingunt nec oculis intuentur que donant. Cum autem ad ratiocinium liberalitas revocatur, contrahitur. Quoniam igitur apud vos pecunia geruntur cunctur, largitas coartatur.
	</p></sp><sp><speaker>VEN</speaker><p>Hoc veto obicias! Advenarum enim ceterorumque vel questu vel fortuna vagantium confugium ac hespitium sumus, humaniter cunctos favorabiliterque civitas suscipit. Nec uspiam locorum pecunia liberalius in egenorum usus erogatur, nec eruditoribus pretium amplius exolvitur.
</p></sp><sp><speaker>PAD</speaker><p>Multi, fateor, et multigeni illo divertunt, quos libertas loci mercaturaque allicit; et difficile quemquam, innumerosissima multitudine, tantis ac tam variis adminiculis indigente vita, nisi segnis ultro maneat, sine fructu consistere. Quod autem dexter exteris liberque pateat, necessitas prudens admonuit. Nam plantati septique pelagi lacunis sicut rerum cunctarum advectione, sic mortalium adventione prorsus indigetis. Et vestro rursus studio populi adiacentes indigent. Quare Dei opera et munus civitas Venetica fuit, quoniam ab ortu solis ad occasum quicquid est iocundum visu et utile usu congeritis, unde omnis Europa instruitur et ornatur. Per vos enim familiare Latiis gentibus mare, per vos oriens atque occidens commercii facultate iunguntur. Ita ergo conducit ad amplitudinem rei publice ut, sicut externorum indiget, sic respiciat presentius adventantes. Atqui ad elemosinariam quam iactas largitatem, respondere suffecerit quod magne opessine magno peccato non congeruntur, magna vero peccata magnopere conscientiam quasi Titii iecur iugi morsu vultures urgent. At conscientia stimulis agitata effusione opum sese prodiga redimit. Porro autem stipendia que ingentia monitoribus iuventutis tribui memoras haudquaquam largitati datoris sed loco potius imputanda, qui veluti cetera sic hanc quoque mercem pretio maiore vindicat. Ei sane qui liberorum vestrorum instructor et fictor accipitur pactam mercedem semel redditis, verum cunctis deinceps familiaritatis indiciis destitutum tamquam ethnicum vobis publicanumque nescitis, minus advertentes quotidianis officiis hominum studia enutriri, ubi desinant, situ oblivioso evanescere. Ceterum in Euganea imo, ubicumque cura est iuventutem instrui, qui natos eruditum iri mittunt annalis stipendii impensa liberalitatem non claudunt, frequentato sed officio monitorem natis emereri moliuntur. Preter enim corporalis opere pretium, quevis ferme ebdomada suo munere curam domesticam memorat, neve torpeat docentis labor instigat. Quare nichil ei magis qui discere laborat procuranda est opera quam illius qui docere debet affectus. Qui vero negotium docentis emi, contempta dilectione, satis arbitrantur, emunt quidem operantis mimsterium non doctrinam, ubi, quoniam alterum impense, laboris alterum piget, fit ut ille segniter colat, sero iste fructum metat. Unde parare instructoris voluntatem quam servitium magis opere pretium est; quia vero haud setius doctrine munus atque mercenarias operas licemini, evenit ut scientie negotium subsidat, et quo defervetis divitiarum urbes vicinas pregravatis. Quid de aere disseram, quem meus ille sue saluti noxium criminatur? An non crassus impurusque sentitur dilucularibushoris quando necdum nocturnos sol radiis aut extenuavit aut exhausit vapores mundi, alitum expurgans? Putidus certe odor animeque officiens nocte concretus exalat. Nimirum tot cloacis, tot latrinis, tot excrementis hominum, rerum, pecudum redundantibus, que nisi fluxus refluxusque ille Neptunius vicissitudine verrat ac temperet, quis ferat? Quis non langueat? Quemadmodum calcem lateresque spiritus flans, ita mortalium artus exedit et angustat anelitum. Unde id, nisi quia superficiem sali radens ventus salsedine inficitur et uredine quicquid illinit demolitur. Quo valuisse arbitror ut seri stratis et cubiculis evadatis, quousque sol ortus mephitem noctis absolverit. Sapora, queso, lineam supellectilem candentem, licet et mundam, si non sapore et odore sensum offenderit, quoniam circumfluens aer, lacunari alitu infectus, contactu rebus quibus inheret suam indit qualitatem. Nec abnue complexionem suopte genio raram ac tenuem eiuscemodi salsi vaporis acritudine offendi, pinguescentem forsan temperari, sed nec minorem fortasse effectum animalibus motibus ingigni. Quippe salubri impermixtoque aere sanguis ac inde purior spiritus creatur quo anime acies liquidius rerum species haurit et discernit cuditque conceptus vehementiores, classo autem haud aliter atque ocularibus fertur oculus in obiecta.
	</p></sp><sp><speaker>VEN</speaker><p>Culpas aerem. Iurene id inuriave nescio. Illud tamen vehementer contradicit nusquam numerosior nec varia adeo populi multitudo; taceo iuventutis florem et senii dignitatem.
</p></sp><sp><speaker>PAD</speaker><p>Id non infitior, sed indigenis consuetudo non officit, cuius vis adeo ut animantium feculentis lutosisque sedibus aliaproficiant, quo si transtuleris alia deficiant. Addunt preterea delicie vestre et cultus operosus ad speciem. Advenam vero exigui mora temporis non inquinat. Ex hac namque impuritia crebro pestifera lues plebem afficit, quam nisi frequens navigatio eduxerit vicatim languens ruat. Otium quippe, male sanus victus, aer tabidus, aqua impura, cuncta morbos pariunt faciuntque contagium.
	</p></sp><sp><speaker>VEN</speaker><p>De aeris qualitate ignarus, phisicalium rationum non facile habeo quid contra hiscam. Sed aquam inhibeo criminari, quoniam salubris fertur et medentium autoritas pluviam probat.
</p></sp><sp><speaker>PAD</speaker><p>Sed colluvie nulla infectam, nullius coloris nulliusve saporis emulam, qualem, exquisita licet cura, vix in vestris ebibes. Quid quod nichil est vivacis adeo prestantisque nature, quod contracto forinsecus morbo vel tempore saltem non senescat ac vitium patiatur? Cisternarum aqua, assentior, laudabilis vulgatur et est, sed minime qualis a plebe vestra passim potatur. Nam pluvii sepe humoris congeriem quanta sordicies impurat. Immundi nempe vagantium gressus canum, puerorum mictus, ac egestio anserum quoque et gallinarum, sucularum, equorum, ceterorumve animalium que vel utilitatis causa vel voluptatis retinentur fedant. Que superficie quidem herentia per meatus licet angustos, aque insudanti permiscentur, mixtamque commaculant. Esto adhibita spurcitiam diligentia coerceat, harena ipsa que ad eliquandum imbrem sepelitur, vetustate, quemadmodum orta omnia alterantur, corrumpitur, et a qualitate propria terre convertitur. Num insuper circumstantis vicinia telluris humorem per ambientis crete poros negabimus insudare, et quod repperit impurare?
	</p></sp><sp><speaker>VEN</speaker><p>De sabuli corruptione subterraneove sudore nec sentire nec dissentire facile auserim. Verum ex te auditaaccuratiorem me studio reddent, cisterne domestice ambitum, quantus est ab omni labe servare perpetuum.
</p></sp><sp><speaker>PAD</speaker><p>Scite id quidem, nam quod eliquatur aquam harenamque contaminat, atque infecte plures usu aque morbent, quorum deinceps contagio serpit in proximos. Quamquam nichilo secius putrescentium rerum ceu fructuum, carnium farine esus et usus infirmitates creant. Ceresa namque, crisomula, ficus, Persica, pira, ceteraque eiusmodi mansa vel recens lecta obesse feruntur quanto magis stativa. Adde quod semotis in regionibus immatura leguntur, et confertis invecta navibus primum imponendo et exponendo eliduntur. Elisa demum et ipsa exacervatione compressa concalentiaque vicissim sese tabificant, ac fiunt de malo cibo deterior. Nec de animalibus absimilis ratio. Nam e virentibus pascuis, latis saltibus, ab aperto fragrantique solo, a fluentis irriguis, navali includuntur angustia, ubi estu, gelu, inedia, siti, ac situ ipso stercoribus urinaque olente, denique statione perpetua, solitarumque rerum defectu egrent, febriunt, et penitus absumuntur. Quis est adeo intrepide sanitatis qui talibus coartatus et affectus incommodis navigans non alteretur et infirmetur? In qua re, cum percuntabundus lanionem ex vestris quonam pacto edos eminus advectos alerent rogarem, “Quomodo,” inquit, “lactantes alamus? Ieiunos etiam quinque diebus plerumque servamus.” Que vita usque adeo tenax ut non in semet deficiat et exorbeatur, nedum hec lactans et tenella? Quid de bubus et arietibus reris? Nunc hisce vesci carnibus quibus, alimento cessante, nec salus nec sapor suus nec odor suppetit; sed mandentem potius gustu conturbant, contracto vitio contagiant. Pullos forsan probas? Conditione pari vitium criolis ac stiis infarti capiunt. Animal siquidem vagum et quietis nescium, carcere obtrusumcompressumque cum multis, socio pariter cum calore et fetore contabescit. Nec escam nec tempestivum recipiens potum, aere item libero et motu carens, squalore mutuo inficitur, – unde insuavis odore ac gustu caro et nequaquam vite salubris invenitur. Quos vivaria pisces carcerarunt repudias. Nec advertis altilia peiori conditione morbescere exque loco trahere et angustia contagium? Cristas liventes deciduasque videbis et carceraneo senties plumas squalore putrescere. Quale pariat alimentum morbida infectaque materia? At vero compensamini quod vina electe propaginis ex Meroe, Tiro, Creta, atque Motono, rursus et Dalmatia, Sanio, Piceno, e vicinis oris, Flaminio, Gallia Cisalpina, Foro Iulii, Sinuque Tergestino, atque ex omni demum superi maris plaga convehuntur. Cuius omnes ferme ad humores emundandos, ad alimonie temperiem moderandam, sanguinem depurandum, spiritumque gignendum, ac vires anime reficiendas usum tempestivum et laudant periti et experiuntur imperiti. Piscarios namque vallestres, exalatu palustri quotidianoque piscium alimento de aeris ac cibi colluvie ipsis testantibus, vinum quo infarciuntur sanos valentesque preservat. Quamobrem huiuscemodi nature beneficium tamquam parabile vulgareque antidotum extimari valet. Ac vobis in primis, limoso septis ambitu, opportunum vite salutique suffragium, cuius quidem rei nusquam tanta varietas tantave prestantia. Quid de oleribus dicam? Quorum non usque modo ad innumerabilis turbe sed vicinorum quoque indigentie explementum exuberat copia, eaque vobis e litorali cultu Mediterraneorumque locorum fecunditas redit. Quid de fructibus quorum incolumitas annali diuturnitate non variat? Adeo presens abundantia vos instruit quam si nusquam alias gentium nascerentur.Incassum memorem aromata pigmentaque et quicquid exotice mercis ad usum voluptatemque delicie nccessitasve humana frequentat. Quorum alibi mercatura, hic pompa et miraculum est. Hinc omnem per Italiam, Germaniam, Hunnos, universamque barbariem redundant. Ex quo quidem liquido, quam paulo ante perstrinxi, avaritie sese fructus explicat. Quippe ea pruriente, undique exaggeratis unde per universum defectus et voluptas suppleatur. Quare auro predivites estis et inhabitantium numero urbes Latias anteitis. Tum, vallati quoque obice lacunali a predonum aliorumve nefariorum improba hominum cupiditate, illesi inoffensique constatis. Commoditas itaque rerum, quarum est vobis undequaque pervius commeatus meraque vivendi libertas, cunctos elicit, et populo annumerat. At illud multo largius quod, clarum licet ac prepotens prepollensque opibus, imperium sumnopere tamen paci studet, nec minorem premere intentat et mavult hostem placare quam perdere. Ex hoc itaque honestissimo vestra civitas et sanctissimo pacis cultu princeps vicinarum urbium, exornatissima, frequens, ac felix, cunctarumque rerum dexteritate letissima spectatur. Hinc ad eam totius humani generis fit coitio. Adeo pax dulciter et libertas auditur. Nempe qui externa grandescere conantur iniuria aliena sternunt et profligant sua pariterque hominum odiis subiciuntur. Quibus olim efferventibus vel ruunt imperia vel turbulentissime possidentur. Una siquidem pax est, sine qua nec fructuosa nec iocunda potest vita contingere. Christus Deus hanc munus hereditarium piis liquit, hanc sperat et precatur ecclesia, hec denique premium celeste spondetur. “Posuit,” inquit, “fines tuos pacem,” et rursum Ysaias “Sedebit,” ait, “populos meus inpulcritudine pacis et in tabernaculis fiducie et in requie opulenta.”

</p></sp><sp><speaker>VEN</speaker><p>Rem solide veritatis enuntias. Venetus nimirum principatus studio cultuque pacis tam amplus et perpetuus, tam decorus magnificensque visitur. At Padua, dudum frequens numero magnificentiaque civium et potentia incolarum magnifica et opibus splendens, vestrorum ducum inquiete imperandique libidine deformis et comminuta ac prope in nichilum versa est. Et tam se orbam civibus quam viduata colonis rura deflet, in similitudinem posita gentibus; quod pacis studio urbes florent, evertuntur belli, ruuntque in perditissimam servitutem, quam velut malorum extremum etatem repeto. adeo civitas nostra semper exhorruit, ut summa rerum incommoda ac vite discrimen sepe subiverit. Transeo pervetusta; quod nostram turbavit Nam secundo bello Euganico, adversum conspirantibus undique hostibus et deserentibus sociis, spe, subsidio, et rebus exhausti, angelis et hominibus spectaculum fuimus, omnia perpessi que dura, que aspera, que misera forent. Tantus erat libertatis amor in pectoribus singulorum, qui utique si usquam est gentium nos sumus illi.
</p></sp><sp><speaker>PAD</speaker><p>Clarum est nomen libertatis, carum etiam et dulce, quin altero anno vocula ipsa complures in Etruria, Piceno, Flaminioque urbes movit, et ab ecclesie dicione subduxit; exercitus cum ducibus aut contempsit aut stravit. Sed quamquam linguis frequentata, scita nichilominus notaque a paucis est.

</p></sp><sp><speaker>VEN</speaker><p>Qui amari adeo optarive queat, si nescitur?
</p></sp><sp><speaker>PAD</speaker><p>Quandoquidem tantopere nomen diligitur, coniecta quantopere res ipsa placeret. Plus dixerim ita parum intelligi ut pluribus servitium libertas videatur.
	</p></sp><sp><speaker>VEN</speaker><p>Amabo, an non est libertas vivere posse quemadmodum velis?
</p></sp><sp><speaker>PAD</speaker><p>Haudquaquam, sed que iure ac lege dirigatur.
	</p></sp><sp><speaker>VEN</speaker><p>Quot populi, quot nationes nec ipsum quidem iuris aut legis nomen audivere et liberi tamen vivunt?
</p></sp><sp><speaker>PAD</speaker><p>Nemo sine iure oritur; legem nescire potest, ius non potest. Duo sunt nature iussa que propheta vidit et cecinit: “Declina a malo et fac bonum.” Omnis quippe lex divina et humana hoc sonat. Cuncta volumina que iam nimis multa vix leguntur huiuscemodi scaturigine gemina emanant. Aut enim docent quomodo fiat bonum aut quomodo quod malum est fugiatur; et qui scripta lege caret profecto conscientie lumine impressa non caret. “Testimonium,” inquit apostolus, “reddente eis conscientia ipsorum, qui ostendunt opus legis scriptum in cordibus suis.” Nullus enim sui compos non pungitur conscientia flagitii, quamquam placeat dum perpetratur. Idcirco Titii iecur a vulturibus edi poetica memoravit autoritas, quod quisque nequam suos vultures patiatur. Adeo liber iste conscientie? Nature ius est ut irrationalia quoque non sinat expertia. Canes et muricipes, quorum mores familiaritas docuit, si facinora fecerint, ceu conscientie aculeo perculsi, ultro secedent et territi comparent. Alui corvum fraudosumque notavi. Insiliebat mensam paratam et, circum speculabundus si observator afforet, nemine circumspecto, fialas deiciebat; e vestigioque evolans eminus astabat, nec nisi blanditiis, quasi data fide, vocatus accedebat. Vulpes quoque feruntur, qua mansitant indemniter, observari. Quid hoc nisi conscientiemorsus? Hoc itaque iure multo artius nos, prediti ratione, obnoxii tenemur. Libertas ergo non est agere posse quod velis nisi previa ratione. An si mechari, si predare, si minorem opprimere cum velit iniquus valet, liber tibi videatur?
	</p></sp><sp><speaker>VEN</speaker><p>Haud intelligo de libertate peccandi, sed cum nulli subditus homo se et suis velut cupiat uti potest.
</p></sp><sp><speaker>PAD</speaker><p>Et quis est iste, et laudabimus eum? Tali certe formula libertatis pauci quidem liberi sed servi potius multi. Taceo quod omnis vita aut vitium sequitur aut virtutem. Utrobique servitus: honesta et secundum naturam virtutis, fedissima vitii. Unde apostolus “Cum,” ait, “servistis peccato, liberi fuistis iustitie. Nunc autem liberi a peccato, servi facti estis iustitie.” Quis nempe sic habet pro voto fortunam ut se quisque rebus uti pro arbitrio queat? “Sufficit,” ait Veritas, “diei malitia sua.” Et cui aut diei malitia aut cupiditas aut ambitio aliave instantia de libertate non subtrahat, ut quod velit minime valeat efficere? In civitate vestra ubi tantam asseris libertatem, quis sic agit ut vult, imo quis non agit et tolerat multa que non vult? Duxne vester an summatum quisquam eorum qui rem publicam gerunt in ea quam tibi tute descripseras libertate censetur?
	</p></sp><sp><speaker>VEN</speaker><p>Non, mehercule – cui vix hora quidem libera vacat! Quin, meo iudicio, si demas honorem, ut ita dixerim, cunctorum servissimus est.
</p></sp><sp><speaker>PAD</speaker><p>Recte iudicasti. Num cives amplissimi et divites? Campana magistratus et ordines citat. Negotia, voluptates, otia studiosa interrumpenda sunt, omne seponitur studium, acceleratur, hinc ambitu, hinc emulatione, hinc simultate pulsante. Artes vero artifices vindicant, ut quelibet se frui non sinunt. Dicit scriba, dicit medicus: “In civitate sum libera; liber sum, nulli servio, nemo instat michi.” Quid est ergo die tota prostas et scribis?Et diluculo medicus exiens, nisi quatenus reficiatur, limen non repetit? Quid obire gementes et nolentes horis omnibus imperat? Pransabit uterque, quiescet; appellat egrotus quem rigor invasit, appellat volens testari notarium continuo. Mensa lectusque deseritur; exit, ad operam festinat uterque. Quis adeo improbe dominatur ut alimonie ac somni servis tempus vacuum non indulgeat? Cernis quod servit uterque, tirannum habet, calcar sentit. “Volens,” inquit, “facio.” Volens itaque servus es. Sic tirannis aulici ultro subduntur et titulo venustant blandiore servitium. Non adeo nisi caros. Quosnam? Quos nimirum fecit pretium et facit! Non urget inquam amicitia, sed timor ne congestus minuatur acervus, vel amor ut grandescat. Quid de studiosis litterarumve cultoribus? Num liberum tempus habent et se fruuntur? Pallet et aret iuris consultus inter codices defossus. Sic orator, sic philosophus, sic poeta, dum inveniat aut cudat nova inedia, cura vigiliaque tabescit. Omnes vite sibi commoditates voluptatesque eliminat. Atqui poetarum, philosophorum, et ceterorum qui sapientie desiderio sese negligunt servitus est que corporis sucum exorbet, extenuat membra, pallorem inducit, calorem extinguit, sed laudabilis quidem; eorum vero miserabilis quibus par est servitus, intentio par non est. Quis suis temporibus Butrigario studiosior Bononie? Huius olim consultum vicarius Conventus Fratrum Minorum pro causa flagitavit. Spopondit Butrigarius et “Cras,” inquit “dabo.” Astitit mane vicarius brevique papiro paucas lineas accepit. Et, viginti quinque ducatos Butrigario deposcente, “Ubinam est,” ait vicarius,“conscientia? Unius hore scripturam tanti facis?” “Ista,” respondit, “hora quinquaginta annos habet.” At Johannes de Lignano, vir plane doctissimus et qui litteris semper incumberet, cum sacerdos Faventinus responsum in lite deposceret, audita causa respondit cras redire. Profectus ille pro iussu nil reportavit nisi “Cras redi.” Tertia luce rediens pariter audivit “Cras redi.” Iterate vocis miraculo presbiter commotus amicis narrat, et mirabundus quid homo tanti nominis se illudat queritur. “Haud est lusus,” aiunt, “sed morbus animi. Fructum expetit. Auro posce, non ore.” Ille, accepto Jobannis vitio, quot flater Butrigario persoluisset totidem tulit et apposuit. Confestim calamo accepto, parva mora sacerdotem voti compotem dimisit. Advertis quo migrat humanorum intentio studiorum et quare impendunt obstinatam adeo litteris servitutem. Eque de ceteris prope hominum studiis argute discussioni licet attendere. Porro numerus bella sectantium non modo libertate caret verum continetur in miserrima servitute. Quippe iniuria demolumentoque alieno semper alitur horum instabilis incertaque conditio. Insonat tuba, nescios in que discrimina quosve labores aut facinora ducantur ire oportet per tenebras, estum, ac frigora, per ardua, per aspera, et queque invia; cumque ratione degentium communem ad utilitatem ars ac negotium referatur, isti dumtaxat in stragem exitiumque rerum atque hominum adhibentur, et evenit ut sicut vivunt brutaliter moriantur. Quare merito ipsa nequitia non servi tantum sed infelicissimi iudicandi sunt.
	</p></sp><sp><speaker>VEN</speaker><p>Nulla verior sententia. Quenam vita fore deterior potest quam que semper venui patet, et numquam emitur nisi ad repellendum vel inferendum mala, rapinam, damna, cedes? De quibus Salamon “Letantur,” inquit, “cum malefecerint, et exultant in rebus pessimis.” Quare velut numquam sui sunt, ita nec liberi putari debent.
</p></sp><sp><speaker>PAD</speaker><p>Nimirum quo magis ipsa iniquitate fruuntur hoc infelicius serviunt, quoniam longius ab dignitate hominis deiciuntur. Sed quid de principibus? Similis ratiocinatio de libertate cepta nos tenet. Quid, inquam, censemus? Aliis presunt, imperant. Num ideo liberi sunt adeo ut nulla servitute premantur, et quicquid fieri cupiunt possunt?
	</p></sp><sp><speaker>VEN</speaker><p>Speciosa frons rerum et secunda conditio, mortalium etiam favor, liberos asseverare videtur, cum quicquid iubeant pareatur. Videre tamen videor defore nescio quid ad libertatem.
</p></sp><sp><speaker>PAD</speaker><p>Haud dicas defore “nescio quid” singulariter, sed “multa” pluraliter, nam quo plura possidemus, pluribus indigemus. Quo fit quanto plura quis possit, plura quoque non possit, si indigere est non habere quod exigas. Mercatores nempe, medicos, iuris consultos, oratores, ceterosque suum quandoque negotium et cura occupat, coercet sibique subicit. De dominatibus par iudicium, nam regni metus et suspicio dubios efficit, solicitudo noxia repellendi et conferentia retinendi inquietos. Quid quod externis modo legationibus, modo veris fictisque rumoribus fatigantur? Modo etiam subiectorum querelas sopire aut obstare iniuriis adiguntur. Haud alia boni principis ac patris familiarum fore debet intentio. Singula circumspicere, emendare, salvare, dirigere, magnificum certe ac divinum opus, quod, quam sit mole, in suo quemque lare experiri coniecto. Quamobrem improbandi sunt asseverantes non omnia esse dominis referenda, quo ne molestia afficiantur. Dictitant enim: “Non est ut infirmes caput pro quaque re domino. Non inquietes. Sine quiescat.” Ego vero equius fore duco nosse cuncta qui debet emendare cuncta, quatenus dum nullatenus speratur latebra, iniustitia caveatur. Si dignum est recta quequecognoscere ad premium, cur non etiam inde recta ad vindictam? Ideo ista librantibus solium servitio non vacat. Sensit hoc rex ille subtilis iudicii qui pondus diadematis aut damnavit aut horruit. Cessit Dioclitianus imperium. Cur, nisi quia minus quietis quam laboris inesse cognovit? Quanta illa quoque servitus qua satellites, qua ministros, tam varios quam multos, pandoces ac fallaces tenere et pascere coguntur! Quorum improbos mores non minus ferre molestum est quam explere insatiabiles voluntates. Nec parum servile rearis nichil privatum audere nec vesci posse, nec indui, nec otiare, nec deambulare absque nominis aut maiestatis iniuria. In quo vera profecto Annei sententia: “Omnis magna,” inquit, “fortuna magna servitus est.” Unde Cesarem Augustum queri solitum memorant quam multis dedisset vacationem sibi dare non potuisse. Quam firme sententiam Franciscus Senior olim suo Ravennati instillabat, quod sorte liberiore frueretur et posset incomitatus qua ferret voluntas pergere, emere, et nundinari, amicorum edes tacitus lustrare, cenare, conversari, quorum nil sibi presens status licere permitteret. Nec quod dicam ridiculum habe, non minus esse difficile bene imperare quam obedire. Famuli sentiunt presentia dumtaxat, de futuro securi, alacrius mandunt, meracius rident, sincerius dormiunt. Domini autem et prepositi patres denique familiae intenti curiosique sunt, presentibus uruntur, suspenduntur futuris. Stertentibus interdum quiescentibusque ministris, vigilant ac mente discurrunt, acta ruminant, agenda discutiunt, quod gentium doctor vidit et monuit: “Qui preest,” inquit, “in solicitudine.”
	</p></sp><sp><speaker>VEN</speaker><p>Assentior utique locum superiorem sine servitio non fore. Expertus fateor. Coniunx, nati, servi, ac serve domestice letantur, risant, cantant, alto sopore somniant. Ego miser pro singulisvigilo, curas verso, uror, lectumque quantus est versatili motu perlustro Quid? Omnium curator sum, cibum potumque omnibus provideo et comparo. Sed quantula cunctorum me portio contingit, ementem solventemque singula! Quam importabilis eorum existimari sarcina debet, qui familiam instar exercitus nutricant, quando tanta privati hominis patet! Omnis profecto familia et quo numerosior, tanto sarcina molestior est.
</p></sp><sp><speaker>PAD</speaker><p>Magna certe, quamquam laudabile ac magni ducatur pro multis excubare, magnos sumptus facere, multa dispergere, multis dare. Sed in presentiarum non de magnificentia quaein rebus principum constet, verum quomodo potius ipsi quoque mortalium communi servitutis necessitate colligentur intendimus. Et eo usque fando meandoque producti sumus, ut non modo quos conditio servire compellit, sed qui preesse quoque putarentur, clareret suo famulatu non carere.
	</p></sp><sp><speaker>VEN</speaker><p>Ceterorum abunde qui sunt in hominum labore servitium docere conatus es; clericos taces. An mortalis eos servitus nobis equiperat, vel, uti proverbium est, vivis mortuisque fruuntur?
</p></sp><sp><speaker>PAD</speaker><p>Nemo exors nascitur temporalis vite laborum. Mollior tamen evenit plerisque conditio. Dominus Deus sub lege obedientie hominem statuens in Paradiso locavit quatenus custodiret et operaretur. Quorum alterum quidem speculationi, alterum pertinet actioni. Finis enim creature est actio, quoniam adesse sequitur operari, ne quid lege divina in universitatis regno frustra etotiosum existeret. Illa itaque hominum portio que iudicatur a seculari famulatu sequestris paucioribus laqueis sed artioribus implicatur Partim hominum serviunt Deo, partim mundo. Qui autem utiliter utrinque serviret, observaret Paradisum et operaretur, sicut iussum est prime propagini. Atqui inter duo, ista Dei mundique servitia, interest; quod in terreno ad eum cui servitur utilitatis refertur intentio, Deo autem serviendo totus servitii fructus in servientem retorquetur. Quod propheta cognoscens: “Deus meus es tu,” ait, “quia bonorum meorum non eges.” Quamobrem ea servitus appellari non debet, quoniam ipsa dignitas operis solius est famulantis. Sed quota portio Ierosolimam petit quatenus templo deserviat?
	</p></sp><sp><speaker>VEN</speaker><p>Etsi iamdudum exigua, nunc ferme nulla. Omnes enim, ut eo usque querebatur apostolus, que sua sunt querunt, non que Christi Iesu. Quod per Malachiam quoque Deus clamat: “Quis est,” inquit, “ex vobis qui ostium claudat et accendat ad altare meum gratuito?” Quis claustrum, quis presulatum gliscit ut pastor existat et non tonsor ovium Christi, et non supputat attentius prediorum fructum quam animarum? Quis lagene meri quam salutis subiectorum dispendio fraudari malit? Pompa et elatione vix secernuntur Levitica secularisque prelatio. Nulli hominum mollius, nec apparatius, nec sumptuosius victitant, nec quibus adoratio maior fiat obsequiosiusque pareatur.
</p></sp><sp><speaker>PAD</speaker><p>Haud est quicquam minus ac faris. Possident agros, villas, nemora, saltus, pecuaria, domos, servos. Non fuit indultum possidere tam multa quo effluerent deliciarum illecebris otiove torperent, aut luxu piorum erogationes profligarent, sed quatenus, ab omni temporali necessitate soluti, Deo expeditius servientes, subiectas animas verbo et vita celo dirigerent. Sed versi in arcum pravum, contempta Dei, mundi servitute irretiuntur. Nam omnis ille ornatus, reverentia, apparatus, obsequium,famulatus, opulentia, secularium servos efficit. Tanto quidem damnabilius, quanto abutentes accepto munere supernum famulatum in terrenum converterunt. Quare mundanis affecti nichilo setius quam ceteri secularis vite habendi sunt servi. Cardinales num liberi tibi videntur? Quo maiore fulgent honore, hoc artius coercentur. Muscarum instar circumvolant, petentes, pulsantes, orantes, supplicantes quos nec repellere nec implere pervium est. Quod de seculi principibus dixi sentire de his licet. Quippe capellanos, cantores, auditores, scribas, vernas, pincernas, coquos, stabularios, et plura que piget evolvere, domi habent, quos omnes instantes hiantesque curare, explere, componere. Sine molestia spiritus extimas? Adde quod matutini urgentur ad pontificis atrium stare, sedere, audire, dicere minime suopte sed alieno arbitrio in tedium usque plerumque ac nauseam convenit. An summus ipse pontifex, quo nil admirabilius, quod ipsum indicat nomen, orbis adorat, exors forsan tibi videtur servitutis? At certe nulla vehementior, nulla angustior, nulla etiam fateor augustior. Quemadmodum namque extat super omnes, ita nec agere nec fari nec conversari sicut omnes valet. Omitto quam onerose quamque periculose villicatio illa suscipitur, vinee Domini Sabaoth; sed ea est vel ingentis conditio necessitatis ut, velut sanctus auditur, sic formam prebeat sanctitatis. Gregorio tribuunt quod prescribatur, “Servus servorum Dei.” Verum profecto, quisquis fuit, sensit et protulit quam illa cathedra premeret insidentes, qui titulus haud tantum humilitatem sonat sed ipsam proprietatis officii veritatem Nam si dixero “Deus Deorum,” preeminentie exclusionisve signum prodo, ut intelligam Deum super omnes deos, et quod verius sit quam ceteri Deus. Tale est servus servorum Dei, quia cunctis Dei servis preminet, seu quia verius ac plenius quamalii servus est Dei. Hanc servitutem flevit sacer Gregorius, hanc quibus esset infensus Adrianus loco blasfemie imprecabatur. Norat uterque quante molis existeret simplici conscientie sedis illius ac nominis altitudo. Itaque siquidem singulos animadverteris, suam cunctis reperies impendere servitutem. Sed quid? Alii, obducta ratione, tamquam morbos frenetici, qua premuntur nesciunt servitutem. Nonnulli, similes avibus quas esce dulcedo allicit in retia, ultro speciosis blanda titulis subeunt. Age, si verna regi discalceandi fricandique prestet obsequium, quid distat a meo idem michi prestanti cum posco? Eadem servitus est, et forsitan durior illius qui timet vel odit habentem sue vite potestatem. Sed speciosum efficit ministerium conditio dominantis, tamquam referat, compedibus aureis, ferreis, ne quis coercitus pareat! Oneratur feno asellus, oneratur et serico – quid refert? Utrumque onus est. Sic vehit papam mulus, vehit et episcopum. Quid est nisi mulus uterque et nisi possidentis dignitate non differens? Ita qui propinat imperatori et militi non differunt munere sed fortuna. Porro una ratio est que clarum valeat reddere famulatum, virtus et bonitas superioris. Nam queamadmodum sub optimo principe nasci felicitas est, ita glorie quoque tribuendum in optimi familia censeri, ad testimonium cedente laudis conversatione cum summis. Quo utique respectu satirus ait: “Principibus placuisse viris non ultima laus est.” Sic Cassiodorus: “Non esse maius meritum quam gratiam invenisse regnantium”; non quidem cunctorum, sed sapientium, iustorum, mitium, rectaque amantium. Sub his, inquam, illustrior servitus, sed tamen servitus est.

</p></sp><sp><speaker>VEN</speaker><p>Isto, inquam, pacto cuncti servimus. Dasne ulli uspiam libertatem?
</p></sp><sp><speaker>PAD</speaker><p>Eodem an non servimus cuncti? Nam preter eam servitutem quam externarum rerum memoravi, quis rationis compos non experitur infestam corporis servitutem? Volo discere et aliquam ad rem honestam lucubrare, et dormire caro iubet. Negotiari pro rerum exigentia non sinit exuries; sedere lassitudo compellit. Omitto concupiscentias carnales quot lacessunt telis spiritum repugnantem. Audi Paulum, audi sanctum virum Andream, quam gemat uterque sub carnis imperio. Ravennas ipse crebro lamentari solebat non pati quicquam suo corpore infestius, cum senio iam gravis morbisque irruentibus impediretur a familiaritate litterarum. Ita multis evenit, sed non sentiunt quidam morbo animi, ut dixi; ambitu quidam aut cupiditate pondus gemunt et ferunt. At vero cum indeclinabili servitute nascamur, annitendum ut famulatum conditionis accepte referamus, quo omnis exacte rationis molitur examen, quod tum incorruptibilis corone meritum sperare licet; alias, velut perituris servimus, perituro sic premio fulcimur. Interea tamen conducit, quantum in nobis est, ut quam prestanti idoneos nos paremus, quoniam accepimus cuncti secundum mensuram, in acceptione gratiarum differentes, quod nimirum in temporalibus liquet. In curia siquidem gerarche, impariter distributis muneribus, impariter obsecuntur multi. Sic rursus in regia seculari alii scriptorum et rescriptorum, alii thesaurorum, alii equorum, hi canum, quidam herodiorum et asturum, ita diversi diversarum rerum custodie ministerium impendunt. Verum quia rationalis creatura prestantior est, speciosior cura ducitur hominibus preesse quam aliis. Sicut moderans equos subulcisantefertur, ita rationari etiam de artibus licet: titulo honestiore laborat orator quam sutor, et quam navita medicus sic dignior habetur, pincerna quam coquus. Porro in huiuscemodi tanta varietate ministeriorum et graduum hominis meritum levat aut ponit in suscepta fortuna laudabili actione versari. Sed interdum equanimitatis serenum ambitionis et invidie cupidinisque vapor fuscat, nec sinit accepta sorte frui dum sociam miratur aut odit. Atqui in Levitica portione, ut pretuli, exoneratior in parte et tranquillior vite conditio, nam preter quod multifarie a solicitudinibus seculi remittuntur, illa certe maxima, coniugis ac liberorum, absolvuntur. Que quam sit urens ac molesta, non siluit comicus: “Uxorem,” inquit, “duxi. Quam miseriam ibi vidi! Nati filii, alia cura!” Quod advertens, vas electionis Corinthios monens “Volo,” inquit, “vos sine solicitudine esse. Qui sine uxore est, cogitat que sunt Dei, quomodo placeat Deo. Et qui cum uxore est, solicitus est que sunt mundi, quomodo placeat uxori, et divisus est.” Et subdit : “Hoc ad utilitatem vestram dico, non ut laqueum vobis iniciam, sed ad id quod honestum est, et facultatem prebeat sine impedimento Dominum obsecrandi.” Ita celestis sapientia tot vitam servitiis ascripsit quatenus, dum se mens cerneret necessitatibus subditam, sue prestantie dignitatem non in rimoso perituroque carnis tabernaculo sed in augustiore parte intelligeret constitutam. Atque ob hoc infra hominis se meritum sternit homo quanto corporeis illecebris mancipatur. Eius porro minor est servitus qui temporalia necessitate colit, non amore. Et ut non fallitur blandiente, sic non frangitur adversante fortuna. Nullius enim rei liberior est possessio quam que elapsa non premit affectum. A servitio itaque vindicat conscientie puritas seculariumque contemptus et qui audit et vivit ut docet apostolus: “Hoc, dico, fratres; tempus breve est; reliquum est ut qui habent uxores sint tamquam non habentes, et qui gaudent tamquam non gaudentes, et qui flent tamquam non flentes, et qui emunt tamquam non possidentes, et qui utuntur hoc mundo tamquam non utantur; preterit enim figura mundi huius.” Ita instruit contra servitutem apostolus. Ita qui huiusmodi sapientia agit et graditur non, dico, omnino liber est in hoc mundo, sed minimum servus.
	</p></sp><sp><speaker>VEN</speaker><p>Qui cuncta sic impromiscuo censeat indifferentique affectu possideat, si qua extat, libertate prorsus excellit. Sed quis est cui felicitas tanta contingat?
</p></sp><sp><speaker>PAD</speaker><p>Cassa foret doctrina que non posset impleri. Non docuit apostolus quod impossibile esset imitari Nec ego huiusmodi libertatem somnio potius quam scio. Esse enim in aliquos tales negandum non est, quamquam rarus iste nature sit partus. Unum letor vidisse, Thomam Gradensis, ecclesie patriarcham, virum utique absolutissime sapientie. Cum ageret in claustro moribus et magnitudine animi supra cunctos erat. Deinde generalem in ordine vera humilitate infra omnes aspiceres. Factus est postea patriarcha ac demum cardinalis; non crevit dignitate sed magnificavit potius dignitates, spiritu idem et moribus claustralis ac pontifex. Dum opibus caruit non optavit; cum habuit non amavit, sed despexit; quodque una libertas est, animo numquam possedit. Ideoque nec novit umquam sed nec voluit nosse quantum assumpta dignitas responderet, quantum emitteret. Is erat qui dignitatem et paupertatem iuxta penderet et calcare temporalia videretur. Cuncta assumpte religionis monumenta ad finem usque perpetua virtute servavit, et quam semel vovit paupertatis normam constanti mente coluit, et moriens secum tulit Nam papa cum potestatem morituro testandi fecisset, “Fratres minores,” inquit, “testamentum nesciunt,” et triduo quam moreretur se ad claustrum referri iussit; stratoque storio in cappa et capistrodecedens quanti fecisset mundanam gloriam ostendit. Loculum preterea corporis minime celato auratoque alabastro, columnis pilisve substantibus, eminenter conspicuum, sed humo plana superiecto saxo statui voluit, ut quam vivendo coluisset humilitatem haberet comitem moriendo. Eant modo qui vario lapide affabre decussata auroque micantia suspendunt monumenta, et innotescere miraculo artificii querunt. Thomas utique laudem vite memorem pro sepulcro habet. Horum vero dumtaxat frigida imago sculptumque nomen agnoscitur. Merita quidem vicissitudine ut cuius virtus nequaquam fulsit in vita prorsus solum nomen, teste petra, sciatur.
	</p></sp><sp><speaker>VEN</speaker><p>Si uspiam libertas est, fateor, sub huiusmodi forma animi reperitur. Magni pretii Thomas extitit, et exitum audisse iuvat, quia patriarchatus in nostra urbe insolite virtutis et constantie exemplum se prebuit. Accepto quippe a Romano pontifice coercendi cleri mandato, dum sub religionis disciplina componere aversos moliretur, invidiam plurimorum contraxit, etiam ex summatibus patriciorum. Quorum insolentiam ac furorem alto usque adeo iudicio despexit, ut minas et iniurias, immutata vultus ac sermonis dignitate, nescire semper quam recipere videretur. Quare delectasti me opido eius redintegratione memorie. Sed continuate quoque mulcedo ratiocinationis et socialis commeandi iocunditas letum ita intentumque rapuit ut ipsa oratio vehiculum fuerit et de producta via compendium fecerit. Sed ecce, vel minus animadversa itineris meta ultro moram poscit. At munus egregie cumulabis si quemadmodum ambulationis sic te quoque hospitii socium sodalemque donaveris.
</p></sp><sp><speaker>PAD</speaker><p>Tuo parerem arbitratu nisi procedere iuberet. Bene vale.</p></sp>

<closer><dateline>Venetiis Anno Domini MCCCCIIII 1404</dateline></closer>
</div1>
</body>
</text>
</TEI.2>
