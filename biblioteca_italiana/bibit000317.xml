<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
  <teiHeader>
    <fileDesc>
      <titleStmt>
        <title>Canis</title>
        <author>Leon Battista Alberti</author>
      </titleStmt>
      <extent>29 Kb in UTF-8</extent>
      <publicationStmt>
        <publisher>Biblioteca Italiana</publisher>
        <pubPlace>Roma</pubPlace>
        <date>2003</date>
        <idno>bibit000317</idno>
        <availability>
          <p>Questa risorsa digitale è liberamente accessibile per uso personale o scientifico. Ogni
            uso commerciale è vietato</p>
        </availability>
      </publicationStmt>
      <seriesStmt>
        <title>Collezione BibIt</title>
      </seriesStmt>
      <sourceDesc>
        <bibl>
          <title>Apologhi ed elogi</title>
          <author>Alberti, Leon Battista</author>
          <editor id="ed">Contarino, Rosario</editor>
          <editor id="ed2">Malerba, Luigi</editor>
          <publisher>Costa e Nolan</publisher>
          <pubPlace>Genova</pubPlace>
          <date>1984</date>
        </bibl>
      </sourceDesc>
    </fileDesc>
    <encodingDesc>
      <samplingDecl>
        <p>Tutti i materiali paratestuali della fonte cartacea non riconducibili alla responsabilità
          dell'autore dell'opera sono stati soppressi nella versione digitale</p>
      </samplingDecl>
      <editorialDecl>
        <correction method="silent" status="medium">
          <p>Livello medio: controllo a video con collazione con edizione di riferimento</p>
        </correction>
        <quotation form="data" marks="all">
          <p>I simboli di citazione e di discorso diretto presenti sulla fonte cartacea sono stati
            rappresentati sulla versione digitale</p>
        </quotation>
        <hyphenation eol="none">
          <p>I trattini di sillabazione a fine riga sono stati soppressi e le parole ricomposte</p>
        </hyphenation>
      </editorialDecl>
      <classDecl>
        <taxonomy id="CDD">
          <bibl>Classificazione Decimale Dewey</bibl>
        </taxonomy>
        <taxonomy id="CGB">
          <bibl>Classificazione generi BibIt</bibl>
        </taxonomy>
      </classDecl>
    </encodingDesc>
    <profileDesc>
      <creation>
        <date>400</date>
      </creation>
      <langUsage>
        <language id="lat"/>
      </langUsage>
      <textClass>
        <keywords scheme="CDD">
          <term>878 - SCRITTI MISCELLANEI LATINI</term>
        </keywords>
        <keywords scheme="CGB">
          <term>Oratoria</term>
        </keywords>
      </textClass>
    </profileDesc>
    <revisionDesc>
      <change>
        <date>Data sconosciuta anteriore al 2000</date>
        <respStmt>
          <name>CIBIT - Pisa</name>
        </respStmt>
        <item>Digitalizzazione</item>
      </change>
      <change>
        <date>Data sconosciuta anteriore al 2000</date>
        <respStmt>
          <name>CIBIT - Pisa</name>
        </respStmt>
        <item>Correzione linguistica</item>
      </change>
      <change>
        <date>2004-03-15T00:00:00.000+02:00</date>
        <respStmt>
          <name>Carla Deiana</name>
          <name>BIBIT</name>
        </respStmt>
        <item>Codifica XML - Codifica manuale</item>
      </change>
      <change>
        <date>2004-03-15T00:00:00.000+02:00</date>
        <respStmt>
          <name>Carla Deiana</name>
          <name>BIBIT</name>
        </respStmt>
        <item>Validazione</item>
      </change>
    </revisionDesc>
  </teiHeader>
  <text>
    <body>
      <div1>
        <head>Canis</head>

        <p>Erat in more apud maiores nostros, viros omni bonarum artium cognitione et imprimis
          disciplina morum sanctissimorum et religione prestantissimos, ut bene meritos cives
          laudibus prosequerentur clarorumque virorum nomina litteris et, quod in se esset,
          immortalitati summo studio omnique industria commendarent. Id illos ita consuevisse
          possumus interpretari: partim ut referendis premiis equitate et iustitia uterentur, cui
          virtuti penitus erant dediti; partim ut iuvenes studiosos ad virtutis cultum, quod patrie
          utiles et celebres eo pacto apud posteros redderentur, vehementius illicerent et
          confirmarent; partim etiam otium, quo fortassis abundabant, in eo collaudandi munere
          omnibus grato atque accepto consumerent.</p>
        <p>Tantumque apud eos et publice et private valuit studium concelebrande laudis hominum
          probatissimorum, ut non in funeribus modo, quod hac etate inde accepta consuetudine fit,
          publice laudationes haberentur, et litterarum monimentis mandarentur, verum etiam eo
          processit res, ut non contenti humanis laudibus atque gestis, alii deos effecerint suis
          scriptis eos qui virtute effloruissent, alii preterea ficta et nulla ex parte credendas
          fabulas ad virtutis illecebras accomodarint. Hinc Athenis multe a rethoribus funebres acte
          orationes. Hinc apud nostros a simili quoque per id tempus vulgata consuetudine sumptaque
          licentia extitit, ut non modo cives optime de re publica meritos pro officio dicendo
          ornaverint; verum etiam suos domesticos privati cives publica in contione collaudarint.
          Etenim (ut ceteros obmittam) Marcum quidem Antonium suavi oratione collaudasse matrem in
          funere et Fabium Maximum de filii laudibus funebrem habuisse orationem ferunt. Ab hac
          denique consuetudine Hercules deus dictus est, addita etiam Hydra et bellua Lerne, et
          eiusdem monstra que ab re essent et prolixum prosequi emanarunt.</p>
        <p>At nobis per istos estivos calores et estus otiosis, cum ipsa etsi acerba occasio
          obtulerit, ut meo mihi admodum innato aliquid continuo agendi aut scriptitandi desiderio
          honestissime et pene coactus satisfaciam, quid iam est quod promptius exequar, quam ut in
          ea re exercear, in qua officio et (ni fallor) minime improbando desiderio meo conferam?
          Etenim, cum intelligam ita esse ab optima ipsa natura comparatum, ut virtute insignes et
          eos maxime quibus cari et commendati fuerimus imprimis diligamus, propter pietatem visum
          est, si hoc amoris officium, quod defuncto Cani meo canum omnium optimo et mei amantissimo
          debeo, denegarim. Nam si bonos omnium consensu iuste et pie quasi virtutum suarum
          observatores et testificatores nimirum laudamus, quanto hoc commodius et decentius a me
          fiet, qui laudare instituerim hunc, quem apud me educatum et optimis per me disciplinis
          instructum, ad unguem norim? Qua in re tantam cuperem quidem esse in me dicendi
          facultatem, ut hac ipsa in funebri oratione maximas illius et incredibiles laudes pro
          legentium expectatione satis posse recensere. Nam in ea re quam me acturum prestem, siquid
          defecerim, ridiculus sim. Sed hoc ad scribendum audentius aggredior, quod illius virtus
          que iam usque universis orbis terrarum gentibus explorata magna ex parte fuit et cognita
          ex se tanta est ut, cum eloquentie ornamentis minime indigeat, tum esse illam nobis amplam
          et rerum dignitate ac varietate elegantem ornatamque orationem sumministraturam non
          diffidam.</p>
        <p>Describam igitur breviter vitam et mores Canis mei, ut qui legerint neque prolixitate
          orationis in fastidium incidant, neque nos nimium curiosos et exactos laudatores fuisse
          iudicent; ac futurum quidem non vereor ut, cum canem ipsum laude dignissimum et in eo
          laudando me officium secutum affirment, tum sibi ad voluptatem animi et ad mores bonos
          plurima apud nos adinvenisse admonimenta non negent, que cum laude sequantur et condigne
          imitentur. Etenim ortus est Canis noster parentibus nobilissimis, patre Megastomo, cuius
          in familia vestustissima pene innumerabiles clarissimi principes extitere, ut inter ipsos
          aliqui ob virtutem in numero sint deorum apud priscas illas sapientissimas egiptiorum
          gentes habiti, qualem etate hac nostra medium inter astra fulgentissima ex eo genere
          quendam vagari canem, qui siderum motus et cursus non ignorant, omnes profitentur. Matrem
          autem habuit pietate insignem ex eadem et amplissima familia ortam que, cum virtute et
          animi robore et prestantia atque viribus, tum fide benivolentia pietate observantiaque in
          eos a quibus se liberalitate et benefitiis adiutos senserint, ipsos longe homines
          exuperarunt. Ac prolixum quidem esset maiorum suorum omnium facta dictaque memoratu
          dignissima recensere. Sed hoc iuvabit aliqua eorum gesta enumerasse, quo intelligamus hunc
          nostrum a pristina suorum probitate et virtute minime degenerasse. Itaque inter proavos
          familie canum memorie traditum est nonnullos tanto animo et fortitudine preditos
          extitisse, ut neque leonem quamvis acerrimum et ferocissimum neque elephantum, maximam et
          valentissimam beluarum, in duellum petere recusarint. Quo ex omni fortissimorum canum
          numero ceteri plures, et imprimis duo apud Hiarotim, Indorum fluvium, orti, qui, prius sub
          rege Albanorum mox sub Alexandro macedone meruere, celebres notissimique sunt; quos
          ferunt, cum elephantum aut quamvis belluam morsu comprehendissent, nisi ea prius confecta,
          neque igni neque ferro ab suscepta dimicatione et victoria nequidquam potuisse avelli.
          Quanta autem huiusmodi fortissimorum canum extiterit copia, hinc vel maxime perspici
          potest, quod Caramantum regem suis auspiciis et armis ab exilio in regnum restituerunt,
          Colophoniosque et Castabalenses nullis stipendiis acceptis nullaque alia spe lucri
          proposita, sola benivolentia ducti, primas acies agendo et hostem cedendo sepe a
          populationibus gravissimis et imminenti servitute vindicarunt. Fuere igitur et
          perduellionibus et structa in acie fortissimi atque quod raro hac etate evenit, ut armis
          fidentes iustitiam et pietatem colant in hac nobili canum familia sempiterne usque ad hanc
          diem humanitas fides et referende gratie studium viguit non minus quam fortitudo.
          Incredibile dictu est quam illi quidem in servanda fide perpetuo fuerint religiosissimi.
          Aratus Sycionius, vir et domi et bello clarissimus, capto Acrocorintho, fortissimo
          provincie aditu, a quo pene omnis patrie salus pendebat, arcem eius loci non fidissimis
          amicis magis quam canibus quinquaginta tuendam commendavit, quam illi diligentissimis diu
          noctuque excubiis peractis servarunt; tantamque quoquo se loci receperint omnium gentium
          in se gratiam et benivolentiam optime agendo semper assecuti sunt, ut ceteri plerique
          atque imprimis Xantipes priscus defunctos canes qui bene essent meriti publica impensa
          honeste humandos censuerit, cuidamque cuius fidem et amoris constantiam Salamine et in
          omni sua expeditione esset expertus in arce apud Athenas sepulchrum quam
          honorificentissime posuit, locumque nomini eius dicavit qui Cinotaphium nuncuparetur. Quid
          clarissimo illi fecisset Xantipes cani, qui Sparagum puerum, cui postea Cyro nomen fuit,
          crudeliter expositum, cum invenisset, motus pietate, ceteris suis posthabitis rebus, summa
          sollicitudine et inextimabili quadam charitate tutatus est. Quive (quod incredibile dictu
          est) quot et quam maximas atque atrocissimas in servando puero contra voraces lupos et
          istiusmodi fame sevientes feras fortissime, illatis acceptisque vulneribus, dimicationes
          inierit? Sed ne pietate quidem huic is inferior canis fuit, qui, dum a perempti amici
          cadavere exposito volucres et feras arcendo persisteret, per sitim ac famem atque laborem
          defecerit. Adde his et illum qui, Appio Iunio et P. Silio consulibus, Rome nulla alia
          sanctiori necessitudine devinctus, nisi quod perdomestice convivere domumque nonnumquam ex
          mediis nemoribus raptas ad eum cenas conferre consuesset, familiarem suum hominem quendam
          tanto officio prosecutus est ut adversa et calamitosa in fortuna collapsum ne defunctum
          quidem deseruerit. Nam etsi egenus canis ipse ac pro querendo sibi victu nequicquam esset
          otiosus, tamen apud familiarem suum carcere publico detentum sese comitem habebat
          assiduum, ab aliisque amicis rogatum, cibum ad hunc miserum hominem in dies deferebat;
          atque cum miser ille ad penas Germanico principi a quo detineretur persolvisset, in
          Tiberim eiectum cadaver substentando summo suo cum periculo annatavit. Verum enim siquis
          velit canum omnium pietatem et fidem prosequi tanta et tam multa eorum virtutis exempla ab
          optimis auctoribus memorie prodita inveniet, ut quidvis facilius eum posse existimem, quam
          eadem omnia unum in locum collecta redigere.</p>
        <p>Que res cum ita sint, nos brevitatis gratia maiorum huius familie laudes pretermittemus,
          atque id quidem ita agemus, vel quod de huius nostri Canis laudibus nimium multa et
          elegantissima ad dicendum suppeditent, vel quod non eo me ingenium preditum sentiam, ut
          illorum superiorum preclarissima gesta pro dignitate queam recensere, vel quod fortassis
          quibusdam qui potissimum Canis nostri egregias laudes expectant, ab re esse maiorum
          commemoratio videatur. Preter duos igitur in amicitia singulares, qui mihi occurrunt et
          quos ob facti admirationem minime pretermittendos duco, ceteros obmittemus. Non inter hos
          quidem illos commemoro, quorum unus in Epiro amici sui peremptorem nulla homicide arma aut
          minas veritus, presenti animo et acri latratu ac laniatu in cetu hominum prodidit.
          Quorumve alter pari animi fiducia Ganictoris filios, Hesiodi occisores indicavit. Neque
          eum qui sacrilegum ab templo Esculapii sectando obviis peregrinantibus gestu et nutu
          monstravit. Eumque missum facio canem qui ad Romanum civem bello civili prostratum
          adstitit contra prostrati inimicos belligerans tantis viribus, ut inimici armati non nisi
          interfecto cane abscidere prostrati caput potuerint. Sed hos igitur missos facio eosque
          admirabimur, quorum unus Lisimaco regi amicissimus, cum amicum e vita exisse atque in
          rogum eius corpus delatum intueretur, pre amici desiderio ut quem in vita amplius non
          esset conspecturus morte celebri consequeretur, sese medias inter flammas funeris iniecit.
          Alter amici cuiusdam interfecti, cui nomen Iasoni Licio fuerat, tam acerbissime mortem
          tulit, ut per animi dolorem cibum abhorrens inedia decesserit. Huiusmodi igitur maiores
          avi et avorum proavi hac in familia generosissima fuere fortissimi, sanctissimi
          piissimique. Quos profecto Canis hic noster de quo agimus omni pietatis modestieque
          officio maxime imitatus est; nullique pro viribus fuit fortitudini et gloria secundus.</p>
        <p>Quem cum natura pusillum et ad ferendum immanissimi et prepotentis hostis alicuius
          impetum haud satis firmum genuisset, tamen (quod sue fuere partes) animo ad rem militarem
          adeo fuit acri et bellicoso, ut maiores sepe belluas provocatus et iniuriis lacessitus
          petierit. Qua in re cum semper maluerit imperatoribus laudibus quam militis virtute
          prestare, idcirco non manus tam conserendi cupidus, sed ingentis glorie imprimis libidine
          flagrans, quodcumque in optimis imperatoribus laudi dari animadvertisset, in se recepit. A
          Fabio enim Maximo maturam illam et prudentissimam cunctandi et continendi militis rationem
          et cautionem insidiarum; a Marcello et Scipionibus vim et impetum audendi et congrediendi;
          a C. Cesare atque ab Alexandro firmitudinem et perseverantiam certandi, ab Hannibale astum
          et fallendi hostis ingenium et perspicaciam; ac denique, ne in his longius vager, a
          singulis probatissimis imperatoribus singulas deinceps quibus claruerint virtutes mihi,
          hac adhibita moderatione, desumpsisse visum est, ut neque in eo laudem poneret qui
          validissimum aliquem et efferatum hostem manu armisque neque qui perfidia et versutiis
          fallaces et fedifragos exuperarit. Sed quod acres et feroces fortitudine ac vincendi
          ratione et consilio antecesserit, id sibi ad officium adscribebat, suasque esse partes
          arbitrabatur perpeti numquam ut laboris aut incommodi atque periculi metu subisse
          turpitudinem aliquam videretur. Ac pro viribus operam dabat ut laudem et gloriam
          clarissimis et dignissimis facinoribus promeruisse aperte iudicaretur; tantaque in ceteris
          rebus fuit abstinentia et equitate ut nisi pro iustitia et honestate dimicandum uspiam
          duxerit; ac pro iustitia quidem et libertate tuenda nullum umquam discrimen recusavit; pro
          nostrisque subinde rebus servandis fures quoque armatos et quosvis advenas ignotos et
          audaces insultare ac strenue contra infestissimos conclamitare ac dimicare numquam
          pertimuerit. Et quod plerique militaris discipline imperiti vituperant, experti omnes
          comprobant, nostri erat Canis institutum, inimicum sibi facere neminem quem viribus et
          fortune suffragiis superiorem intueretur. Si qui fortassis insolentes et prepotentes ad
          inimicitiam sese iniuriis efferebant, lenitate et placabilitate mites et mansuetos ita
          reddebat, ut in eo nihil abiectum assentando, aut subsecundando humile aut servile fuisse
          accuses. Denique omni in certamine ratione quam viribus, amicitia quam armis, rem
          conficere semper studuit, hostemque ut prosequeretur, nisi fugientem nullis umquam artibus
          adduci potuit. Ex quo fiebat ut mature consulendo semper in tuto esset, attemperate
          irrumpendo sepe maxima cum gloria victor ovans ad me congratulatum rediret. Posteaquam
          equos omnes, boves, hominesque omnes fugientes, Catonis precepto, magis clamoribus ac
          vocibus, quam cedendo aut armis fugasset, tanta erat prosequendi arte et peritia ut
          nusquam hostem abigendo certationem sibi parasse iniquam penituerit. Itaque sic a locis, a
          temporibus, ab fortuna denique ipsa prestitam laudis et victorie occasionem negligebat
          numquam. Ab duro autem certamine prudentia non pusillanimitate aut vecordia aliqua
          precavebat; semperque (quod meo iudicio sapiens quisque debet) prudentiam quam vires
          modestiamque quam ullam apud se iactantiam valere ostentabat. Tametsi quis fortitudinem
          anteponat pietati, fidei, religioni? Quas omnes virtutes esse iustitie partes commemorant.
          Non ingredior eam disputationem eorum qui dicunt apud quem una sit virtus, eundem omnes
          alias habere virtutes. Quid an non iustitia sit bene merendo, ut hostes atque nos diligant
          aut saltem nequidquam oderint. Viri strenui et bellatores, quos fortes nuncupant, in
          castris intra armorum tumultus versantur in rapinis, in cede, si recte interpretamur,
          consenescunt militando; qua in re una maxime fortibus istius modi locus est. Iusti in
          laribus patriis et domesticis cum penatibus et caris civibus quietem tranquillitatemque
          colunt. Animi audacia et viribus pacem et otium fortasse queritat miles; per equitatem
          autem ac leges otio et pace cives bene morati fruimur.</p>
        <p>Sed missam faciamus hanc de istiusmodi virtutibus disputationem, siquidem non manus
          tantum, verum et imprimis ipsum pectus fortitudinis sedem atque domicilium obtinet; ac me
          in ferro quidem quantum in animi magnitudine et firmitate fortitudini gloria collucescit.
          Ad rem redeamus. Prudens idcirco noster fuit Canis qui ab ineunte etate, spretis armis
          spretisque istiusmodi (ut quidam fortassis extimant) furoris et immanitatis artibus, sese
          totum optimis et pacatissimis optimarum rerum studiis et disciplinis contulit. Nam cum me
          plurimum litteris delectari et a numero eorum, qui hac etate mediocriter docti habentur,
          non reici atque secludi fortassis audisset, illico, neglectis patriis et domesticis
          delitiis, ad me animi divitias rebus caducis preferens atque ardua et rarissima appetens
          concessit. Cuius ego indolem et decorem forme conspicatus nimirum amore erga illum affici
          occepi. Quod ipsum Socrati, cum Alcibiadem formosissimum adolescentem esset conspicatus,
          accidisse referunt; et negasse Socratem, quoad in se foret, passurum ut divine
          adolescentis pulchritudini condigni sanctissimi mores et virtutes non adessent.</p>
        <p>Erat autem Canis noster facie honesta et liberali, liniamentis iis a quibus Zeusis facile
          omnem pingendi venustatem et gratiam ut a virginibus crotoniatibus sumpsit, excepissent;
          ore leto et Megastomo patri persimilis. At oculis pietatem atque modestiam matris perquam
          belle gestiebat. Pectoris quidem amplitudine et ceterorum membrorum dignitate et specie
          maiorum suorum statuas pulcherrime representabat. Que omnia mirifice ac probe divinitus ad
          admirabilem ingenii et animi vim, multo ut erat, maximam exprimebat. Nam eo fuit quidem
          singulari et divino ingenio preditus ut liberales quidem apud me artes ingenuis canibus
          dignas inextimabili quadam discendi celeritate omnes parilis etatis studiosos paucis
          diebus exsuperans integre edidicerit. Memoria fuit maxima, ut que semel memorie
          commendarit, numquam effluxerint, semper ex tempore atque impromptu affuerint. Neque solum
          rerum quam in L. Lucullo fuisse maximam ferunt, sed verborum quam Hortesium amplissimam
          habuisse aiunt, memoriam habuit. Hinc mirum illud quod ne trimatu quidem exacto latinam
          grecamque linguam eque atque hetruscam tenebat. Ingenio preterea fuit docili et versatili
          et ad quamvis rem apto et ita accincto ut brevi adiuncto studio, cuivis sese rei agende
          aut arti dedisset, omnem in ea pristinam suam industriam et operam exposuisse diceres.
          Mente fuit constanti et minime levi aut volubili, ut interdum in eo illud Catonis dictum
          subverer, quo aiebat: odisse se puerum qui precoci esset preditus sapientia. Sed in ea
          prematuritate nihil habebat morosi aut fastidiose grave. Ac numquam in eo erudiendo nihil
          molestum laborem aut stomacum esse suscipiendum sensi. Vita quidem et moribus ea fuit,
          quam omnes et bene vivendi et probitatis se propositum habere exemplar faterentur atque
          congratularentur. Accedebat eo quod cum esset in omni gestu et sermone modestus, tum et in
          omni reliqua vita preter ceteros ut pecunie sic voluptatum omnium minime cupidus, maxime
          contemptor et esse et haberi studiis omnibus elaborabat, veluti qui a me sepe eruditum
          meminisset, pecunias a vulgo intemperantium et imperitorum tantopere expeti, quod uni cui
          sint dediti voluptati subministrent; et in quo homine longe a voluptate ad virtutem
          pendeat animus, non in eo istas opum divitiarumque flagrantes cadere cupiditates. Fuit
          igitur pecuniarum omnino gravis et sapiens aspernator. Una tantum vixit contentus veste.
          Pes illi ut estate ita et bruma ad nives nudus. Somnos non delitie gratia oscitans, sed
          requiescendi necessitate sub divo quovis dabatur loco, modo non turpi atque obsceno (cum
          opus esset) capiebat, vini et pulmentorum abstinentissimus. Itaque in hoc nulla luxuries,
          nulli sumptus, nullum es alienum, nulla, uti aiunt, conviviorum libido. Si quem oderat,
          coram accusabat; in absentes minime umquam maledicus. Amicorum secreta nusquam prodidit.
          Suo contentus, aliena appetivit numquam. In omnes mitis, affabilis; ad amicitias optimorum
          pronus et propensus; amicitiasque ipsas obsequiis quam pollicitationibus, re quam
          ostentatione inibat atque adaugebat. Amicitiaque esse per virtutem dignius quam per
          emolumenta ambitionemve amari cupiebat, tamen dando quam accipiendo in amore
          progrediebatur. Nulli gravis, nulli durus preterquam quod ab obscenis, impuris ac
          desidiosis sese alienum et maxime segregatum volebat esse, quos quidem animi quadam
          generositate ferre nullo modo poterat, atque imprimis eos omnes audaces qui iniuriam in
          quempiam inferrent, Herculi similis, summo odio prosequebantur. Amicis meis omnibus
          obsequens, festivus, officiosus, obtemperans ut omnes facile illum diligerent; et optimam
          de eo spem susciperent. Crevit igitur una cum fama et rerum notitia annos et hominum de se
          opinionem superans. Diem nullam otiosam preteriit agendo, omnia cognitu dignissima
          perscrutando; difficillima, ardua et laudatissima tentando, numquam laboribus aut vigiliis
          parcendo. Denique ut totum hoc genus laudis brevissime complectar, fuit hoc animi robore
          atque virtute preditus, ut voluptates imprimis omnes respuendas et aspernandas duceret;
          otio, desidie, ludis, conviviisque ingenuos labores corporis atque animi contentionem ad
          gloriam preferret, in omnique vite cursu ea minime esse expetenda putaret que essent a
          laude et dignitate seiuncta; seque natum arbitrabatur non ad somnum et delectationem, sed
          ad virtutem, dignitatem, ad patrie decus et ornamentum, ad studiosorum commoda, ad bonam
          gratiam, ad famam nominisque claritatem et posteritatem comparandam. Hec igitur illius
          fuere studia et vite modus, que quidem quasi capita summamque gestorum suorum succincte et
          presse duxi esse recolligenda. Namque si preclara eius omnia facinora ordine velim
          recensere, grandis admodum foret et supra meas facultates longe mihi difficillimus
          susceptus labor. Siquidem is omni in laude consequenda studio, industria, opera,
          assiduitate, diligentia cuivis preclarissimorum hominum concessit numquam; quin et cum
          integros dies ad laudem et gloriam summis laboribus et omnibus viribus contendisset, noctu
          etiam interdum varios canendi modos auribus a concentu sperarum orbis haustos, ne musicam
          sprevisse et omnino austerus videretur, ad Lunam exprimebat. Hocque eo studiosius agebat
          quod me disputantem audierat a cognitione earum rerum que turpitudine vacent, modo maiora
          et digniora studia non pretermittantur, minime abhorrere ingenui proprium esse. Namque
          quis ingenuum se et libere educatum audeat dicere, cum in equo indecenter sedeat, aut
          palestra turpiter labatur, aut in armis tractandis rudis atque penitus ignarus fuerit? Sed
          de his alias.</p>
        <p>Ad Canem nostrum redeo, qui quidem quo a digno opere nullum vel minimum hore momentum
          vacaret, cum una mecum a cuius latere numquam discedebat, apud quem etiam omne tempus
          perditum arbitrabatur, nisi quod discendo consumeret, ad gymnasium et studiosorum (quod
          sepe fiebat) conventum proficiscebatur, is letus et quasi ad exspectatissimam voluptatem
          arcessitus pretendebat. Et quo sibi aliorum vitam (ut aiunt) magistram haberet, et optimos
          ac laudatissimos, selectis spretisque turpibus imitari commodius posset, quicquid ubique
          digni ageretur, quid quisque obvius canis saperet doctrinarum Academiamne, Stoicos an
          Peripateticos, an Epicureos oleret, sagaci industria scrutabatur; ad meque tantisper mores
          et ingenium eorum quos tractasset referebat. Bonos comiter consalutabat, segnes ac
          petulantes castigabat dictis. Denique semper etiam inter eundum erat in officio et cultu
          virtutis. Cum autem ad gymnasia esset deventum, discendi studio intra coronam disputantium
          equo et prono animo, cunctis eam rem ferentibus, tacitus atque attentissimus illud
          Pythagore observans, qui taciturnitatem discipulis imperabat, sese medium continebat. Quod
          siquem insolentem ostentatorem offendisset, illico eius ineptias maximis increpationibus
          cohercebat. Nolebat enim eo in loco bonas illas horas male per temeritatem alicuius
          deperdi. Quibus omnibus in rebus quam assiduus, diligens perseveransque fuerit. Quid ergo
          hoc loco infinita eius exempla connumerem? Quo enim studio, quibus vigiliis ad disciplinas
          incubuerit, testes sunt scole litteratorum in quibus persepius summa cum audentium
          attentione maximis vocibus declamavit. Quo autem morum splendore, qua facilitate,
          humanitate, affabilitate ornatus fuerit, testes sunt gratia et benivolentia qua omnes in
          illum erant, dum vitam ageret, affecti. Testis et meror funeris, lacrime bonorum ac
          desiderium quo illum omnium etatum omnisque fortune homines defunctum prosecuti sunt. Quam
          postremo solida et perfecta et absoluta inter mortales virtute fuerit, quos ego testes
          alios adducam, preter auctoritatem, famam et nominis claritatem quas magnificis et
          innumerabilibus suis gestis vivens sibi ipse comparavit? Quod genus belli in quo non ipse
          sit cum laude versatus? Maritimis contra anates atque anseres piratas et fures aquaticos;
          campestribus contra locustas ortorum vastatores; murali contra lacertas alveorum et rerum
          publicarum perturbatores. Quibus omnibus in rebus, dum corona et triumpho dignus putari
          quam consequi studuit, omnes eos qui aut in otio litterarum aut in publico negotio cum
          laude et auctoritate fuere versati gloria et claritate antecessit, ut cum in ceteris
          singulis virtutes singulari aliquo vitio comite et coadiuncto fuisse comperias, in hoc uno
          omnes fuisse virtutes accumulatas quovis ut minimo secluso vitio invenias. Non enim
          cupidus ut Aristoteles, quem hamo aureo apud inferos pro pisce captum finxere. Non
          lascivus ut Plato, cuius de Stella suo, amatorii versus efferuntur. Non ambitiosus ut
          Cicero, qui, cum sese laudando pene defessus esset, alios per epistulam oravit ut de
          laudibus suis librum conscriberent. Non crudelis ut Sulla, qui tot civium romanorum milia
          mactari iussit. Non legum et libertatis eversor, non reipublice occupator ut Cesar. Non
          mulierosus ut Cato, ut etiam sua ultima pene etate scribe cuiusdam filiam amore captus
          uxorem petiit. Non cupidus ut Crassus, qui, omnium ditissimus, falsa in dies testamenta
          adiret.</p>
        <p>Sed quid ego istos omnes prosequar, aut istiusmodi ceteros apud istorias celebres cum
          Cane nostro comparem? In illis maxima vitia virtuti applicata aut ad mediocrem probitatem
          nulla rerum gestarum preclara monumenta adiecisse invenies. In Cane autem hoc nostro
          maximas et excellentes virtutes, prestantissimum ac pene divinum ingenium omni vel minima
          turpitudine et obscenitate vacuum fuisse quisque palam asseverat. Quid est quod in illo
          optes, aut non longe eum maximis et illustrissimis virtute viris anteponas? Qui quidem
          summa cum fortitudine integram iustitiam, incredibili cum animi magnitudine, singularem
          pietatem et religionem, divina cum ingenii flexibilis et versatilis vi firmitudinem et
          perseverantiam incohatarum et inceptarum rerum, versuta et callida cum natura et mente
          simplicitatem, ac penitus innocuam vite rationem, egregia cum gravitate et severitate
          mirificam humanitatem ac misericordiam, facilitatem, affabilitatem, grandique ac
          multiplici cum rerum usu et experientia integram, solidam et absolutam sapientiam
          religionemque coniunctam habuit. Pro meo idcirco iusto dolore possem incusare fortunam que
          optimum illum et sanctissimum nobis acerbo fato eripuerit. Satis quidem ille vixit, non
          nego, qui bene cum virtute ad gloriam vixit.</p>
        <p>Cuperem tamen ab amicis illum et ab his qui suis exemplis in dies meliores et eruditiores
          reddebantur, minus desiderari. Etenim quis non condoluerit, cum florida etate preter spem
          et expectationem omnium ab invidis atque occultis eum inimicis veneno absumptum meminerit?
          Quis non merore afficiatur, cum cetus studiosorum eius interitu mestos ac tristes
          intueatur? Quis non collugeat, cum memorie repetat illius morientis amorem erga me? O
          noster igitur Canis, nostre delitie, decus iuventutis, splendor et ornamentum familie tue,
          qui et forma et moribus et virtute nobilissimam, vetustissimam, ornatissimamque familiam
          tuam multo nobilitasti, ac longe celeberrimam effecisti. Qui iocus et festivitas esse
          nostra consueveras. Quem intuentes iucundum, facetum ac lepidissimum amenitate,
          alacritate, hilaritateque quadam afficiebantur. Tu cuius presentiam modestie, dignitatis,
          gratie, humanitatisque refertam studiosi admirabantur; cuius ingenium, doctrinam,
          virtutesque, spectando et animo repetendo omnes obstupescebant. Suscepto veneno, quasi a
          complexu amici in longissimam alterius vite peregrinationem discedens, me revisum atque
          exobsculatum moriens veneno tabidus et confertus accessisti, atque primo conspectu
          collacrimasti. </p>
        <p>Vale, igitur, mi Canis, atque esto (quantum in me sit), prout tua expetit virtus,
          immortalis. </p>
      </div1>
    </body>
  </text>
</TEI.2>
