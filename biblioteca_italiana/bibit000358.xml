<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>De principe</title>
      <author>detto il) Platina (Bartolomeo Sacchi</author>
    </titleStmt>
    <extent>217 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000358</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Bartholomaei Platinae De principe</title>
        <author>Platina</author>
        <editor id="ed">Ferrau, Giacomo</editor>
        <publisher>Il vespro</publisher>
        <pubPlace>Palermo</pubPlace>
        <date>1979</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language><language id="gre">Greco</language></langUsage>
    <textClass>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Messina</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Messina</name>
      </respStmt>
      <item>Correzione linguistica</item>
    </change>
    <change>
      <date>2004-08-29T00:00:00.000+02:00</date>
      <respStmt>
        <name>Laura Sarzi Braga</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-09-17T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<front>
<div1>
<head>Prohoemium</head>

	<p>Cum essem in Albano vitandi aestus pulverisque urbani causa cum illustri et amplissimo fratre tuo F. Gonzaga cardinali Mantuano, movere me visa sunt ut aliquid scriberem loca ipsa sacratissima, in quibus tot viri memoria digni, tot umbrae clarorum virorum versatae sunt. Non enim parum refert ad ingenium et doctrinam ea loca invisere et recognoscere, quae magnorum philosophorum praestantiumque virorum sedes quondam fuere. Nam et remansisse aliquod vestigium doctrinae et aliquam umbram in iis putamus et eos semper affuturos arbitramur quotiens mentem a sensibus ad cogitationem rerum occultarum et admirabilium traduxerimus.</p>
	<p>Hinc est quod Cicero, dum Athenis esset, in Academiam descendens, Speusippi, Xenocratis eiusque auditoris Polemonis sessiones libenter inspexerit. “Convertebat et me” inquit “ad se Coloneus ille locus, cuius in schola Sophocles, quo maxime delector, ob oculos versabatur”. Invisit et Phalericum, quo in loco ad fluctum aiunt declamare solitum Demosthenem ut fremitus assuesceret voce superare et vincere. Idem quoque Metapontum accedens, non prius ad hospitem divertit quam Pythagorae illum ipsum locum, ubi vitam ediderat sedemque habuerat, viderit. Eodem studio motus Archimenidis sepulcrum septum undique et vestitum vepribus invenit, in quo sphaera cum cylindro erat, ad basim epigramma senariolum exesis posterioribus partibus versiculorum; quacumque enim ingrederetur ponere se pedem in aliquam historiam putabat. Hoc eodem studio et ego delectatus, nullum vestigium antiquitatis cum in Urbe tum in agris praetermisi, non tam curiosus cernendae vetustatis quam studiosus eorum virorum qui aliquid ingenii et doctrinae posteris reliquere. Et enim ex hac diligentia non parum me profecisse sentio, cum in aliis cogitationibus meis tum vel maxime in hac, qua admonitus sum ab eisdem credo umbris ut aliquid de principatu, tuo nomine, ederem. Ad quem enim potius de principe quam ad te principem scriberem circumspiciens certe videbam neminem, cum ex ea familia natus sis, si agnationis et gentilitatis gradum et legittimam successionem et amplitudinem illustris patris tui amplissimique fratris intueri volumus, quae facile primaria in Italia haberi debeat cumque etiam iure affinitatis, unde et maternum genus ducis et uxorem habes, hoc nomen sine controversia mereare. Movere etiam me plurimum et mea erga te ac familiam tuam fides benivolentiaque ac semina quaedam magni excellentisque animi, quae in te nondum etiam pubescente cognovi. Iuvare enim mea industria volui et ad maturam frugem perducere quod herbidum adhuc et immaturum antea reliqueram. Facile enim dici non potest, mi Foederice, quantopere cupiam te, quem semper unice dilexi, in omni genere virtutis, ut principem decet, excellere. Quod quidem haud gravate abs te fiet si et generositatem animi tui sequere et haec mea de optimo principe tuo rogatu ad te scripta, quemadmodum mihi pollicitus es, diligenter ac crebro leges. Quod facere profecto debebis tum auctoritate Socratis, Platonis, Aristotelis, Ciceronis motus, quos tanquam optimos duces in hac scriptione sum imitatus, tum charitate patriae, quae te obsecrat ut antequam gubernacula civitatis suscipias discas tanquam in tranquillo tantam navim gubernare.</p>
	<p>In tertio libro de re militari scriptum invenies ad imitationem Zenophontis, Catonis, Celsi, Dionis, Frontini, Vegetii, ne si quod domi tibi et civibus tuis agendum sit noris, quod foris sit faciendum ignores. Hac vero in parte si mihi obici audies quod Phormioni cuidam, apud Anthiocum regem de re militari disserenti, ab Hannibale obiectum ferunt, videlicet se audivisse multos senes deliros, sed qui magis deliraret vidisse neminem, cum ea de re loqueretur, apud se praesertim, in qua nunquam fuerat exercitatus, respondere tu quidem ac vere poteris me adolescentem et quadriennio militem levis armaturae fuisse et partim sub Francisco Sfortia, partim sub Nicolao Piccinino, egregiis copiarum ducibus, militasse vidisseque multa quae ad hanc disciplinam pertinent. Neque audacis et temerarii factum videri, si de re, cui aliquando interfuerim, ad te, quem gnarum rerum omnium esse oportet, perscripserim. Ab hac vero calumnia facile cessabunt omnes si abs te uno mea scripta probari intellexerint; probata autem putabunt si ea frequenter in manibus habueris perlegerisque. Quod ut facias tua ac mea causa te rogo.</p>
</div1>
</front>
<body>
<div1>
<head>Liber primus</head>
<div2>
<head>Unus sit princeps.</head>

	<p>Lycurgus ille Lacedaemonius, cuius tanta fuit auctoritas in condendis legibus ordinandoque principatu ac regno ut, propter divinam hominis mentem, instituta, quibus omnes ferme gentes ac nationes in gubernandis civitatibus uterentur, de Iove, ut ait Plato, sumpta putantur, adhortanti cuidam ut Spartam in popularem potentiam redigeret, “hanc tu primus” inquit “domui tuae proponito”. Male cum ea re publica actum ostendens, in qua plures non sine magna calamitate velint excellere, cum avaritia et ambitio, unde infinita mala nascuntur, ex multitudine statim oriantur, sive quid domi consultandum, sive foris agendum sit. Qui enim fieri potest ut populus, cui temeritas et cupiditas prope comites sociaeque sunt, vel regat ipse alios consilio, quo indiget, vel ad agendum impellat, cum a principe, cui tutela bonorum etiam contra populum, ut ait Aristoteles, data est, contineri in officio metu legum vix possit? Homerus ille, cuius tota poesis huiuscemodi praeceptis et institutis scatet, hanc esse sapientissimi Ulixis sententiam dicit: multorum imperium mala res est. Unus esto princeps et rex unus, quem Deus optimus maximus sibimet similem, quoad fieri potuit, instituit. Hunc enim mundum, quod et coelum alio nomine licet appellare, unus rex atque idem deorum et hominum pater tot saeculis movet et gubernat tanta sapientia et perpetuitate ut ne momento quidem temporis coelestia corpora ab officio vacent. Phaetontis autem fabula, non sine ratione ficta, unum debere esse principem ostendit, cuius nutu omnia regantur cuiusque fulmine trudantur e re publica in heridanum qui, veluti imperiti aurigae, male gubernando tot milia hominum incendius sua stultitia obiciunt.</p>
	<p>Tota enim principatus inventio in una integritate fundata est, hanc siquidem peperit aut dignitas ipsa aut propria vel generis virtus aut beneficia consilio et armis in populos collata. Quod fecisse Codrum Atheniensem patet qui sese etiam ob salutem populi devovit; Cyrus quoque regnum meruit quod Persas a Medis consilio et armis vindicaverit. Urbium etiam conditores huic numero ascribuntur, inter quos merito conditor parens urbis Romulus censetur. Sublato autem apud Romanos ob impotentiam Tarquinii regio nomine, ob auctum imperium, ne virtus suo praemio fraudaretur, imperatores sunt nominati, quorum de numero, cum postea res ad unum vitio temporum translata esset, C. Caesar, Augustus, Vespasianus, Titus, Traianus, Antonini duo, Aurelius Alexander merito sunt habiti. Contra vero tyrannos eos appellamus qui, populari aura moti, virtutem et nobilitatem contemnunt, nullum genus flagitii et iniuriae in optimum quenquam praetermittentes, ceu Phidon apud Argos, Panaetius in Leontinis, Cypselus Corinthi, Pisistratus Athenis, Dyonisius Syracusis, Phalaris Agrigenti, Romae superbus Tarquinius, in Iudaea Herodes. Ii enim a bono parente, a quo Zenophon Socraticus nullo modo differre principem ostendit, multum distant, cum non publica, sed privata commoda inspiciant. Nec profecto refert unum pluresve tyrannos proponas, quales olim in multis civitatibus, maxime autem Athenis, nunc vero Bononiae ac Florentiae cernuntur. Horum enim cura haec est, cum virtute nequaquam muniti sint, et arma civibus suis adimere ac optimum quenque opprimere aut ex urbe pellere eandemque vacuam habitatoribus reddere, quo vastitate ipsa ac solitudine tutiores sint. Laudare optimatum rem publicam popularemve, quarum altera ad tyrannidem vel paucorum potentiam facile descendit, altera ad principem vergit, instituti nostri nequaquam est. Optimum principem quaerimus, qui, ut viva lex, merito omnibus imperet. Recte ubique se habere Pindarus ait, si quemadmodum parentes gnatis, seniores iunioribus, domini servis sic meliores peioribus, prudentes ignaris rerum, ignobilibus generosi imperent. Sapientissimum igitur et optimum principem quaerimus, non otio sed negotio, non somno sed vigiliis deditum, qui circumspiciat, consideret, intueatur quid ad communem hominum utilitatem pertineat. Principum enim oculi non privati, sed publici sunt et tanquam lumina quaedam errantibus viam ostendentia. Eum ergo prudentia, consilio, industria, labore caeteris praestare oportet, qui dignitate et auctoritate praestat. Nec erit alienum eundem, si fieri poterit, in quovis genere doctrinae et virtutis excellere, quo pluribus adminiculis fultus admirationem quandam divinitatis prae se ferens, populos facilius in officio contineat.</p>
</div2>
<div2>
<head>De religione principis.</head>

	<p>Comparandae auctoritatis constituendique principatus potissimum fundamentum religio est: non enim parum fidei apud omnes sibi vindicant, qui et Deum immortalem esse et omnia posse et quicquid homines praeclarum et excelsum habent, non propria industria, sed divino munere putant optinere, si auctorem tanti muneris observaverint, coluerint, adoraverint. Ut igitur unus Deus in civitate et ditione tua pie casteque colatur tibi curandum est. Hoc enim a te merito suo vult Deus, a quo tantum muneris in vita accepisti ut et praeesses aliis et imperares. Erit et ad tutelam tui ipsius et ad munimentum principatus robur non parvum. Minus enim homines, ut ait Aristoteles, reformidant quem religioni deditum cernunt, minusque contra illum audent quem Deo amicum vident.</p>
	<p>Quid discedenti Cyro ad Astiagem pater dicat, audi quaeso. “Haec a me discas fili” Cambyses ait “quae habentur maxima: nisi sacris peractis Deumque voluntate auguriis perspecta nihil neque privatis neque publicis in rebus agas unquam. Erroribus enim plenum est humanum genus. At dii, cum semper fuerint, cum noverint omnia tum praesentia tum praeterita tum futura, adsunt consultationibus hominum quibus fuerint propitii signisque ostendunt quae agere quibusve abstinere oporteat. Quod si nolint omnibus consultum esse, nil mirum; nulla enim urgentur necessitate ut quae nolint curent”. Hoc sanctissimo praecepto motus Cyrus nil unquam egit privatim ac publice, quod ad regem pertineret, quin prius litaret comparataque victoria litando diis gratias ageret. Factum est praeterea religione tanti regis ut genus Persarum, ferox antea et indocile, ad veram frugem redigeretur.</p>
	<p>Bella nunquam, nisi prius consulto Domino, suscepit David ille fortissimus qui et Goliam singulari certamine superavit et finitimas gentes Iudaeis infestas domuit, Deo prius semper litavit hymnosque statim eidem gratias agens cecinit.</p>
	<p>Scribens ad Antipatrum Aristoteles hominem rogat ut Alexandrum regem moneat ne, elatus tot victoriis, Deum contemnat; qui fortasse diutius vixisset, si praeceptoris sapientissimi monitis obtemperavisset nec coli ut Hammonis filius et more Persarum voluisset. Quanta sit autem religionis vis, ex hoc maxime comprehendi potest, quod gentium quoque reges ob pietatem in deos qualescumque feliciores sunt habiti. Ferocem populum Romuli imperio religione iniecta ad meliorem cultum redegit Numa Pompilius, non alienus ab omni virtute. Testantur hoc ancile et sacra quaedam regni pignora, Ianus scilicet bifrons belli et pacis arbitrer, focus Vestae virginibus creditus, pontifices, augures, ritus sacrorum, fasti dies: incognita ante Numam haec omnia erant. Verum his acceptis facile fuit populum efferatum licentia bellica in officio continere. Ad hanc rem spectans senatus, singulis annis decem patriciorum filios ob religionem Hetrusca imbui disciplina voluere. Datum honoris est et quidem maximo L. Alvanio, quod obvius sacris factus, quae ex direpta a Gallis Urbe asportabantur e plaustro coniungem ac suos omnes desilire iusserit ac sacra imponi, quae Caere oppidum delata sunt: inde nomen caerimoniis datum. Unus ex Fabiis, obsesso a Gallis Capitolio, per medios hostes in Quirinalem collem illaesus, ad sacra peragenda, quae tum instabant, transiit, ne quid de ritu deorum ob metum praetermitteretur. Multos quoque luisse poenam ob spretam religionem constat: Varro enim contra Hannibalem infeliciter ad Cannas pugnasse creditur, quod aedilis hystrionem puerum eximia forma Iovis templo praefecerit ad excubias. Q. Fulvius Flaccus, sublatis in censura e templo Iunonis Locrinae tegulis marmoreis, nunquam postea sanae mentis fuit: tegulas autem ob deorum metum senatus reportari iussit. Massinissa quoque templo Iunonis Melitae dentes eburneos reddidit, sublatos inde a praefecto classis, insculptis postea litteris regem ignarum dentes recepisse: tanta in barbaris religio fuit etsi falsis de deo opinionibus moverentur.</p>
	<p>At tu et reliqui Christiani principes, qui Christum, unici Dei filium, colitis cum Patre ac Spiritu Sancto regnantem unumque Deum in trinitate personarum et trinitatem in unitate Divinitatis adoratis, circa veri Dei cultum tot gravissimis testibus ac infinito prope martyrum sanguine approbatum, a gentibus religione et pietate superari patiemini? Maxime vero cum illi in tenebris ambularint, vobis autem salutis iter ab ipso Dei filio suo sanguine et gravissimis ad mortem cruciatibus apertum et monstratum sit.</p>
	<p>Multa quidem ac praeclara munera ab hoc ipso Deo consecutus es, si recte maiorum tuorum res gestas meo labore et industria litteris commendatas intueris: quis Aloisium, principatus ac prope gentilitatis vestrae auctorem, a Luchino Vicecomite hoste gravissimo ac potentissimo contra tantas copias terra ac Pado flumine tutatus est? Deus! Quis Ugolino Gongiaco viro sapientissimo ac manu prompto victoriam de Bernabove Vicecomite, vestram urbem gravissimo bello premente, dedit? Deus! Quis proavi tui ditionem muniit contra Scaligeros et Vicecomites? Deus! Quis avum a tot gravissimis hostibus undique urgentibus vindicavit? Deus! Quis patri tuo Ludovico bello a Venetis presso praeclara illa, cuius meministi, ad Godium victoria fundere ac fugare hostes concessit? Deus! Memento igitur Deum colere, cuius beneficio et maiorum tuorum virtute is principatus tibi reservatur.</p>
	<p>Hoc idem ut faciant cives tui curato, quod haud gravate fiat si te pie ac sancte vivere intellexerint. Tales enim, ut ait Plato, solent esse reliqui cives qualis est in re publica princeps. Proavi et avi tui atque aviae religio eo integritatis et modestiae perpulit Mantuanos cives ut nullus religiosorum conventus admittatur nisi eorum qui observationem de more ac voto tenuerint. Erga hos vero, quam munifica semper et liberalis fuerit vestra familia, ex hoc maxime patet, quod nulla civitas in tota Italia est in qua velint libentius quam in tua degere religiosi ex quavis professione viri, adeo comiter et perhumane ab omnibus tractantur. Struxere templa et quidem praeclara maiores tui, struit et pater, hornarunt aras Dei ac sanctorum simulacra, memores beneficiorum a diis acceptorum quod etiam tibi faciendum erit, ne a tam pia et excellenti stirpe degenerare videaris.</p>
</div2>
<div2>
<head>Contra superstitionem et hypocrisim.</head>

	<p>Sed duo hac in re maxime attendenda sunt: unum ne superstitione tempus teras, alterum ne ab hypocritis decipiare. Non enim philosophi solum, ut ait Cicero, verum etiam maiores nostri superstitionem a religione separaverunt. Nam qui totos dies precabantur et immolabant ut sibi sui liberi superstites essent, superstitiosi sunt appellati, quod nomen postea latius patuit. Qui autem omnia quae ad cultum deorum pertinerent diligenter retractarent et tanquam relegerent, sunt dicti religiosi, ut elegantes ex eligendo, tanquam a deligendo deligentes, ex intelligendo intelligentes: his enim verbis omnibus inest vis eligendi eadem quae in religioso. Unde alterum vitii nomen est, alterum laudis. Est autem religio veri Dei cultus, superstitio falsi, ut qui superstitem memoriam defunctorum colunt tanquam deos. Cur autem a religando potius dictam velit religionem Lactantius, non satis intelligo. “Fuit biduo apud inferos Christus” inquit “hoc vinculo pietatis obstricti Deo religati sumus, unde religio nomen accepit”. Verum, cum ante Christum deorum quoque metus esset, cuius sanguine et pietate religati eramus? Nullum erat tum vinculum, immo titubabant et soluta erant omnia. Venit qui nos redimeret et cuius pietatem ac misericordiam relegeremus tantorum meritorum memores. Uter vero melius sentiat aliorum sit iudicium. Aniles igitur superstitiones et otiosorum quorundam fuge ne, ut antea dixi, frustra tempus in nugis quibusdam teras et ea timeas quae oscitantes quidam aucupii gratia confingunt et somniant. Nolo roges sacerdotes tuos, quod Socratem fecisse aiunt, ut Aesculapio pro te gallum sacrificent. Fuit in patruo tuo Alexandro mira pietas et religio, sed ita interdum excessit impulsus credo nebulonum quorundam superstitionibus, ut minima quaeque seniliter reformidaret. Sanctitatem quae est, ut ait Cicero, colendi Dei scientia amplectere et post Dei cultum vigila tu, qui patriae parens futurus es, ut cives, qui in te unum oculos iampridem coniecere, quam felicissimi sint. Quod certe fiet, si tua opera, industria, labore curabis ut honeste, iuste, fortiter ac prudenter vivant.</p>
	<p>Ab hypocritis quoque tibi cavendum est, genere hominum malefico et pernicioso: hos quidem rerum omnium simulatores et dissimulatores Salvator ipse in Evangelio accusat, detestatur, ut nosti. Occultum quippe scelus est nec ut alia vitia facile dignosci potest. Virtutis enim ac sanctitatis nomina semper in ore habent, contemnere omnia videntur, Salvatoris et sanctorum simulacra publice magis quam private venerantur, adorant, obtorto ambulant collo, demisso vultu, squalida barba ac veste; atque ii quidem magna ex parte ignavi, rudes, sordidi, sola ostentatione et vultus pallore conspicui hominibus, tanquam inutiles fuci et alienis laboribus insidiantes, infesti sunt. Hac indignitate motus Cicero nullam ait capitaliorem pestem esse quam eorum qui, cum mali sint, id tamen agunt ut viri boni esse videantur. Omnia nimirum ii redigunt ad utilitatem suam, omissa cura societatis humanae, quam qui deserunt magis contra naturam agunt quam si patriam aut parentes oppugnent.</p>
	<p>Scribens ad Lucillum Seneca hominem monet ut hypocritarum more nil agat, qui non perficere quod ostentant, sed conspici cupiunt. “Asperum” inquit “incultum intonsumque caput, cubile humi positum et quicquid aliud ambitio perversa via sequitur, evita”. In quovis genere hominum ob lucrum et ambitionem haec monstra reperies. Caute igitur agendum est ne ab hypocritis, quorum in civitate tua magnus est numerus, circumveniaris. Caetera enim vitia declinari aut puniri quodammodo possunt, sola hypocrisis remanet intacta quia deprehendi vitium ipsum aperte non potest. Dubitant enim homines rectene ii an perperam agant; cogniti et deprehensi, cum fraus, ut ait M. Tullius, quamvis maiore odio digna sit, fugandi non aliter ab urbe tua sunt quam olim et Plato poetas de sua republica et Cato medicos ab urbe Roma pellendos censuere tanquam graves et moribus civium ac saluti infestos.</p>
</div2>
<div2>
<head>De charitate patriae.</head>

	<p>Stoicorum mos fuit, ubi de religione disseruissent, secundo loco charitatem patriae disceptandi gratia proponere. Nec mirum id quidem. Nam, cum omnia, ut ait M. Tullius, ratione animoque lustraveris, omnium societatum nulla est gratior, nulla charior quam ea quae cum re publica est. Unicuique nostrum chari sunt parentes, chari liberi, propinqui, familiares; sed omnes omnium charitates patria una complexa est, pro qua quis bonus dubitet mortem oppetere si ei sit profuturus? Quo est detestabilior istorum immanitas qui lacerant omni scelere patriam et in ea funditus delenda occupati sunt? Augere enim civitatem imperio, agris, honestis vectigalibus magnorum principum est et hac ex re apud gentes omnes magnam adipiscuntur gratiam et gloriam.</p>
	<p>Contra vero in vitio sunt, utpote tyranni, qui, posthabitis commodis civium, explendae avaritiae ac voluptatis causa exigunt, extorquent quicquid in mentem venit, ut de Tiberio, C. Caligula, Nerone, Domitiano legitur qui postea, ut nefandus parricida, unco tractus ad scalas Gemonias est. Potuitne vox ulla sceleratior videri, quam illa L. Catilinae, qui, dicente Cicerone incendium ab eo excitatum, “sentio” inquit “et quidem illud, si aqua non potero, ruina saltem extinguam”, patriae excidium minatus? Sed hunc idem exitus mansit qui L. Saturninum, Spurium Melium, duos Graccos, tyrannidem ad exitium bonorum civium appetentes. Quanto laudabilior Brutus ille primus consul, qui neque filiis quidem in coniuratione deprehensis, neque sibi ipsi pepercit dum studio tuendae patriae, quam e Tarquinii manibus vindicaverat, collatis hastis, cum Arunte Superbi filio congreditur. Cecidere ambo mutuis vulneribus sed diverso nomine: laudatur Brutus ut optimus civis et bene de patria meritus, vituperatur Aruns ut nequissimus parricida et quovis grandi supplicio dignus. Laudanda est et Deciorum charitas quorum alter bello Gallico, alter bello Latino pro salute patriae sese devovere. Iniecit se in lacum Curtius, nobilissimus adolescens armatus equo calcaribus in voraginem adacto quod hiatum terrae cohire non posse intellexerat nisi ea re iniecta qua populus Romanus plurimum valeret. Hoc Curtii factum ita laudavere cives ut in eundem locum singuli quique honoris gratia quadrantem coniecerint. Cogitantibus autem post Cannensem pugnam militibus, duce Metello, de relinquenda Italia, Scipio qui postea Aphricanus cognominatus est, stricto gladio mortem minatus, eos sententia depulit. Captis Vehis, cum aurum mittendum esset Delphico Apollini propter decimas quas Camillus voverat, nec facultas esset, matronae ornamenta sua in aerarium retulere. Idem fecere cum Urbs a Gallis pretio redimenda esset.</p>
	<p>Cum Trasybulus parva manu triginta tyrannos Athenis deicere conaretur, uni ex consciis dicenti: “quantum tibi, Thrasybule, debebunt Athenae!” respondit: “dii faciant ut quantum patriae debeo exsolvam”. At Themistocles, ne patriae bellum, instante Xerxe rege Persarum, inferret, instituto sacrificio, patera exceptum tauri sanguinem hausit. Putasne ullam aliam ob causam patruum tuum Karolum, virum alioquin magna laude dignum, auctoritatem cum re amisisse quam quod patriae, in cuius sinu fuerat educatus, arma intulerit? Idem accidit Coriolano, Cinnae, idem Mario C. Marii filio. Deflet ante omnia interitum patriae his verbis Aeneas apud Virgilium: “O patria o Divum domus Ilion inclyta bello Moenia Dardanidum”, quod nobis (Deum semper excipio) nil patria carius aut dulcius, ut aiunt Graeci, in vita esse debet. Tu itaque bonorum exemplo patriam tuam opibus, dignitate, auctoritate quoad fieri potest, auge et confirma.</p>
</div2>
<div2>
<head>De pietate erga parentes et fratres.</head>

	<p>Bene lectum est apud nescio quem impossibile esse hominem pium male mori. Est enim in mandatis; quo diutius vivas patrem et matrem honora. Alibi vero: qui dixerit fratri suo <hi rend="italic">rhacah</hi> reus erit gehennae. Virtutum enim omnium pietas ipsa, ut Ambrosio placet, fundamentum est. Putare profecto unusquisque debet, ut ait Plato, omnia quae possidet eorum esse qui nos genuere quique educavere, secundo loco eorum quibucum geniti et educati sumus.</p>
	<p>Nam, si contentio quaedam et comparatio fiat quibus plurimum debeamus post Deum et patriam, sequentur parentes, quorum beneficiis, et quidem gravissimis, astricti sumus. Sequentur liberi, fratres, bene convenientes propinqui. Colendam esse iustitiam et pietatem, clamabat Scipio, quae cum magna in parentibus sit, tum in patria maxima est, qua iter est in coelum. Dirimi enim sine nefario scelere charitas non potest quae est inter parentes et natos fratrumque inter se.</p>
	<p>Cum a Pomponio tribuno plebis dicta Manlio Torquato dictatori dies esset quod occasione bene gerendae rei excessisset imperii optinendi legittimum tempus et quod optimum filium ab hominibus relegasset et rure habitare iussisset, filius adolescens prima luce Romam venit ad Pomponium, ubi negotium exhiberi patri intellexit; a quo statim intromissus, quia existimaret contra patrem aliquid afferre, remotis arbitris gladium strinxit Pomponiumque iurare coegit se patrem missum esse facturum. Plus movit adolescentem pietas in patrem quam in se patris morositas et iniuria. Coriolanum quoque quem nec dii nec homines dimovere ab obsidione Urbis potuerant, sola mater lacrymabundum etiam avertit. Scipio ille, cui postea Aphricano cognomentum fuit, patrem apud Ticinum in proelio vulneratum servavit. M. Cotta, eo die quo virilem togam sumpsit, cum primum e Capitolio descendit, C. Carbonem, a quo pater eius damnatus fuerat, in iudicium vocavit et gravi iudicio pressit.</p>
	<p>Vim quoque pietas addit imbecillitati sexus. Nam et Claudia vestalis e manibus tribuni plebis patrem in iudicium vocatum abripuit. Praetor item mulierem ingenuam capite damnatam in carcere necandam tradidit; pietate motus triumvir non statim eam necavit, huius mulieris filiae diligenter tamen excussae, ne quid cibi ad matrem ferret aditum praebuit, futurum existimans ut sine sua noxa mulier inedia conficeretur. Vivebat tamen illa uberibus filiae alita. Qua re cognita, liberata mater filiae pietati condonata est. Eodem modo constat Cimonem captivum in vita a filia retentum. Croesi regis filius mutus vocem expressit cum videret patrem ab ignaro milite peti. Ut Phinonius et Anaras pii nomen consecuti sunt, quod matrem per medios Aetnae ignes portarunt, ita Aeneas ob eandem pietatem a Marone celebratur quod et penates Troiae et patrem humeris ex incendio liberaverit. Unde etiam disticho illo laudari meruit, quo quidem Nero ob impietatem et saevitiam laceratur: “Quis negat Aeneae magna de stirpe Neronem? Sustulit hic matrem sustulit ille patrem”. Violavit sceleratus Nero plusquam dici potest pietatis iura, quippe qui matrem Agrippinam interemit a qua procreatus, nutritus et in tanto imperio collocatus fuerat. Ferum et stolidum animal qui eos, quorum praesidio ob cognationem et affinitatem tutus esse poterat, e medio sustulerit.</p>
	<p>Audi, quaeso, quid principem instituens dicat Zenophon Socraticus: “fidi amici non vi sed beneficio comparantur. Si igitur tibi comparare fidos regni custodes instituis, a nullo prius quam a fratre incipiendum est”. Cives insuper tibi coniunctiores sint quam externi. Sed qui te magis ab iniuria omni tueatur quique malit dignitatem tuam augeri quam frater invenies neminem. Cum provinciae consulibus decernerentur maluit Scipio fratri quam Laelio amicissimo Asiam deferri seque L. Scipioni fratri, quo victor cum triumpho rediret, legatum, cum imperator antea fuisset, praestitit. M. Fabius consul ex Vehientibus triumphum ad se delatum ducere noluit, quod illic occisum Quintum fratrem nosset. Cum miles quidam auspiciis Pompeii in Hispania dimicans Sertorianum militem interfecisset ac inter spoliandum fratrem esse cognovisset, deos execratus fratris corpus pretiosis unguentis delibutum rogo lacrymabundus imposuit seque postea confossum eisdem flammis iniecit. Tantum valuit dolor violatae pietatis, sine qua nihil potest in vita aut tutum aut suave videri.</p>
</div2>
<div2>
<head>Quales amici principum.</head>

	<p>Dion ille Prusiensis, qui adeo Traiano familiaris fuit ut saepe eodem curru eademve lectica veherentur, ad eundem, quem tantopere amabat, de regno scribens “superat” inquit “omnia arma omnes satellites omnem custodiam amicorum benivolentia”. Tot enim aures habent principes, tot oculos, tot manus, tot animos quot amicos. Rerum autem omnium nec aptius est quicquid ad principatum tuendum ac tenendum quam diligi, nec alienius quam timeri. Unde praeclare ait Ennius: “quem metuunt oderunt; quem quisque odit periisse expetit”. Neque certe ullius tantae sunt opes quae odiis multorum possint obsistere.</p>
	<p>Malus enim custos diuturnitatis, ut placet M. Tullio, metus est contraque benevolentia fidelis. Qua si fultus fuisset Dionysius ille superior nec cultros tonsorios metuisset nec candente carbone sibi capillum adussisset. Eos enim metuant tyranni necesse est, a quibus metui volunt. Nam mutua sint oportet et benevolentia et odium: quo animo vixisse arbitramur Alexandrum Pheraeum qui, ut scriptum legimus, cum uxorem Thebem admodum diligeret, tamen ad eam ex epulis in cubiculum veniens, barbarum, cui vitam committebat, vera privatus amicitia, stricto gladio iubebat anteire praemittebatque de stipatoribus suis qui perscrutarentur arculas muliebres et ne quod vestimentis occultaretur telum exquirerent. Verum haec tolerari diutius nequivere: ab uxore enim ipse propter pellicatus suspitionem interfectus est.</p>
	<p>Et ne quispiam ob magnas opes et imperii magnitudinem a gladiis se tutum existimet, Phalarim potentissimum tyrannum, non a paucis, sed ab universa Agrigentinorum multitudine oppressum inspiciat. Quis C. Caligulam, quis Claudium, quis Neronem, quis Domitianum portenta illa imperii non iure caesos dixerit? Quis improbat aetate nostra Ioannis Vicecomitis Mediolanensium ducis caedem, qui homines etiam indemnatos rabidis canibus lacerandos obiciebat? Quis non item probat huius fratrem Philippum ducem clementia et magnitudine animi cum quovis optimo principe comparandum, quod Cabrynum Fondulum saevissimum omnium, qui aetate nostra fuere, tyrannum et dominatu Cremonae depulerit et vita tandem spoliaverit? Huius erat tota vita tyrannica in qua nulla fides, nulla charitas, nulla stabilis benivolentiae potest esse fiducia, omnia semper suspecta atque sollicita sunt, nullus locus est amicitiae. Videntur tamen coli simulatione dumtaxat ad tempus. Quod si forte, ut persaepe fit, ceciderint de gradu, tum intelligitur quam fuerint inopes amicorum. Quod Tarquinium dixisse ferunt, tum cum exul esset se intellexisse quos fidos amicos habuisset quosque infidos, cum iam neutri gratiam referre posset.</p>
	<p>Quid autem stultius est, ut ait Laelius Ciceronis, quam, ut plurimum copiis, facultatibus, opibus valeas caetera parare quae parantur, pecuniam, vestes, famulos, gloriam, vasa pretiosa, amicos non parare optimam et pulcherrimam vitae suppellectilem. Vita enim inculta et deserta ab amicis non potest esse iocunda. Quaerenda igitur civium omnium charitas est humanitate, clementia, comitate et gratia.</p>
	<p>Verum, quia non cum omnibus ob maiestatem dignitatis vivere familiariter princeps potest, deligendi sunt qui ob sapientiam, virtutem et integritatem animi amicitia tua digni habeantur quique merito boni viri appellari possint. Neque enim aliter vera amicitia dici poterit, nisi fuerit in virtute, constantia ac perpetuitate fundata, qualis fuit illa Scipionis et Laelii, Orestis et Pyladis ac duorum Pythagoreorum Damonis et Pythiae. Hos si nimium exactae amicitiae fuisse putas, delige ex nobilitate civitatis tuae ex finitimisque, qui, firmi, stabites constantes futuri sint, quorumque vita omni ex parte probata sit. Neque enim tam turpe principi est nec tam periculosum pecuniis carere quam amicis. Verum profecto illud Cyri ad Cambysem est, non tam aureum sceptrum salutem atque tutelam praestare regibus quam bonorum amicorum copiam. Non eos dico amicos, qui voluptatum instrumenta sunt quique merito omnium servorum turpissimi sunt vernae. Prius autem scrutabere, ex Isocratis sententia, qualis ii, quos in amicos recepturus es, existimationis sint apud bonos et rerum humanarum gnaros. Nam eius ingenii perfacile iudicabere, cuius fuerint illi, quos familiaritate et amicitia iunctos habebis. Quod si boni erunt, quae per te geri in re publica non poterunt, horum integritati tutissime committentur. Sin mali in te unum omnis culpa vertetur, cum in tua fuerit potestate bonos aut malos et perniciosos eligeres, doctos an ignaros rerum omnium. Parumne profuisse Scipioni in tantis rebus gestis Laelii sapientis amicitiam putas? Quid quod vitam nedum facultates pro amico ubi opus est effundunt? Superesse Lucullo ab Antonio interempto M. Volumnius noluit; idem fecit L. Petronius Aelio amico optimo a Cinnanis militibus Placentiae interfecto. Sed quoniam ex nobilitate dixi eligendos esse, quos in amicitiam reciperes, quae sit vera nobilitas inspiciamus.</p>
</div2>
<div2>
<head>De nobilibus amicitia principum dignis.</head>

	<p>Singulos libros de nobilitate Aristotelem et Metrodorum philosophos insignes constat: tanti fecere hoc genus hominum, quo nullum potest esse praestantius et utilius, maxime vero si generositatis nomen usu et exercitatione virtutis comparatum fuerit. Miror Aristotelem ipsum, hominem sapientissimum, in <title>Politico</title> suo eos nobiles sibi videri dixisse quorum maiores virtute et divitiis praediti fuissent, cum vera nobilitas non aliunde sed ex homine ipso, hoc est ex virtute, tantum ducatur. Hac ratione nobiles essent piratae, latrones, foeneratores qui ex alieno, non industria sed rapinis parto, censum augent. Divites enim, ut ait Hieronymus, aut iniqui sunt aut iniquorum heredes. Quid si ne ii quidem nobilitatis nomen merentur, qui ex claris sunt orti maioribus? Scribens ad Quintum fratrem Cicero de petitione consulatus cum de Antonio et Catilina competitoribus loqueretur, “nequaquam sunt” inquit “tam genere insignes quam vitiis nobiles”.</p>
	<p>Est enim nobilitas, secundum stoicos, splendor quidam ex propria virtute proveniens, cui omnis palma generositatis tribuenda est. At qui in desidia collocasse nobilitatem videntur, ut Neapolitani subseliorum ordinem iactantes et quidam ex nostratibus, comam bene pexi, accipitrem nobilitatis insigne, ut ipsi putant, circumferentes, vehementer errant. Labore enim et industria illa, quam quaerimus, nobilitas paratur, non aureis calcaribus cingulove croceo.</p>
	<p>Donabantur olim equites Romani ob rem in bello egregie gestam annulo, fibula, et armilla aurea, virtutis non autem ignaviae monumenta et pignora. Quid aliud agunt ii, quos aetate nostra relatos in hunc ordinem videmus, quam ut aurum in vestibus et balteo relucens circumferant, non tanquam nobiles sed argentarii quidam? Ex animo enim oritur, non ex auro generositatis splendor. Iactare item res gestas maiorum, atria imaginibus referta, porticus signis ac tabulis ornatas, villas, aedes constructas ostentare, plus admirationis quam nobilitatis prae se fert Erunt theatra porticus, phana nobis adiumento, si maiorum nostrorum virtutem et animi praestantiam imitati fuerimus, sin secus, dedecori ac turpitudini.</p>
	<p>Irridens huiuscemodi nobilitatem sine virtute Diogenes ille Cynicus maliciae ac ignaviae velamen esse dicebat. M. Catonem priscum illum, quem Censorium vocarunt, non genus, non divitiae (Thusculi enim natus est obscuro genere, tenui censu) sed eximiae pulcherrimaeque virtutes nobilitarunt. C. autem Marius Arpinas rusticanus, homo ignotus, utpote inter gregarios militans, sola virtute et rebus gestis nobilitatem consecutus est. Idem dici de Sertorio et Ventidio Basso ac Servio Tullio potest. Nobilitatem quadrifariam dividit Plato: primam esse ait eorum qui claris, bonis iustisque parentibus sunt orti; secundam eorum quorum parentes principes extitere; tertiam cum nostri maiores fama et rebus bello gestis vel publicis certaminibus parta corona claruerunt; quartam eorum qui praeclara aliqua doctrina et animi magnitudine excellunt. Hos ut vere nobiles caeteris anteponit. Horum consuetudinem amavit et Mithridates rex Ponti et Ptolemaeus Philadelphus qui Demetrium Phalereum in familiarem recepit ac bibliothecae suae praeposuit. M. Varronis et Tuccae familiaritate delectatus est Augustus, Plutarchi philosophi Traianus, Vulpiani Alexander Aurelius, Possidonii Scipio Aphricanus. Platonem Antistenes sequutus in hac opinione praesertim, in pluribus enim philosopho adversatus est, scripsit eosdem sibi videri nobiles et virtutis studiosos in sola virtute nobilitatem constituens. Idem sentit Cicero et Seneca, ex stoicorum secta philosophus insignis. Ad Lucillum enim scribens: “non fuit” inquit “Socrates patricius, non eques romanus, hunc tamen et Platonem philosophia non accepit sed nobiles fecit”. Non est profecto alius alio nobilior, si ad primam originem utpote ad deos revocemur, unde nati sumus, sed differre homines inter se faciunt virtutes et vitia, eum ex servis leges fieri plerunque ut ait Plato videamus, ex regibus item servos. Sola enim virtus est quae nobiles facit quaeque posteros in nobilitate retinet. Ex his igitur, ut ex generosa stirpe, tibi amicos delige quorum opera et praesentia ad virtutem et gloriam excitere.</p>
</div2>
<div2>
<head>Contra assentatores.</head>

	<p>At vero, quoniam iis quos altius fortuna evexit nulla maior pestis adhiberi potest adulatione, blanditiis, assentatione levium hominum atque fallacium ad voluptatem omnia loquentium, nil ad veritatem, eos abs te removebis qui statim quodcumque dixeris fecerisve sine discrimine laudant et assentando extollunt. Vultum enim, ut ait M. Tullius, et nutum, non autem mentem et voluntatem observant; astat turba Gnatonum: ait quis, aiunt; negat quis, negant; is quaestus apud quosdam principes est multo uberrimus. Sed hoc facit assentatio pernitiosa, ut cum postea verum dicatur, id audire cum suo magno malo nolint principes. Illo enim veneno imbuti, cum se plusquam caeteros sapere arbitrantur, aliorum consilia et rectam sententiam contemnunt, corvis, ut aiunt, oculos etiam in vita praebentes. Astant illi, assentantur, adsident, mirantur, nec verbum ullum profers quod non ponderetur faciatne ad eorum lucrum. Quid, quod et affectus animi quaestus gratia invertunt? rides: maiore cachinno concutitur; flet, si lacrymas conspexit amici. Nec mirum id quidem cum adulatores omnes serviles, sordidi et humiles sint ut Aristoteli placet.</p>
	<p>Tu, vero ut optimum principem decet, animum ab his illecebris revocans, ex sententia Thaletis Milesii teipsum cognosce. Hac enim ratione facillime intelliges verumne sit an falsum quod de te praedicatur. Hos igitur ut perniciosos homines longe abs te remove et illos potius amplectere qui, cum erraveris, monere te prudenter et modeste audent. Hac libertate loquendi fiet ut, si quando quicquam in consultationem venerit, habeas qui tibi intrepide sententiam explicent; hos praeterea si dignis honoribus pro meritis afficies, adulatores ipsos ignominia notatos in malam rem abiges, cum bonos et veros amicos apud te locum habere comprehenderint.</p>
</div2>
<div2>
<head>Contra delatores et maledicos.</head>

	<p>Eisdem ferme artibus utare oportet contra delatores et maledicos, hominum genus pestiferum et exsecrandum, bonis perniciosum. Privant enim homines non fortunis modo, verum etiam vita. Hac in re optimus ego sum testis, qui istorum fallaciis et maledicentia in maximum discrimen adductus sum. Evasi tamen innocentia mea et integritate animi fretus. Haec monstra Scylla, Charybdi, Hydra, Sphinge, Cyclopibus, Laestrygonibus nequaquam mitiora sunt. Inserunt sese scelerati delatores in turbam hominum, benigne alloquuntur et tanquam aucupes verbis quibusdam homines in eos sermones alliciunt, unde calumniae colligi possint. Quid quisquis dixerit observant, nonnulla sponte sciscitantur, veluti ignari rerum, quo mentes hominum et consilia exactius percipiant ac principibus referant. Culpant quos volunt, fingunt interdum multa. Moliri aliquid magnum in principem asserunt, arguunt proditionis vel divites, unde quadruplum habeant, vel optimum quemque, quo ipsi maiore sint in pretio. Hinc principum simultates, hinc odia, hinc exilia, hinc tormenta, supplicia, caedes, rapinae ex damnatorum bonis; hinc postremo urbium interitus et bonorum omnium calamitas.</p>
	<p>Quid, quod hoc venenum ita commode auribus principum instillant delatores, ut bonos etiam quosdam ad maleficium impellant? Audiunt accedentes et quia omnia videre non licet, nisi caute egerint et callide, multa credunt et ob hanc rem in maximos errores persaepe dilabuntur istorum fallaciis. Apud Hadrianum imperatorem, alioquin bonum principem, adeo valuere delatorum voces ut quosdam amicos, ad dignitatem antea evectos, hostium loco habuerit. Sed nihil est quod aeque graviter ferant delatores quam viros eruditione et doctrina insignes apud principes in pretio esse, horum virtutem et integritatem veriti quod ad praecavenda omnia caeteris sint aptiores.</p>
	<p>Hinc est quod Dionysius iunior accitum Platonem doctrinae gratia, concitato postea a delatoribus odio, divinum hominem vendidit. Xenonem philosophum, senem admodum, Phalaris tyrannus omni cruciatus genere dilaceravit. Mori a civibus suis coactus est Socrates malorum calumniis. Vir doctissimus atque innocentissimus Boetius, Theodorici regis iussu, instantibus delatoribus, vita privatus est. Domitianus Augustus, inter imperii monstra connumeratus, hac in re solum resipiscere visus est, quod delatores contempserit et ab urbe expulerit hanc vocem frequenter usurpans: “delatores qui non castigat irritat”. Quales igitur aestimandi sunt ii quos etiam scelestus imperator odivit? Non hercle tot clades flammas Aetnaeas intulisse Siculis crediderim quot orbi terrarum delatorum funestus ignis. Contra superbos, iracundos, violentos, fures, praedones, sicarios, invidos sunt nobis inventa remedia. Contra hos vero nullum, cum versuti, vafri, subdoli et fallaces sint ac prius te opprimant quam tale aliquid tibi eventurum suspicari possis. Quis locus innocentiae ubi isti regnant, qui feris peiores sunt cum societatem humanam maledicentia tollant? Quae Megaera, quae Tisiphone, quae Alecto magis umbras apud inferos torquent, quam ii rabidi et famelici canes ad superos nos vexant?</p>
	<p>Detrahere enim, ut ait Cicero, aliquid alteri et hominem hominis incommodo suum augere commodum magis est contra naturam, quam mors, quam paupertas, quam dolor quam caetera quae possunt aut corpori accidere aut rebus externis. Contemnendi ergo et pellendi ii sunt ut sacrilegi et perniciosi, ut furiae Phlegetontis. Et quid quisque dicat considerandum de quibusve dicat. Quod si compertum habueris horum quempiam in alios falsa machinatum, eundem tu ea poena afficies quam obiecti criminis convictus meruisset.</p>
</div2>
<div2>
<head>Caveant a solitudine principes.</head>

	<p>Horum autem criminum, quae paulo ante proposui, solitudo quorundam principum in causa est: hos enim veluti cuniculos cubilibus inclusos multa ignorare oportet, cum nec ipsi in publicum nisi raro prodeant nec accedentes admittant, servorum ambitione et fraude retenti, ne, si sui copiam fecerint principes, vel eorum fraudes retegantur vel levior fiat auctoritas. Quam vero importuni, contumeliosi, protervi, contumaces sint principum servi ex infima hominum sorte electi non attinet dicere. Accedentes enim ad principem, non nisi contumelia prius laceratos, admittunt et admissis superbe respondent. Sed haec omnis acerbitas in caput principum statim retorquetur. Consensu enim dominorum, non servorum improbitate id fieri accedentes arbitrantur; hinc venena, hinc arma parantur, hinc seditiones et discordiae in civitatibus ob indignitatem rei oriuntur.</p>
	<p>Cum Hadrianus vidisset unum ex servis suis inter senatores ambulantem caedi eum et redigi in ordinem iussit his verbis increpans: “noli cum his pariter ambulare quorum servus esse nequaquam mereris”. Volunt nequam isti magni videri et ex ea re quaestum facere. Sed bene ab Alexandro imperatore Romanorum factum est qui Turinum in foro transitorio ad palum alligatum necari iussit, quod fumum vendiderat, praecone clamante: “fumo punitur qui fumum vendidit”. Quis in odium populi Romani ac gentium omnium adduxit Claudium? Servi nequam, improbi, avari ac voraces. Quis Calligulam? Servi. Quis Neronem? Servi. Quis Domitianum? Servi. Quis denique omnes flagitiosos priricipes? Servi.</p>
	<p>Horum enim interest, ad impunitatem et licentiam peccandi, principes domi tanquam in ergastulis continere. Sed quantum principibus ipsis ista solitudo noceat vide. Omitto quod nimio otio et lascivia remolliti, cum opus fuerit, et lucem et solem tanquam talpae refugiunt. Illud dico: hanc desidiam multis exitio fuisse; maxime vero barbarorum regibus, qui perraro aut setio fuisse, maxime vero barbarorum regibus, qui perrare aut semel in anno cernuntur. Fratrem Cambysis Mergidem obtruncavit Magus proque eo fratrem Oropastum subrogat mentitusque Mergidem esse regnum Persarum occupat. Fieri hoc perfacile potuit quia reges eorum raro in publicum prodeunt. Tandem vero, fraude per pellicis proditionem comperta, cum Oropasto Magus opprimitur. Male enim agere in illa solitudine, cum nihil agant principes, necesse est, aut saltem sine corde vivant. Laudarem ego eorum quietem et ocium, si Scipionem Aphricanum imitati solitudine ad cogitandum, non ad voluptatem, ut hodie fit, uterentur. Eum enim dicere solitum accepimus nunquam se minus otiosum esse quam cum otiosus, neque minus solum quam cum solus esset. Fac igitur ut civibus tuis et amicis, quibus certe quam servis carior es, ad te opportune tamen pateat aditus. Volo dignitatem serves et gravitatem, ne, ut ait comicus, nimia familiaritas contemptum pariat. Sed una ratio ne apud omnes de amplitudine tua magnam concitabis opinionem, quae te facile a contemptu tuebitur, si te pie, iuste, prudenter ac modeste vivere intellexerint.</p>
</div2>
<div2>
<head>De comitate et humanitate principis.</head>

	<p>Verum est illud quod Cyrum dixisse aiunt, iocundiora multo acceptioraque hominibus videri in principe humanitatis quam belli opera. Bella enim plurimum mali intulisse mortalibus, humanitatem vero plura bona importasse; quam ipse perpetuo constanterque retinuit, maxime vero eo tempore quo ob inopiam rei familiaris liberalitate erga suos uti non potuit. Scribens ad Quintum fratrem, Cicero eum admonet ut in gubernanda provincia ante omnia facilitate utatur in adeundo, lenitate in respondendo. Nihil est enim quod aeque principem charus omnibus et popularem faciat, quam ipsa comitas, cui certe bonitas, liberalitas, amicitia connexae sunt, quibus ex rebus maxime conciliari hominum benevolentia solet ut contra duritate et acerbitate amittitur. Admonet Philippus Alexandrum, Antipater Cassandrum, Antigonus Philippum filium, ut benignitate et lenitate multitudinis animos ad benevolentiam alliciat.</p>
	<p>Non erit praeterea a principe alienum si, aut ipse ad imitationem C. Caesaris amicos et cives in convivium adhibeat, aut illorum mensas invitatus non aspernetur interdum. Laudat commissationes publicas ad conciliandam hominum benivolentiam inter se Plato, cuius praecepta imitati plerique principum adeo multitudinem hac comitate delinivere ut eam quo voluerint postea traduxerint. His rationibus fit ut non armis, non satellitibus, non excubiis et custodibus indigeant benivolentia et charitate civium muniti principes. Quod contra evenire solet, si contumaciter, superbe, arroganter, contumeliose suos repulerint. Laudatur et merito quidem Augusti Caesaris principatus quod in conviviis, theatris, porticibus, ludis mira comitate erga omnes sit usus. Dixit ipse scommata animi gratia et patienter ab aliis audivit. Porrigentem litteras timide nimium ob maiestatem imperii his verbis sale et facetiis plenis hortatus est: “nunquid elephanto te assem porrigere existimas?” Porrexit ille liberius, cognita principis mansuetudine. Tanta fuit comitas in Antonino Pio principe romano ut etiam cum amicis more maiorum vindemias celebraret. Titi fuit divina illa vox et impertore digna, velle se talem privatis exhibere, quales sibi privato eos habere cuperet. Ut enim nihil perniciosius est quam odio haberi, ita nihil utiliur, quam diligi et amari, quod humanitate, lenitate, facilitate mirifice comparatur. Nam ut superbia regna labefactat, ita humanitas labefactata confirmat et hominum contumaciam ita interdum frangit ut quoquo velit impellat. Blande etiam post iniurias acceptas tumultuantem populum et seditiosum Moyses appellabat, in laboribus consolabatur, delinibat oraculis, fovebat operibus et ob eam rem postea supra omnes homines sapere existimatus est. His enim artibus totius plebis mentes adeo sibi devinxerat ut eius amplitudinem mansuetudinis gratia plus diligerent, quam pro rebus gestis admirarentur. Huius imitator David rex ob placabilitatem iuvenis etiam ad regendam plebem ab omnibus electus est, adeo ut parentes eum filiis suis, filii parentibus in amore praeferrent cum ad utilitatem hominum potius quam dominandi cupiditate sumpsisse regnum videretur. Nam, tumultuante populo, caedem veritus ob saevitiam Saul, maluit in Hebron exulare quam regnare Hyerosolimis: tanti faciebat populi salutem, cuius gratia regna et principatus sunt instituti. Quantum vero principibus superbia obsit, M. Drusi tribuni plebis impotentiam respice, qui L. Philippo consuli, quod se contionantem interpellaverat, adeo collum intorsit, ut multus e naribus eius cruor eruperit. Idem cum Senatus ad eum mitteret ut in curiam veniret: “quare non potius ipse” inquit “in curiam Hostiliam propinquam rostris idest ad me venit?” Nollem hoc accidisse Pompeio qui, e balneo egressus, Ipseum amicum, ambitus reum, iacentem humi ante pedes eius contumeliosa et inhumana voce praeteriit, nil aliud agere Ipseum dicens quam ut convivium suum moraretur. Xerxes, ille rex Persarum, bellum Graeciae illaturus, convocatis Asiae principibus, “vos” inquit “congregavi ne meo tantum usus consilio viderer. Sed mementote parendum vobis non suadendum esse”. Hannibal, Cannensi victoria elatus, nullum suorum civium in castra admisit nec ulli, nisi per interpretem, responsum dedit; qua elatione factum est, cum antea blande omnes ultro appellaret, ut una cum facilitate fortuna belli mutaretur. Tu itaque bonos principes imitatus facilem aditum accedentibus praesta, loquentes benigne audi, interrogantibus responde, petentibus honesta praesertim obtempera, illius divini dicti memor: non oportere quempiam a vultu principis tristem discedere.</p>
</div2>
<div2>
<head>De maiestate et felicitate principis.</head>

	<p>Huic tamen facilitati adiuncta sit maiestas in principe necesse est propter temeritatem et ambitionem quorundam omnia sibi licere sine discrimine arbitrantium. Hos, ut appetitu et cupiditate omnia metientes, facillime propellet principis maestas, si in eo fuerint ea quae in optimo quoque esse debent. Habere nanque facultatem imperandi non debet qui non didicit prius qua id ratione fiat. Hoc autem comparatur studio, diligentia, doctrina, usu, ut intelligas principem non ad otium, sed ad negotium, non ad somnum, sed ad vigilantiam, non ad voluptatem, sed ad modestiam ac caeteras animi virtutes spectare oportere. Facile enim contemnuntur qui nihil virtutis, nihil animi, nihil nervorum habent quique nec sibi nec alteri prosunt, ut dicitur. Contra, vero, in admiratione omnium sunt qui anteire caeteros virtute putantur atque iis vitiis carere quibus alii non facile possunt obsistere. Hos admirantur populi, hos amant, hos colunt ut deos: fieri enim non potest ut eum contemnam quem video eniti, curare ut omnes quam beatissime vivant. Nam, qui dat operam ut ex aequo et bono suum quisque teneat quique omni diligentia ed studio curat ut sua civitas moribus, industria, facultatibus, gloria augeatur, is nimirum admiratione omnium et laude dignus est. Grave enim pondus est quod principes humeris sustinent, videlicet florentem secunda fortuna civitatem conservare et eiusdem calamitates atque pericula aut propulsare aut certe minuere. Hanc ob rem fuere qui hos semideos appellarent, honores eorum, opes, gloriam, potentiam intuentes. Quid enim utilius dari nobis potest? quid fructuiosius humano generi? Quid, quod hominem feliciorem et Deo, quoad fieri potest, magis, similem faciat quam omnia prudenter ac modeste agere, iustitiam colere, liberalitate uti, protegere oppressos, afflictos ad meliorem spem erigere, aegris subvenire, opem amicis ferre, praemia virtuti tribuere, prodesse quam plurimis? Huius certe maiestas non vallo, non fossa, non satellite, sed propria virtute nitens ubique tuta est.</p>
	<p>Cum Metellus repetundarum accusatus causam diceret et tabulae administrationis inspiciendae iudicibus traderentur, avertere omnes oculos, indignum rati chartae non integritati eius fidem praestari, cui populus Romanus tantam provinciam commisisset. Valet et maiestas principum apud hostes, nedum cives: Antiochus enim filium regiis muneribus donatum Aphricano remisit. Ad hunc quoque visendum, cum plures praedones Linternum venissent, positis armis, virtutis eius admiratores non hostes accessisse dixerunt, quibus Aphricanus facilem se praebuit. At illi venerati limen domus tanquam aram et deos, osculata manu Scipionis, positis ante vestibulum donis, laeti discesserunt. Cymber quidam, ex iis quos Marius vicerat, missus Minturnas ad eum iugulandum et quidem senem atque inermem, amplitudine viri perterritus, non potuit eum occidere atque ita, re infecta, inde abiit: tantum valuit maiestas et hominis rusticani dignitas, ex animo eius potius quam ex corpore ducta. Constat enim Marium et varicosum et rustici oris fuisse, quare animi eius tota illa laus est quae ei a Cicerone tribuitur: “vidimus” inquit “C. Marium, qui mihi secundis in rebus unus ex fortunatis hominibus in adversis unus ex summis viris videbatur esse”. Facit et species corporis ad maiestatem et felicitatem principis, ex Porphyrii sententia. Prima species digna est imperio, sed vera pulchritudo in animis, non in corporibus principum est. Altero oculo privatus erat Antigonus rex, altero Philippus, altero Hannibal, qui plura prope in gubernandis regnis videre quam qui duobus oculis cernunt. Cum Severus imperator podagra laboraret, milites Bassianum Caesarem creavere quasi manca re publica. Indignatus Severus in auctores animadverti iussit; denique multis deprecantibus placatus, respondit: “discetis tandem caput imperare, non pedes”. Lacedaemonii quoque bello Peloponnesiaco Agesilaum, altero pede claudum, regem creaverunt, malentes ipsum regem quam rem publicam claudicare. Civitatum enim felicitas ex animis principum, non ex corporibus oritur.</p>
	<p>Idem etiam de maiestate dici potest quam populus Romanus tanti fecit ut et hoc crimen par sacrilegio faceret et in quaestionibus lesae maiestatis voluerit etiam mulieres audiri. Nam Sergii Catilinae coniurationem Fulvia mulier detexit et M. Tullium consulem iudicio instruxit.</p>
	<p>At tu, cuius maiores virtute, humanitate, clementia, rebus preclare gestis hunc principatum tibi in benevolentia et charitate civium fundaverunt, si voles (velle autem debebis) facillime tuebere, cum cives habiturus sis, ob modestiam et mansuetudinem, tibi magis obsequentes quam quaevis bene morata domus patrifamilias. Aliarum enim urbium nostrae provinciae pace dixerim, nullam esse civitatem in qua mitiores cives et magis ad concordiam spectent quam tui, quorum egregia voluntas et spectata in adversis fides tibi cara esse debebit. His enim adminiculis et dignitatem et maiestatem principatus facile tuebere.</p>
</div2>
<div2>
<head>De infelicitate principum.</head>

	<p>Interrogatus Socrates num Persarum regem felicem putaret, “felix” inquit “fortasse; id tamen affirmare non ausim, quia eius mentem nondum novi, in qua solida et vera felicitas consistit ex operatione animi secundum virtutem in vita perfecta”. Nam qui bonis favet, qui virtutem colit quique potestate optime utitur, non semel sed perpetuo is merito felix et beatus dici potest. At vero quoniam stultitia nostrae infelicitatis maxima pars longe ac late vagatur, fieri vix potest ut, qui potestatem et impunitatem peccandi adepti sunt, in officio vivant.</p>
	<p>Mortuo Augusto Caesare, suadebant amici Tiberio ut oblatum a senatu imperium sumeret. Tum ille contabundus: “nescitis” inquit “amici quanta belua sit imperium”. Ex animo ne an secus locutus sit, non ausim affirmare. Vox illa tamen non hominis sed oraculi cuiusdam approbatissimi visa est.</p>
	<p>Omisso Romano imperio Diocletianus apud Salonas animi gratia hortos colebat. Instantibus autem amicis, potissimum vero Maximiano, ut imperium repeteret: “nunquam istud suaderetis” ait “amici, si teneretis quam suaviter fruar his oleribus quae sevi. Ite et sine me hunc honorem gerite”. Nam mihi nil difficilius videtur quam bene imperare in tanta malorum turba quae principem, ut ante dixi, adulacionibus et quovis genere blanditiarum circumstat. Si qua enim iucunditas, si qua oblectatio, si quies, si voluptas in principatu est, eam illi decerpunt qui apud principem malorum omnium sunt instrumenta; ipsi vero principi simultates, odia, inimicitias tanquam putamina quaedam relinquunt.</p>
	<p>Verum est enim quod apud nescio quem legisse me memini: principum vitam sine virtute, sine solertia, sine industria, sine vigilantia et perspicacia animi tragoediam quandam esse plenam miseriae; quippe in qua varii sint casus, dubius principatus, instabilis fortuna, anceps consiliorum eventus, adulatorum fraus, amicorum ambitio, domesticorum proditiones, insidiae filiorum, uxorum perfidia, incerta fratrum voluntas, dubia multitudinis fides, levitas vulgi, bellorum incertus eventus, pax suspecta: hinc odia et mutuae caedes oriuntur.</p>
	<p>Artaxerxes, Persarum rex, cum vivens Darium filium per indulgentiam donatis imperii insignibus sibi sustituisset, eundem postea cum quinquaginta ex fratribus occidi iussit. Xerxem, Persarum regem, bello adversus Graeciam ob stultitiam et ignaviam infeliciter gesto, in patriam reversum Artabanus praefectus interemit. Rex Aegypti Ptolomaeus, crudelitate insignis, cum timeret ne populus maiorem natu regno praeficeret filium, necavit; alterum quoque filium iuniorem ex Cleopatra uxore eademque sorore genitum, die natali, in partes discerptum inter epulas Cleopatrae obtulit. Ii sunt qui ad magistratum sine ulla virtute asciti in omnes passim nullo discrimine saeviunt. Merito igitur hos infelices appellabimus, quorum capitibus ob saevitiam tot pericula imminent. Omitto sempiternam ignominiam qua iniusti, dum grande aliquod scelus narratur, circumferuntur cum exsecratione et maledictis. Horum et Damoclis vita in regia sella a Dionysio collocati, imminente supra caput ense tenuissimo filo appenso, omnino persimilis est, cum non unum hominem tantum infensum habeant, sed deos et totum humanum genus. At tu maiorum tuorum clementiam, humanitatem, gratiam imitatus ita principatum guberna ut sine ullo custode passim et quiescere et dormire tibi liceat.</p>
</div2>
<div2>
<head>Contra ambitionem et elationem.</head>

	<p>Et quoniam istorum malorum, quae modo proposui, magna ex parte ambitio et arrogantia in causa est, nimia principatus appetitio unde gravissima mala oriuntur compescenda erit. Iustitiam enim et fidem e medio tollit nimia regnandi cupiditas, unde praeclare scriptum est apud Platonem, similiter facere eos qui inter se contenderent, uter potius rem publicam administraret, ut si nautae in periculo certarent quis eorum potissisum gubernaret. Quid si imperia non sunt expetenda, ut ait Cicero, aut potius non accipienda interdum aut deponenda nonnunquam? Vel, si tantum pondus suscipitur, omnis ambitio et arrogantia vitanda est, ne si elati videbimur ob delatos honores, benevolentiam omnem ex animis hominum abradamus, quae non minuenda fastu, sed augenda est clementia et humanitate. Extant ad Augustum senatus verba per virum illustrem Valerium Messallam: “quod bonum” inquit “faustumque sit tibi domuique tuae, Auguste; senatus consentiens cum populo Romano te patrem patriae consalutat”. Hanc tam gloriosam salutationem nequaquam insolenter accepit, sed illacrymans ob pietatem et gratiam senatus erga se, respondit: “compos factus votorum meorum, patres conscripti, quid habeo aliud quam deos immortales precari ut consensum vestrum ad ultimum vitae finem mihi perferre liceat?” De hac re scribens ad generum Augustus: “vides” inquit “mi Agrippa, communem seniorum omnium consensum erga nos tertium et sexagesimum annum evasimus. Deos oro ut quantum mihi temporis superest id salubriter ducere liceat in statu reipublicae felicissimo”.</p>
	<p>Hec sunt veri principis non elati et ambitiosi verba. Quis hunc non amet, non colat, non veneretur? Quid loquar de consensu omnium erga Traianum principem, cui a senatu populoque Romano acclamatum est Augusto neminem unquam feliciorem nec Traiano fuisse meliorem? Multum etiam valuit in commendatione filii M. Antonini modestia. Hic enim, quem facilius est, ut aiunt scriptores, mirari quam laudare, filium senatui commendans,: “si vobis” inquit “et diis immortalibus dignus erit”. Idem quoque, tantae virtutis princeps ut et malos impulerit bonos fieri et bonos optimos, mittebat exploratores per Urbem qui referrent quid de se sentirent homines et, siquid vitii inerat, id statim emendabat. Huiuscemodi viri, etiam si recusarent, ob communem utilitatem ad principatum suscipiendum cogendi essent, cum eorum vita humano generi tota sine invidia fructuosa sit. Praefecturam recusabat Moyses at eam Dominus suscipere coegit. Saul quoque regni gubernacula abnuebat at summittere collum iugo cogitur. Idem accidit Hieremiae. Quam dissimilis fuit horum, quos modo commemoravi, Absalon David regis filius adolesens pulchritudine et forma insignis. Hic enim, cupiditate regnandi elatus, viros multos cum equis et curribus paravit qui ante se ipsum procurrerent. Mane, in diluculo surgens, stabat ante portam in via et si quem regis iudicia quaerentem animadvertisset, unde esset et quid causae haberet sciscitabatur quaerebatque omni ambitione ut iurisdictio sibi committeretur quo animos hominum ob regnandi cupiditatem ad se alliceret; ad extremum vero, cum his artibus et largitione nil proficeret, patri arma palam intulit.</p>
	<p>Ad compescendam autem hanc immanem beluam, quae fratrem in fratrem armat, filium in parentem, cognatos et affines inter sese digladiari facit, legem de ambitu, quae postea amissa libertate reticuit, Romani veteres scripsere, qua ardor ille imperandi mentibus hominum insitus comprimeretur principatumque obiret qui sciret cupiditatibus suis imperare, refrenare libidines, spernere voluptates, iracundiam tenere, avaritiam coercere caeterasque animi labes repellere. Reticuit postea haec sanctissima lex, cum ad unum omnia translata essent.</p>
</div2>
<div2>
<head>De praemio principis optime gubernantis civitatem.</head>

	<p>Si cuivis bono de referenda gratia cogitandum est, non est fraudandus suo merito princeps, non de uno tantum sed de pluribus bene meritus. Huius autem praemium non erit aurum non argentum, non gemmae, non puellae captivae ut est apud Homerum, sed vera et integra gloria quae est, ut ait M. Tullius, consentiens laus bonorum, incorrupta vox bene iudicantium excellente virtute. Quod autem frigora, calores, inedia, vigiliae laboresque caeteri non aeque graves principi sint ac privato viro, facit gloria ipsa qua maxime principes alendi sunt. Hinc trophaea, triumphi, statuae, coronae, laudationes tum in vita tum in morte sunt inventae. Addo etiam historiam et poesim et musicam qua in conviviis ad citharam heroum res praeclare gestae canebantur, heroum dico quorum tota vita in virtute et non in ostentatione locata erat.</p>
	<p>Praeclare hercle Socrates hanc viam ad gloriam proximam et quasi compendiariam dicebat, si quis id ageret ut qualis haberi vellet, talis esset. Quod si qui simuatione et inani ostentatione et ficto non modo sermone, sed etiam vultu, stabilem se gloriam consequi posse rentur, vehementer errant. Vera gloria radices agit atque etiam propagatur; ficta omnia celeriter tanquam flosculi decidunt nec simulatum quicquam potest esse diuturnum. Testes sunt Saturninus tribunus plebis, Spurius Melius, Gracchi duo, M. Drusus quorum vita tota in ostentatione fundata erat. Aliud enim prae se ferebant vultu ac verbis aliud fixum in mente gerebant. Vera fuit gloria L. Bruti, Q. Fabii Maximi, Pauli Aemylii, P. Scipionis et, ne externos reticeam, Moyseos, Iesu Nave, David et Iudae Machabaeorum ducis qui nihil aliud cogitarunt in vita, nihil egerunt nisi quod laudabile et praeclarum pro salute omnium et dignitate patriae videretur, pro qua bonus princeps, si opus fuerit, non dubitet etiam mortem oppetere. Hic est unicus principum cibus, quo velim ita pascare ut nil amplius tibi in vita sit requirendum.</p>
</div2>
<div2>
<head>De aedibus principis.</head>

	<p>Pertinere quoque ad maiestatem principis crediderim et laxius et magnificentius et in loco eminentiore habitare. Nam sin eius est muros, navalia, portus, ductus aquarum, theatra, porticus, phana omniaque omnino, quae ad communem usum civitatis pertinent, struere, quid est cur aedes sibi in edito et nobiliore loco civitatis quam magnificentissimas non aedificet? Praesertim cum eo tanquam ad caput totius civitatis continuo eundum sit.</p>
	<p>Cn. Octavio, qui primus ex illa familia consul factus est, honori fuisse M. Tullius ait quod praeclaram aedificasset in Palatio et plenam dignitatis domum, quae, cum vulgo viseretur, suffragata domino, novo homini, ad consulatum putabatur. Ornanda est item, ut idem ait, dignitas domo, non tota tamen ex domo quaerenda, ne in cemento et lapidibus veram gloriam reposuisse videatur. Sit laxa et ampla ut et privati et publici hospites magnifice ac honorificentissime suscipi possint. Quod tui maiores semper fecere non in urbe tantum, sed in agris quoque et castellis suis.</p>
	<p>In his tamen sumptibus modus quidam tenendus est, ne aut augustius aut vilius quam principem decet velle habitare videare. Regiae domus ornatus, secundum Homerum, non ex auro, ebore argentove sed ex hostium spoliis peti debet. Illa enim ornamenta delitiarum et muliebris lasciviae plena sunt, a quibus rebus tanquam a syrenaeis scopulis principem declinare oportet. Exornat idem Homerus mollis et effeminati Menelai domum ex animi eius sententia. Describit praeterea ita sapienter hortos Phaeacum, Calypsus domum ac Circes ut ex tam accurata pictura mores quoque incolentium comprehendi possent. Sint igitur aedes tuae ita magnificae et splendidae ut nil effeminatum, nil muliebre prae se ferant.</p>
</div2>
<div2>
<head>De cibo et ornatu principum.</head>

	<p>Quaerens Lycurgus omnia quae ad mores Laconum pertinerent, primus ex Creta vel, ut alii volunt, ex Ionia Homeri poesim in Graeciam detulit; cuius exemplo tum multa tum convivia, quae illi philitias coenas vocant, instituit, non diffluentes varietate et luxu, sed modestia et mediocritate conditas victum cultumque corporis affirmans non ad voluptatem, sed ad valitudinem et vires referendum esse. Nam qui naturae excellentiam et dignitatem considerat, intelligit quam turpe sit defluere luxuria et delicate et molliter vivere, quamque honestum parce, continenter, severe ac sobrie.</p>
	<p>In ea disceptatione quam inter Alexandrum et Diogenem ortam scribit, Dion vexari homines ab aliquo quatuor daemonum ostendit, quorum secundum illum appellat qui voluptati sacrificia defert et deam ipsam colit multiplicibus odoribus ac saporibus gaudentem. Hic daemon auditum, gustum, tactum quovis modo potest delectat; balnea frequentat, molles vestes et laboratos accubitus amat, muliebres amplexus expetit. Haec dea nimirum est Circe quae socios Ulixis in porcos mutat; ii postea ut timidi et infracti animi et publicis et privatis in rebus inutiles sunt. Servanda igitur in victu cultuque corporis mediocritas est, ob modestiam et valitudinem. Qui enim fieri potest ut deliciis assueti principes, cum opus est, famem, sitim, frigora, aestus et quaevis incommoda patiantur? Concidant animis et corporibus in quovis etiam parvo negotio oportet, qui vel Sardanapalos, vel Antonios, vel Heliogabalos, vel Caracallas diffluentes libidine et luxuria imitantur. C. Caesaris modestia et sobrietas etiam ab hostibus laudatur: hic enim in ordinanda civitate legem sumptuariam tulit, ne civium mores nimio luxu corrumperentur. Videbat enim vir sapientissimus nihil esse quod animos hominum aeque fatigaret quam libido et circumsedentes undique voluptates. Ab his igitur, ut ab improbis dominis dedecoris et turpitudinis, se vindicent optimi principes necesse est ut cum libidinibus ipsi parere desierint, imperare aliis merito videantur. Nihil est autem quod magis auctoritatem principis augeat, quam si ostenderit se nil minus quam de voluptate cogitare: eius enim mens tota in virtute collocata esse debet. Cultum tamen eius velim supra alios cives esse augustiorem, ne quid maiestati desit: ita enim ab aliis differre ornatu debet ut dignitate distat. Solum Agamemnonem utpote regem purpura ornavit Homerus, Ulixem una palla domo avecta induit. Paludamento et trabea utebantur imperatores Romani; reliqui cives si domi toga, si foris sago contenti erant. Suppellectile quoque aurea, argentea, peripetasmatibus et aulaeis pro dignitate utatur.</p>
</div2>
<div2>
<head>De somno principum.</head>

	<p>Dormiendum non esse, nisi corporibus labore et sollicitudine defatigatis ad recuperandas vires, Socrates dicebat. Etsi cui parum dormire licet, cui magis id conveniat quam principi non video, quem Homerus pastorem populorum appellat. Idem quoque Agamemnonem dormientem excitans, “non oportet” inquit “principem cui tot populi commissi sunt totam noctem dormire”. Praeterea si id faciendum est, noctu praesertim fiat, quae mortales ad somnum invitat, quod obscura, quod humida est, quod strepitu vacat quodque etiam inactuosa est. Neque quorundam principum fastum et insolentiam imitari debes qui, ut nihil habere videantur quod eis cum populo conveniat, intempestive omnia agunt. Vigilant enim cum est dormiendum vicissimque dormiunt cum vigilandum est; ubi quiescendum prostrepunt; ubi agendum quiescunt; edunt quando dormiendum est, dormiunt quando edendum; fabulanti assentatores et dicaces astant, quo tempus ipsum sine molestia in desidia transigant. Hoc fecisse Heliogabalum imperatorem tradunt, si tamen eo nomine dignus fuit, cum maxima sui saeculi nota et infamia. Aristoteles vero, in libro quem de moribus scripsit, bonos a malis, miseros ab infelicibus in dimidio vitae propter somnum nihil differre ostendit. Cum felicitas principis in actione, non autem in otio et somno consistat, utendum igitur solertia est et die, non autem nocte, si fieri potest transigenda negotia sunt.</p>
</div2>
<div2>
<head>De ludo et iocis principum.</head>

	<p>Dicere de exercitatione principum non est opus, cum tota eorum vita in actione reposita sit; ludi vero maxime decentes et liberales eisdem animi causa post cibum conceduntur, non usqueadeo, sed horas duas vel tres, donec prima concoctio fiat. Ludus sit talus, tessera, chartae variis imaginibus pictae, latrunculi, ii nostra appellatione scachi vocantur, qui ludus nescio quid bellicum prae se fert. Sed absit inter ludendum omnis fraus et avaritia, qua fieri indecens ludus consuevit et ita interdum concitari ludentium animos ut ex ludo ad convicia et contumelias transeant. Omnem enim aleatorem mendacem, periurum, alieni appetentem, sui prodigum esse oportet: qua ex re etiam in furta et rapinas passim dilabitur.</p>
	<p>Sunt qui tradant aleae inventorem Attalum fuisse: hos quanti fecerit Chilon Lacedaemonius, audi. Is enim, iungendae societatis causa Corinthum missus, cum principes civitatis in alea occupatos invenisset, infecto negotio rediit, dicens se nolle gloriam Spartanorum, tum clarescentem, ea maculare infamia ut diceretur Spartanos cum aleatoribus societatem iniisse. Iocus, qui in verbis est, modo careat scurrilitate et rusticitate conditusque sit facetiis et salibus, inter amicos praesertim, non erit improbandus. Is enim iocus, qui non illiberalis est, non mentem solum recreat ac reficit, verum etiam ad dicendum et respondendum ingenium acuit. Augustus Caesar, servato semper maiestatis pudore, iocis ipsis mire delectatus est, ut illud in Vatinium podagrae morbum dissimulare conantem asserentemque se iam mille passus per diem ambulare: “minus” inquit “mirum est, cum iam dies longiusculi esse incipiant”. Nomenclatori cuidam oblivioso in forum ituro percontanti nunquid in foro agi vellet: “commendatitias” ait “litteras tecum perfer: notum enim ibi nullum habes”. Cum idem forum extrui iussisset, architecti tarditatem accusans, quia eodem tempore a Cassio Severo plurimi accusati absolverentur; “utinam” inquit “forum meum accusaret Cassius: citius enim absolveretur”. Sunt et alia quoque ab hoc atque ab aliis item imperatoribus facete dicta quae ingenue et liberaliter efferri possunt, si tempore et remisso fiant animo, scurras, Gnatones et stultos abs te omnino reices cum maiestatem principis et obscoenitate verborum et turpitudine indecentis motus ac gestus dedecorent. Quae potissimum ad solum principem pertinere visa mihi sunt scripsisse hactenus sat erit. Deinceps vero de officio principis et populi simul dicatur.</p>
</div2>
</div1>
<div1>
<head>Liber secundus</head>
<div2>
<head>De officio principis et populi.</head>

<p>Fieri omnia fortuito et temere Democritum philosophum et eius imitatorem Epicurum asseruisse mecum saepe mirari soleo et eo maxime quod intelligo ipsum Pythagoram, unde tot sectae philosophorum manarunt, deos antea in dubium vocasse; hunc postea sequutus est Diagoras atheos qui omnino eos exclusit, sponte omnia fieri confirmans. Sed quonam modo fieri potest ut qui philosophiam profitentur in tantos tamque manifestos errores incidant, cum eorum proprium sit rerum causas et rationes afferre? Hinc ortae sunt variae disceptantium scholae, cum alii unum, alii duo, alii tria, alii quatuor rerum principia proponerent in iisque asserendis magnis voluminibus editis concitatisque variis sectis et haeresibus totos consumerent in disceptatione dies, illud semper proponentes nil dici a philosopho inconcinnius quam aliquid temere et sine ratione fieri; illud esse confugium ignorantiae affirmantes a quo veri philosophi tanquam ab obscuro carcere declinant. Malunt enim erratum ingenue fateri quam ad ignorationis asylum confugere. Quanto melius stoici qui, ut in aliis causas proponunt, sic quoque nec fieri mundum potuisse affirmant nec constare posse, nisi summa ratione regeretur! Unam mentem praeesse mundo, qua gubernentur omnia, testatur Plato. Hunc sequutus Maro tuus ita inquit:</p>
<quote rend="block">
<lg><l>Principio caelum ac terras camposque liquentes</l>
<l>lucentemque globum lunae Titaniaque astra</l>
<l>spiritus intus alit totamque infusa per artus</l>
<l>mens agitat molem et magno se corpore miscet;</l></lg></quote>

<p>alibi vero:</p>
<quote rend="block">
<lg><l>Deum nanque ire per omnes</l>
<l>terrasque tractusque maris caelumque profundum.</l></lg></quote>

<p>Magna est profecto haec Maronis laus, quod ipse poeta plura prope quam hallucinantes illi philosophi viderit et mundum ratione gubernari affirmaverit.</p>
</div2>
<div2>
<head>De prudentia.</head>

	<p>Ad hanc autem opinionem sese vertens humanum genus nihil agere sine ratione vult, modo sit aliqua prudentia imbutum, quae est, ut ait Plato, in <hi rend="italic">legibus</hi> suis, caeterarum virtutum magistra. Hac qui munitus est, non vallo, non fossa, non moenibus indiget. Vera est profecto illa Bionis sententia: prudentiam ipsam tantum differre a caeteris virtutibus quantum visus a reliquis sensibus. Quid autem deesse potest homini in quo sit prudentia ad bonorum et malorum delectum? Haec enim ita ars vivendi est ut medicina valitudinis, navigationis gubernatio; unde a Satyro recte dictum est: “Nullum numen abest si sit prudentia. Sed nos Te facimus fortuna deam temploque locamus,” quod non prudentia sed stultitia et casu vivimus. Vexatur ac merito quidem Theophrastus in libris et scholis omnium philosophorum quod in Calisthene suo illam laudaverit sententiam:”vitam regit fortuna”. Negant enim ab ullo philosopho quicquam dictum esse languidius, cum constet et caelum et homines sapientia regi.</p>
	<p>Sed quoniam apud Ciceronem sapientiae et prudentiae nomina confundi legimus, quid inter se differant videamur.. Est autem sapientia, ut veteribus philosophis placet, divinarum humanarumque rerum cognitio; quam qui aspernatur quid a brutis differat non video, cum sapientia ipsa sit princeps virtutum omnium et quidam quasi irriguus fons, unde omnes bene vivendi rationes manant. Hanc <foreign lang="grc">sophian</foreign> Graeci vocant, unde philosophi sunt nominati. In hac continentur deorum et hominum communitas et societas inter ipsos. Haec, etsi maxima est, manca quodammodo habebitur si nulla rerum actio subsequatur, quae maxime in commodis hominum tuendis cernitur.</p>
	<p>Prudentiam tamen, quam <foreign lang="grc">phronesin</foreign> vocant, aliam quandam arbitantur. Est enim rerum expetendarum fugiendarumque scientia. Verum si recte utriusque finem intueri volumus, parum admodum ea distare intelligemus, cum et sapientia sine consilio et prudentia haberi recte non possit, et prudentiam faciat sapientia, cum divinarum et humanarum rerum cognitionem afferat. Hinc orta est Platonis, ingenii atque doctrinae principis, divina illa sententia, tum denique beatas fore res publicas si, aut docti et sapientes homines eas regere coepissent, aut ii qui regerent omnem suum studium in doctrina et sapientia collocassent. Hanc coniunctionem, videlicet potestatis et sapientiae, saluti censuit civitatibus esse posse, si is summam potestatem haberet qui in doctrina virtute et prudentia studium omne suum posuisset. Quales fuisse P. Scipionem Nasicam, Q. Fabium Maximum, T. Coruncanum, P. Scipionem, C. Laelium, M. Catonem in re publica Romana; Lycurgum Spartae, Solonem Athenis. Huic addo Socratem, Apollinis oraculo sapientissimum iudicatum et Platonem eius discipulum; Pythagoras etiam, qui primus philosophi nomen invenit, Crotonem legibus optime instituit: viris enim fortitudinem proposuit, mulieribus pudicitiam et connubii fidem, pueris verecundiam et litterarum amorem, omnibus frugalitatis studium. Thebanum quoque Epaminondam erudiit Lysias Pythagoreus, Syracusium Dionem Plato multique multos. Tantum valet sapientiae studium quam Aphranius usus memoriaque filiam asserit: “ut usus me genuit, mater memoria peperit, sophiam vocant me Grai, vos sapientiam”. Hac virtute bonos fieri homines, quod maxime quaerimus, declarat M. Varro indoctum quendam reprehendens: “si quantum” inquit “operae sumpsisti ut tuus pistor bonum tibi faceret panem eius duodecimam partem philosophiae dedisses, ipse bonus iampridem factus esses”. Rogatus autem Aristoteles quo different docti ab indoctis: “quo” inquit “viventes a mortius”.</p>
	<p>Danda igitur opera philosophiae est, qua nil optabilius, nil praestantius, nil melius homini esse potest, cum eius custos et procuratrix sit ac naturae comes et adiutrix. Unde Gallorum et Germanorum principum vox illa detestanda est, qua impudenter quidam affirmant, non decere principem litteratum esse, cum Galli venationibus et ludis, Germani compotationibus et latrociniis vacent, omissa omni urbanitate et doctrina. Verum plus apud te valeat Cn. Pompeii, L. Luculli, M. Bruti, M. Varronis, C. Caesaris, Divi Augusti quam horum auctoritas, qui in maximis tum domesticis tum bellicis occupationibus bonarum artium studia nunquam intermisere. Cato ille senex, gustata semel litterarum dulcedine, non bello, non victoriis non triumphi gloria distrahi a studio potuit: senior Graecas litteras didicisse fertur librosque <quote rend="italic">de originibus, de agna pascenda, de agricultura</quote> tantis negotiis occupatus scripsit, quia discere et scribere voluptas potius quam labor est. Eadem quoque voluptate ductus, C. Plinius Secundus, homo omnium laboriosissimus, inter munera equestris militiae procurationesque splendidissimas adeo studiis bonarum artium incubuit ut non plura quis in otio quam ipse inter tot occupationes scripsisse videatur. Ut enim minora omittam, septem et triginta libros <title>Romanae</title>, totidemque <quote rend="italic">naturalis historiae</quote> ad Domitianum vel, ut alii volunt, ad Titum scripsit. Quid loquar de doctrina Alexandri Macedonum regis quem Aristoteles adeo doctum a se dimisit ut cum quovis exactissimo philosopho disputare auderet? Quanti autem fecerit doctrinam in tanto rerum fastigio locatus Alexander, ex hoc maxime comprehenditur, quod Stagyram, praeceptoris sui Aristotelis patriam, dirutam ante ab hostibus instaurari et incoli voluerit. Verum est certe quod M. Tullius ait: ex quatuor locis honesti illum qui in veri cognitione consistit maxime naturam attingere humanam. Omnes enim trahimur et ducimur ad cognitionis scientiae cupiditatem, in qua excellere pulchrum putamus. Labi autem et errare, nescire, decipi malum et turpe ducimus; ut enim quisque maxime perspicit quid in quaque re verissimum quique acutissime et celerrime potest et videre et explicare rationem, is prudentissimus et sapientissimus rite haberi solet.</p>
	<p>Nam sicuti prudentia facit ut res omnes expetendas et fugiendas cognoscamus, ita sapientia quidem principium est cognoscendi res omnes exactissime contemplandas, ex intellectu atque scientia costans secundum peripateticos, ne non nihil differre ista duo negemus. Nam, si in vita rebusque agendis laudatur vir prudens, cur sapiens in rebus contemplandis propria laude carebit? Quod si in actione prudentiae felicitas humana reposita est, cur sapientem beatissimum non appellabimus in contemplatione viventem, nec in qua vis, sed in ea qua Deo quoad fieri potest persimilis fit, cum res divinas revocato a sensibus animo intueatur et perspiciat? Ad prudentiam redeo, sine qua moratae civitates nullo modo esse possunt. Est enim recta ratio rerum gerendarum: haec voluptatibus modum imponit, haec fortitudinem animi regit, liberalitatis officium disponit. Transfert haec eadem sese, non solum ad rem publicam, sed etiam ad familiarem et ad res omnes, non temere, sed considerate agendas. In deliberatione sumendum esse tempus ostendit, re deliberata, omni secordia et ignavia remota, agendum aliquid cum ordine et constantia ut honestatem et decus conservare possimus. Tota enim virtutis laus in actione consistit. Sed in omni deliberatione suscipienda illud maxime cavendum, ne incognita pro cognitis habeamus iisque temere assentiamur: quod certe non fiet, si adhibebimus ad considerandas res et tempus et diligentiam. Non tamen usque adeo immorandum est, quod quidam hebetiores et morosi faciunt, ut occasionem et opportunitatem rerum bene gerendarum amittamus. In omni autem consultatione videndum est fieri ne possit quod proponitur, facultates ne habeamus et adminicula: aliter enim inanis nostra omnis cogitatio esset veniremusque ad id, quod a sapienti viro longe remotum esse debet, ut dicendum sit: non putaram.</p>
</div2>
<div2>
<head>De consilio.</head>

	<p>Hunc autem errorem perfacile vitabis, si sapientes et bonos in consilium adhibueris. Hos velim, si fieri potest, ut ex civitate tua deligas. Nam qui tibi fidelius consulant quam cives tui non video, qui tecum in partem et bonorum et malorum venturi sunt. Perspicacius enim et diligentius quod propones intuebuntur et considerabunt qui tecum vel cum maioribus tuis sub eodem caelo, in eodem solo nati et educati sunt, quam qui peregre venere, omnem charitatem in patria relinquentes.</p>
	<p>Hos velim senes esse et rerum humanarum gnaros. Fieri enim non potest ut sententia optima ex iuvene eliciatur, cum in prudentem cadat memoria praeteritorum, consideratio praesentium, intelligentia futurorum; quae haberi non possunt nisi doctrina et assuetudine comparentur. Mirum illud in Salomone atque Iosepho adolescentibus videri potest ut certe est: divino enim numine non humana sapientia et industria factum putarim ut illi praeter aetatem tantum saperent. Ad visendum Salomonem regina Saba ex longinquis regionibus profecta est, tanta erat admiratio bene intelligentis. Tota quoque Aegyptus unius Iosephi consilio in carcere etiam constituti conservata est ab illa septem annorum caritate et sterilitate. Verum, ut dixi, hoc divino nutu, non humana intelligentia factum est. Voluit enim Deus ostendere gentibus populum suum bene sentientem pius caeteris sapere. Adhibendi sunt ergo in consilium senes periti rerum humanarum. Senatus enim Romanus, quem totus orbis terrarum consulebat, a senibus non a iunioribus nomen accepit. Probati sint ii quos deligis; nihil habeant ficti, nihil simulati, nihil fallaciae. Aperti sint et veri: plurimum nanque in consiliis dandis accipiendisve valet integritas vitae. Quis enim in ceno fontem requirat aut e turbida aqua potum cupiat? Eumne utilem causae alienae putabis qui inutilis est suae? Non potest esse consilio bonus qui ita vixit ut ab omnibus malus haberetur. Voluptates reiciat, avaritiam compescat, affectus denique ac pertubationes omnes sedet qui tibi fidele consilium daturus est. Nam qui aurum contemnit, qui munera spernit, qui unam iustitiam ante oculos habet, facillime contemnet hominum cupiditates et honestum ac rectum servabit.</p>
	<p>Corrumpi a Pyrrho muneribus et pollicitationibus Fabritius non potuit ut in senatu censeret regi pacem concedendam esse antequam ab Italia discederet. Discessere re infecta Samnitium legati frustra Manium Curium auro et argento impellere conati ut dandam Samnitibus pacem in senatu censeret, cum illi totiens violati foederis nondum poenas dedissent. Themistocles, post victoriam eius belli quod cum Persis fuit, dixit in contione se habere consilium rei publicae salutare, sed id sciri non opus esse; postulare ut aliquem populus daret quicum communicaret; datus est Aristides: huic ille classem Lacedaemoniorum quae subducta esset ad Gytheum, clam incendi posse; quo facto frangi Lacedaemoniorum opes necesse esset. Quod Aristides cum audivisset, in contionem magna expectatione venit dixitque perutile esse consilium, quod Themistocles afferret, sed minime honestum.</p>
	<p>Ut enim sapientes et bonos dixi in consilium adhibendos, esse, ita versutos et callidos reiciendos censeo, qui eo tibi invisiores esse debebunt, quo plura sapere videbuntur, detracta opinione probitatis. At vero, si cum prudentia et cognitione rerum coniuncta iustitia fuerit, nihil erit quod princeps iis auctoribus non posse consequi se arbitretur. Tollendae igitur astutiae sunt, eaque malitia quae vult quidem videri prudentia, cum absit ab ea distetque plurimum. Ut enim malitia mala bonis anteponit, ita prudentia bona a malis secernit. Mentiri enim emolumenti sui causa, criminari, fallere, praeripere in bonum virum cadere non potest. Purus est habitus Danielis animus, adeo ut sua integritate mulceret barbarorum mores et leones mitigaret. Regalibus enim fulctus amicitiis, non aurum quaerebat nec pluris delatum sibi honorem faciebat quam fidem. Immo vero pericula et quidem gravia obire malebat pro lege Dei, quam hominum gratia a vero flecti. Improbandum est profecto eorum ingenium qui, ut sapienter omnia diiudicare videantur, ita in consultatione loquuntur ut eorum diasyrtica et ambigua sententia in utranque partem trahi possit, si quid ex animo aut secus acciderit: quod fecisse quendam equitem Florentinum apud avum tuum intellexi. Sagaces eos velim non astutos et callidos. Est enim sagacitas, ut Aristoteli placet, scientia rerum agendarum circa principia. Eosdem enim et sagaces et bonos dicit: “si” inquit “in deliberando intentio sit honesta, vis illa laudabilis est; sin improba, astutia nuncupatur”. Fieri ergo non potest ut prudens quispiam possit appellari, nisi sit bonus. Cum virtus sit habitus ratione determinatus et ipsa recta ratio prudentia nuncupetur, circumspiciendum est ergo quid quisque sentiat, cum mora tamen et re perspecta, adhibita docilitate et cautione, ne fallaris, celeriter agendum est. Inambulare in corde nostro tanquam in ampla domo David propheta nos docuit et cum eo tanquam cum bono contubernali versari, ut et ipse diceret et loqueretur secum. Idem ad Curionem scribens Cicero, “te” inquit “in consilium adhibe, tecum loquere te audi: melius quam tu consilium dare tibi nemo unquam poterit”. “Bibe” inquit Solomon “aquam de tuis vasis et puteorum tuorum scaturitionibus: hoc est consilio tuo utere”. In hac agitatione mentis providendum tibi est ne quid in futurum sinistri accidat, ne bello, ne seditionibus, ne caritate rerum omnium, ne alluvionibus fluviorum, ne incendiis, ne peste populus tuus opprimatur cuius tutela et cura tibi commissa est. In consilio enim, ut ait Plato, praeteritum tempus nobis exempla suppeditat, cum attenditur quid, cur quaeque gens passa sit ut caveamus aut quid prudenter egerit ut imitemur. Praesens ut annosos muros et rimosos inspiciamus homines timidos et imbelles, annonae, ut ante dixi, caritatem. Futurum ut ne quid fiat temere ut infinita mala oriuntur. Erit etiam prudentis non ita facile credere calumniantibus aut portenta et monstra, ut fit, aucupandi aliquid gratia nunciantibus aut ariolis, haruspicipus, auguribus, geomanticis, pyromanticis, necromanticis, magis, atque huiuscemodi nebulonibus, qui ob lucrum somnia etiam confingunt et interpretantur eaque tibi pollicentur quae nequaquam sibi ipsis praestare possunt. Idem dici de his potest, quos alchimistas vocant; idem quoque de thesauri inventoribus: hos ut fucos perniciosos ita tu ex civitate tua fugato, ut olim Cato ex re publica Romanorum medicos tanquam veneficos pellendos censuit. Hoc si feceris et securitatem tibi ac tuis paries et felicitatem cum aeternitate comparabis.</p>
</div2>
<div2>
<head>De iustitia.</head>

	<p>Non apud Medos solum, ut ait Herodotus, sed apud omnes gentes iustitiae gratia delecti principes videntur. Acciti etiam quidam externi sunt ob insignem iustitiam qui civitates regerent, ut de Numa legimus. Nam cum premeretur inops multitudo ab iis qui maiores opes habebant, ad unum aliquem confugere necesse erat virtute praestantem, qui summos cum infimis pari iure retineret. Eadem etiam causa constituendarum legum fuit, quae cum omnibus una atque eadem voce loquerentur. Aurea profecto videri debet illa sententia doctoris nostri Argyropyli, qui asserebat ita iustitiam in humana societate necessariam esse, ut in animante animam. Atque ut si insit illa corpus interno motu cietur, si egressa fuerit, riget continuo, dissolvitur atque putrescit, sic si iustitia administretur societas constat, sin posthabita fuerit languescit et exhalat.</p>
	<p>Nemo est enim qui, ut deum quendam, iustum non intueatur et admiretur; huic committunt fortunas, liberos, coniuges atque humana omnia: et merito quidem, cum iustitia sit, ut Aristoteli placet, non pars quaedam virtutis, sed tota virtus, ut iniustitia tota vitiositas est. Fundamentum ergo perpetuae commendationis et famae iustitia erit, sine qua nihil potest esse laudabile. Camillus dictator Romanus remisso paedagogo virgis ab eisdem pueris caeso, quos secum transfuga in castra hostium duxerat, Phalerios, quos vi non poterat, iustitia et clementia in deditionem accepit. Cum P. Claudius Camerinos sub hasta vendidisset, quia parum liquida fide id gestum ab imperatore videbatur, senatus maxima cura conquisitos reddidit atque in Aventino habitandi locum assignavit, praediis etiam restitutis. Idem senatus oblatam sibi Pyrri hostis mortem a Timocrate medico aspernatus, Pyrrum monuit ut sibi caveret, suppresso Timocratis nomine, ut quidam historici aiunt. Hinc postea orta est illa regis munificentia de remittendis sine pretio captivis. Pittacus Mitylenaeus, unus ex septem sapientibus, tam diu Athenis delatum ad se regnum exercuit, quam diu necessitas eius urbis de Sigeo dimicantis postulare visa est; postea, pace parta, liberam civitatem reliquit. Laudatur et Aristides ac iusti cognomentum consecutus est, cum in omnibus, tum vel maxime quod Themistoclis consilium, utile quidem, non tamen honestum, apud populum improbavit. Calenus, Locrensium urbe a se saluberrimis legibus communita, cum intellegeret filium adulterum utroque oculo sua lege privari debere, acclamante populo ne id fieret, se uno, filium vero altero privavit oculo, ut et naturae et legi satisfaceret. Charundas Tyrius, sancita a se lege ne quis armatus concionem ingrederetur, rure veniens gladio cinctus, in concionem descendit. Errore cognito, ne lex abrogaretur, gladio incubuit: exemplum coeteris daturus ne quid contra legem a se editam molirentur. Hoc Charundam facere charitas impulit quae, ut ait Paulus, ea non quaerit quae sua sunt.</p>
	<p>In hac enim iustitiae fundamentum iactum, omnia sustinet, omnia suffert quae ad societatem humani generis pertinent. Nam societas ipsa in iustitiam et beneficentiam dividitur, quam et liberalitatem et benignitatem appellamus. Primum autem iustitia munus est, ut ait M. Tullius, ne cui quis noceat nisi lacessitus iniuria; deinde ut communibus pro communibus utatur, privatis ut suis. Utraque divisio a nostris improbantur quod, auctoritate et exemplo Salvatoris, etiam provocati maleficio par pari referre adversariis nostris non debemus, sed ferre aequo animo et, si opus fuerit, martyrio coronari, veritatis et iustitiae gratia, alteram maximam percussori praebere. Uti praeterea communibus pro communibus et privatis ut privatis, non autem ut suis, aiunt Christianorum proprium esse et stoicorum. Sed exolevere iam diu hae opiniones arrogantia et avaritia eorum qui, ob professionem et patrimonium Petri, caeteris in his atque in reliquis virtutibus exemplo esse deberent.</p>
	<p>Verum in ulciscendis iniuriis quis istis pertinacior est? in accumulandis pecuniis quis diligentior? in effundendis libidinose quis effusior? Sanctissima tamen esse Christi praecepta nemo est qui eat inficias: a suis vero, hoc est a militiae ecclesiasticae sacramento adactis, minus quam a laicis observari vicio praesulum nemo est qui nesciat. Formam igitur beneficentiae amittimus, dum augere opes, congregare pecunias, occupare terras conamur, quae omnia natura fuerant communia. Verum postea quam ita accidit, quae legibus descripta sunt et iure civili ita teneantur. Communia saltem habeamus errantes admonere, ignaros docere aut ut enudiantur curare, aquam non prohibere, pati ignem ab igne capere, consulentibus fidele consilium dare semperque aliquid cogitare quod ad communem utilitatem faciat. In hac societate humana gradus distinguere supervacaneum quodammodo mihi videtur. Quis enim est qui nesciat plus se patriae, parentibus, liberis, propinquis, civibus debere eiusdem nationis, eiusdem linguae quam peregrinis et exteris?</p>
	<p>Multa sunt enim civibus inter se communia, ut ait Cicero, quae societatem humanam confirmant: forum, phana, porticus, viae, leges, iura, suffragia, consuetudines praeterea et familiaritates. Addo etiam connubia et affinitates quibus, tanquam firmissimis nodis, civitas inter se colligatur. Hinc est propagatio sobolis et origo civitatum, cuius procuratio non aliena est ab optimo principe: quo magis simul nectantur voluntates civium quoque numerosior tuus fiat populus. Fieri enim non potest ut mutua sit benevolentia inter te et cives tuos, nisi intellexerint te una charitate omnes cives complexum esse curareque ut omnes quam beatissime vivant. Sed quia nulla societas praestantior nullaque firmior est quam quae cum viris bonis comparatur, curandum tibi erit ut et moribus et doctrina, ut erudicione imbuantur. Hac enim ratione et tua digni erunt societate et tibi, nisi omnino fuerint ingrati, aliquando bene agendo parem referent gratiam.</p>
</div2>
<div2>
<head>De fide.</head>

	<p>At vero, cum totius iustitiae fides ipsa fundamentum sit, curandum tibi erit, tuo potissimum exemplo, ut cives tui in dictis pactisque eam servent. Standum est enim promissis, ut id faciamus quod est promissum: unde stoici dictam esse fidem arbitrantur. Quod si secus fieret, dissolveretur ea pars iustitiae quae in societate humana reposita est. Servandam quoque fidem peregrinis et hostibus illud declarat quod dii ipsi, qui voluere longe ac late diffundi ipsam virtutem et iustitiam, vinculum quoque fidei, interposita auctoritate nominis sui, annecti passi sunt. Est enim ius iurandum affirmatio religiosa tota quidem ad iustitiam et fidem pertinens, unde praeclare ait Ennius: “O fides alma apta pinnis et iusiurandum Iovis”. Cum igitur iusiurandum violatur, fides violatur quam in Capitolio vicinam Iovis Optimi Maximi Romani esse voluerunt.</p>
	<p>Quod enim iuratum est et mens conciperet fieri oportere, id observandum est. M. Regulus, unicum fidei exemplum, maluit ad certam poenam redire quam datam fidem violare. Saguntini ab Hannibale obsessi, ut fidem populo Romano servarent, extrema quaeque fortiter passi, se ac sua omnia, cum amplius sustinere hostem non possent, rogo iniecerunt. Petilini ab eodem Hannibale circumsessi, cum auxilium a populo Romano, Cannensi clade afflicto, frustra implorarent eisque responsum esset ut incolumitati suae consulerent, eiectis feminis et turba imbelli, pro muris omnes interfecti sunt. Hannibalem itaque tandem urbem potitum, dixisse ferunt non urbem se, at sepulcrum cepisse.</p>
	<p>Superatis in Sicilia Carthaginiensibus, cum Hamilcar et Hanno de pace acturi essent, veriti primo adire consules sunt, ne ipsi quoque fidefragi in vincula conicerentur, quemadmodum a se olim Cornelius Asina coniectus contra ius gentium fuerat. Verum Hanno, conscius Romani animi, consules adiit apud quos, cum de finibus ageret, dixere quidam posse ei merito evenire quod Cornelio per suos acciderat. At vero imposito a consulibus silentio: “te” inquit “Hanno fides civitatis nostrae hoc metu liberat”.</p>
	<p>Servandum enim ius gentium est, servanda fides, non dico praedonibus aut piratis, qui communes omnium hostes sunt, non perduelles. Iis si pactum pro capite pretium non attulerint cives tui, nulla fraus est ne si iurati quidem id non fecerint. Nam falsum iurare non peierare est, sed quod ex animi tui sententia iuraveris, sicut verbis concipitur, id non facere periurium est. Scitum est illud Euripidis: “Iuravi lingua, mentem iniuratam gero”. Reguli periurium fuisset nisi fidem datam servasset. Hanc vero tanti semper fecit Romanus populus ut praeclaros viros hostibus dediderit. T. Veturius et Sp. Postumius, ad Caudium superati, foedus cum Samnitibus iniere. Sed quia iniussu senatus id fecerant, hostibus dediti sunt. Idem accidit C. Mancino, quod cum Numantinis sine senatus auctoritate foedus percusserat. Idem etiam decem illis, quos post Cannensem pugnam iuratos ad senatum misit Hannibal, in castra Poenorum redituros si de redimendis captivis non impetrassent; novem ex iis, re infecta, rediisse constat; unum ex decem, qui paulo postquam erat egressus e castris rediisset, quasi aliquid esset oblitus, Romae mansisse: reditu enim in castra liberatum se esse iure iurando interpretabatur. Sed hunc veteratorem et callidum vinctum ad Hannibalem senatus remisit. Nullum enim vinculum ad astringendam fidem iure iurando arctius putandum est. Id indicant leges, indicant foedera, indicant poenae irrogatae a censoribus. Sed quid ego maiorum exempla hac in re quaero, cum patrem habeas adeo incorruptae fidei, hac praesertim tempestate, qua peierare ludus est, ut quotiens Italorum quorundam inconstantiam et perfidiam notamus, unius Ludovici Mantuani principis fidem tanquam peculiarem excerpamus. Tu vero, ut principatus, ita quoque huius fidei heres esto curatoque ut eam servent cives tui, tum inter se, tum cum peregrinis in emendis vendendisque rebus; in contrahendo, locando conducendove nulla fraude utantur nullo dolo malo. Ab iniuria quoque perfidiaque, tuo etiam mandato, abstineant.</p>
</div2>
<div2>
<head>De magistratibus civitatis.</head>

	<p>Et quoniam, ut corpus ex membris, ita etiam civitas magistratibus constat, videndum profecto quam diligentissime est quos potissimum ad gubernandam civitatem deligas. Nisi enim paterfamilias habeat qui eius vicem gerat, nulla erit proculdubio oeconomicae ratio. Hoc idem multo magis in civitatem cadit, quia pluribus curatoribus indiget, qui non ex quovis genere hominum, sed ex vera nobilitate, de qua antea diximus, deligendi sunt. Consentaneum nanque est ex melioribus ortos meliores futuros, tum ad imperandum tum ad parendum. Optimus enim gubernator legibus plerunque antefertur, quod non universa tantum verum etiam particularia inspiciat. Hos esse bonos et peritos legum, si fieri potest, oportet, vel saltem rerum humanarum gnaros. Quod non continget, nisi grandiores natu fuerint, quae aetas potissimum magistratui convenit cum senes ob aetatem verecundiam populis iniciant. Praeterea vero nemo indignatur senioribus propter aetatem concedere, quando et ipse, cum ad id aetatis venerit, sciat se tale praemium recepturum cumque intelligat eum postea recte aliis imperaturum qui modeste et constanter alterius imperio obtemperaverit.</p>
	<p>Sint igitur quos deligis in magistratum (legem loquentem, ut ait Cicero), boni, modesti, continens, iusti, fortes, prudentes, abstinentes et a quovis flagitio alieni teneantque diiudicandi et imperandi modum. Primus autem in civitate magistratus praetor est: ideo sic dictus quod praesit aliis. Hic, quia apud Romanos urbanis ius dicebat, urbanus praetor appellatus est. Penes hunc magistratum omnis publici privatique iuris potestas fuit ut nemini ius condere et vetera rescindere nisi huic liceret. Quod praetor ipse edicebat, ius honorarium vocabatur. Hunc anteibant sex lictores cum fascibus et securibus; huic et sella curulis et trabea concedebatur, quo facilius populos, maiestatem prae se ferens, in officio contineret. Hic igitur iuris disceptator reddat iura petentibus, ab omni odio, ira, cupiditate, amicitia alienus. Recte enim iudicare non potest qui affectibus et perturbationibus movetur. Unde peregrini praetores vocari ad ius dicendum consueverunt, nulla familiaritate aut gratia ab honesto et recto discessuri. Tueri enim debent, ut ait Plato, utilitatem civium et quicquid agant ad eam referre, obliti commodorum suorum. Totum praeterea corpus civitatis curare debent, ne, dum partem aliquam tuentur, reliquas deserant. Nam, qui parti civium consulunt, partem negligunt, rem perniciosam in civitatem inducunt seditionem atque discordiam. Eius enim munus est intelligere se ad commoditatem civitatis creatum esse debereque eius dignitatem et decus sustinere, servare leges, iura describere, tuerique ea quae eius fidei commissa sunt. Quod profecto quam diligentissime faciet, si intelliget iustitiam et pietatem abs te coli tuaeque aliquando censurae ei standum esse. Omnis autem eius animadversio et castigatio contumelia vacare debet neque ad se qui puniet aliquem aut verbis castigat sed ad tuam et civitatis utilitatem referre debet. Cavendum est etiam ne maior poena quam culpa sit neve ad iudicandum iratus accedat. Tenere enim iratus mediocritatem illam non potest quae est inter nimium et parum. Sint illi qui iudicant, si fieri potest, legum omnino persimiles, quae ad puniendum, non iracundia, sed aequitate ducuntur. Unde Plato Xenocrati ad se accedenti vel ut alii volunt Speusippo: “caede” inquit “hunc puerum mihi autem quod iratus sum integrum non est”. Eadem moderacione usum ferunt Archytam Tarentinum infensum villico quod agros negligenter coluisset.</p>
</div2>
<div2>
<head>De clementia principis.</head>

	<p>Cavendum autem erit ne in illo plus severitatis quam in te clementiae sit, cum tu propensior ad dandam veniam esse debeas quam ille ad sumendas poenas. Proprium enim principis est non tam pertinaci severitate et acerbitate quam lenitate et clementia, adhibito consilio et maturitate, populos in officio continere. Hinc est quod clementes deo similes existimamus; contra vero crudeles et immites detestamur et abominamur ut inimicos et hostes humani generis.</p>
	<p>Quis non leget cum indignatione et exsecratione L. Syllam gloriari solitum se a nemine unquam crudelitate victum, quatuor legiones ex Marianis militibus in campo Martio trucidari iussisse, Tyberim cadaveribus replevisse? quinque milia Praenestinorum interfici et per agros spargi voluisse, quatuor milia civium et septingentos proscripsisse, capita proscriptorum abscissa in suam domum deferri mandasse? M. Marium ad sepulcrum Luctatiae gentis per ora omnium tractum confossis oculis membratim caedi? Idem quoque M. Plaetorium misericordia motum occidi iussit. Nollem C. Marium virum alioquin excellentem tanta rabie desaevisse: hic enim M. Antonii abscissum caput laetus admodum manibus inter epulas tenuit. Munacius Flaccus Pompeianarum partium in Abtigensi oppido Hispaniae obsessus, cives omnes Caesarianarum partium occidit iussit et e muris praecipitari, infantes illidi et liberos in conspectu matrum trucidari. Nota est et Hannibalis saevitia qui et pontem ex cadaveribus Romanorum fecit quo Aufidum traiceret et captivos Romanos, oneribus et itinere fessos, succisa prima pedum parte, feris relinquebat; alios vero in castra perductos tam diu inter se dimicare cogebat, donec ad unum omnes interficerentur. Magna fuit et Mithridatis crudelitas qui, Gauro spadone suadente, septuaginta milia civium Romanorum, qui negotiandi causa in Ponto morabantur, quodam die occidi mandavit. Doleo Athenienses, unde urbanitatis et humanitatis nomen eum omni genere disciplinae venit, Aeginensium iuventuti pollices abscidisse ne a maritima civitate bello opprimerentur. Quid tibi Mezentium, Capaneum, Busyrim, Proclum, Phalarim, piratas, Cyclopas, Laestrigonas commemorem, cum recentior sit Tiberii, C. Caligulae, Neronis, Domitiani saevitia? Horum omnium nomina ita profecto nefanda sunt habita ut crudeles et immanes etiam nostra tempestate eisdem nominibus tanquam notis Thraeciis compuncti vocentur.</p>
	<p>Quam durum sit, asperum et immite crudelitatis nomen aliorum exemplo vides. Contra vero quam suavis quamque iocunda sit omnibus sanctissima clementia, ex iis intelliges quorum nomina ob placabilitatem et lenitatem adhuc in pretio sunt. Paulus Aemylius captivum Perseum, Macedonum regem, procumbere ad genua sua volentem, dextera manu ad se traxit laterique suo assidere ac mensae voluit. Cn. Pompeius Tigranem hostem Harmeniae regem diutius in cospectu suo iacere passus non est. Iussum surgere et diadema, quod ad misericordiam movendam abiecerat, sumere, in regnum et pristinam sedem restituit. Ferunt C. Caesarem, cuius divinam virtutem sola clementia, qua omnes superavit, exornat, viso Pompeii hostis capite illacrymatum curasseque ut id odoribus crematum, omni genere honoris adhibito, sepeliretur. Idem quoque, omni ex parte mitis, Catonis morte audita, quem unum et inimicum et hostem habuerat, ingemiscens: “nostrae” inquit “gloriae invidit Cato”. Dolebat enim vir clementissimus praereptam sibi esse ignoscendi ocasionem, ex qua plus prope gloriae quam ex imperio consecutus est. Pisistratus, Atheniensium tyrannus, in adolescentem qui, amore ardens, obviam filiam exosculatus erat, animadvertere noluit; adhortante autem uxore ut supplicio adolescentem afficeret: “si amicos” inquit “interfecerimus, quid faciemus inimicis?” Pyrrus, rex Epirotarum, cum Tarentinos de se male sentire intellexisset, ab accersitis petiit verumne illud esset; ex iis unus: “nisi nobis rex” inquit “vinum defecisset quae tibi delata sunt perfecissemus”. Risit Pyrrus et clementia se usum delectatus est. Commotus vehementer est adversus filium Alcioneum Antigonus rex, quod ad se Pyrri interfecti caput detulerat crudelitatemque ei obiciens, Pyrri corpus cum capite insigni rogo cremari ac sepeliri mandavit. Nostra quoque aetate Philippus Vicecomes, Insubrium dux, Alphonsum Aragoniae regem in bello captum, multis ac magnificentissimis muneribus donatum, in regnum, remisit.</p>
	<p>Quid hac clementia praestantius, quid laudabilius? contra vero quid illa crudelitate detestabilius et turpius? Tu igitur tantos et principes et reges imitatus, praetoris et tui ipsius in puniendis delinquentibus clementia utere atque citra severitatem potius pedem retrahe quam ultra progrediare, ne ob atrocitatem poenarum in crudelitatis notam incurras, qua nihil potest esse in principe aut detestabilius aut perniciosius. Ad retinendam autem in iudiciis mediocritatem multum valet interposita appellatio, quae, ut est a maioribus tuis in civitate retenta, ita et a te illorum imitatore servari debet, ne cui incognita causa fiat iniuria.</p>
</div2>
<div2>
<head>Contra causidicos.</head>

	<p>Sed quoniam ex aequo et bono plerunque iudicare necesse est, compescenda est audacia causidicorum qui iudiciis cavillationes interponunt, quo diutius lucri gratia causae protrahantur. Iure enim gentium et civili cautum est ne cui quis detrahat sui commodi causa. Quid, quod etiam tanta est eorum audacia, causas iniquas sponte suscipiunt et suscepta pertinaciter magnis acclamationibus defendunt? Quo quisque enim maxime clamat eo sapientior et honestior in causa putatur. Dorophagos merito hos Hesiodus ad fratrem scribens appellat eumque admonet ut voracissimas eorum fauces devitet. His ego addiderim advocatos et tabelliones, nisi eorum vita probata et perspecta fuerit. Bene instituta est a legum latoribus poena temere litigantibus ne iniuria quispiam ob adversariorum potentiam circumveniatur. Recte praeterea condita est lex Cornelia de falsis qua, qui deliquere, plectantur. Quis enim pupillus, quae vidua, quis inops, quis externus aut peregrinus rabidos istorum dentes aufugiet, nisi fuerint tua severitate coerciti et intra proprios fines retrusi? Videat iudex ne aliter iudicet quam legibus aut moribus aut constitutionibus proditum est. Videant quaestores, sic dicti, ut M. Varroni placet, quod maleficia conquirant, ne plus tormenti accusatis inferant, quam res ipsa delata aut coniectura exigere videtur. Caveant tabelliones ne, corrupti pecunia, aut testamenta supponant aut in empto, divendito, conducto, locato, falso auctoritatem sui nominis interponant.</p>
</div2>
<div2>
<head>De quaestoribus, publicanis et foeneratoribus.</head>

	<p>Quaestores dictos quod publicae pecuniae quaerendae praepositi essent nemo est qui ambigat. Ii vero apud Romanos partim aerario urbano partim vectigalibus provinciarum exigendis praeficiebantur. Fuere qui arbitrarentur horum quoque officium fuisse litteras publice missas in senatu legere. Utcumque est, eorum habere manus abstinentes oportet. Satis est enim publicum in aerarium referre, nedum privata expilent, non publici commodi, sed privati causa. Multos enim vidimus, non modo tua in civitate, sed etiam alibi, qui brevi, quod sine rapina fieri non potest, ingens sibi peculium compararunt aut accipiendo unde non oportet aut non reddendo quibus oportet. Hos tu, ut universae civitati perniciosos, ex lege Iulia de repetundis et de peculatu coherce.</p>
	<p>Cavendum est etiam tibi ne nova vectigalia imponas; quod si bello interveniente id facere necesse fuerit, pace parta, ex sententia Iustiniani, tollendum omnino erit ut, quod belli timor introduxerat, hoc pacis lenitas consopiscat. Publicani autem quorum illiberales et sordidi quaestus odia hominum facile incurrunt observari quam diligentissime debent: ex iis enim, quos tantopere laudat Cicero, graves controversiae, multae iniuriae, magnae contentiones nascuntur. Nam, conductis quovis grandi pretio portoriis et vectigalibus, cum postea solvendo non sunt, ex alieno diripiunt, lacerant, extorquent nec a civibus tantum, verum etiam a peregrinis mercaturae aut negotii causa ad urbem tuam accedentibus. Quod cum inutile sit, tum vel maxime civitati turpe et indecorum est. Horum audaciam et temeritatem compescendam censens, Vulpianus edictum proposuit quo, quicquid illicite, publice vel private extortum est tantundem et eo amplius iniuriam passo exsolvi mandat: per vim extortum cum poena tripli restituitur et extra ordinem plectuntur. Alterum enim utilitas privatorum, alterum publicae disciplinae ratio postulat. Abstinentes habeant manus oportet sciantque sibi non plus licere quam cuivis de populo Compescendi sunt et foeneratores, sive ii Christiani sint sive Iudaei, quibus hoc detestabile lucrum cordi est. Etsi enim lege Moyseos foenerari prohibentur, tamen tanta est lucri dulcedo et suavitas ut utilitatem honestati anteponant, affirmantes id fieri licere cum exteris, cum fratribus autem non adeo, quasi vero ipsi seorsum divinitus et non ex eisdem parentibus nobiscum sint geniti. Huius mali causa est avaritia et desidia, qua delectati omnes labores subterfugiunt et tanquam ignavissimi fuci parto aliorum industria fruuntur. Quid, si ii detestabiliores sunt habendi, quam aut fures aut latrones aut piratae? Illi enim adeuntes quodvis magnum discrimen, sitim, famem, aestus, frigora patientes unde vivant conquirunt, maximis interdum acceptis vulneribus; hi vero, tecto et umbra gaudentes, tanquam foedissimae harpyae, ne minimum quidem incommodum ferentes, non acceptis sed illatis ex foenore vulneribus, hominum sanguinem exsugunt, carnem exedunt, ossa corrodunt, existimantes id sibi licere propter vetus odium quod Christianos inter et perfidum illud ac superstitiosum genus iamdiu intercessit.</p>
	<p>Audi, quaeso, quid de hoc genere hominum sentiat Cato ille senex. Nam cum ab eo quaereretur quid maxime in re familiari expediret respondit: “bene pascere; quid secundum? satis bene pascere; quid tertium? bene vestire; quid quartum? arare”. Et cum ille quaesisset: “quid foenerari?” tum Cato: “quid hominem” inquit “occidere?”. Ex quo intelligi potest hos ut parricidas, maxime vero Christianos, si in tali crimine deprehensi fuerint, ultimo supplicio, Catonis sententia, affici posse.</p>
	<p>At quoniam in emendis ac vendendis rebus fraus permagna interdum subesse solet, deligendi abs te erunt qui videant ne annona, vinum, carnes, esculentaque omnia vitiosius aut carius quam ipsa anni tempora requirunt vendantur, utque emptori succurratur, si iumentum aliquod morbosum pro valido sanoque sive quid vitiosum pro sincero, fractum pro integro emerit. Quod apud Romanos aedilicio edicto cautum erat. Aedilium quoque munus putabatur curare ut fora, vici, strata, viae publicae, cloacae et aquae ductus caeteraque aedificia lauta, munda, integra, expeditaque asservarentur, tum ad utilitatem tum ad salubritatem civium.</p>
	<p>Verum, nequid civitati tuae ad felicitatem desit, censores adsint oportet, qui videant rectene an secus vixerint egerintve qui in magistratu fuere. Sed qui melius quam tu hoc munus subeat in civitate tua habes neminem, tum propter auctoritatem quae in principe maxima est, tum etiam quia, ut in Evangelio lectum est, diligentius pastor quam mercenarius oves proprias custodit. Omnes enim in officio facile continebis, si tibi rationem villicationis reddere cogentur. Tu igitur, ut optimum censorem decet, cura ut familiares et domestici tui, ut magistratus omnes, ut nobiles, ut plebei, utque postremo omne genus hominum, quod tuae suberit ditioni, iuste, modeste, integre at sancte vivat. Hoc est censorium munus; hoc principem decet. Haec si observari coges, eum summa utilitate civitatis tuae magnam ipse consequere et gratiam et gloriam.</p>
</div2>
<div2>
<head>Contra avaritiam.</head>

	<p>Sed quoniam apud philosophos et legum latores diffinitum est iustitiam esse aequalitatem unicuique quod suum est reddentem pertinentemque maxime ad societatem hominum inter se, quae rursum in aequitatem, ut diximus, et beneficentiam dividitur, quam eandem et liberalitatem et benignitatem vocamus, non erit absurdum primo quidem exprimere quid potissimum ipsi aequitati obstet. Ea certe avaritia est, qua nihil potest esse taetrius, praesertim in principibus et rem publicam gubernantibus.</p>
	<p>Nam cum duae humano generi pestes incumbant, luxuria et avaritia, malorum omnium fundamenta, perniciosior tamen avaritia habetur, quod omnino contra naturam sit quodque omnia mala suadeat. “Utinam” inquit C. Pontius Samnis “ad illa tempora fortuna me servassset et tunc essem natus, quando Romani dona accipere coepissent: non essem passus diutius eos imperare”. L. Septimuleius, eodem morbo laborans, Gracchi familiaris sui caput pilo affixum per Urbem gestavit et quia Opimius consul tantundem auri quanti caput ipsum ponderis erat repensurum se dixerat, emisso cerebro, caput liquato plumbo replevit, quo ponderosius esset. Proposito apud Iudaeos palam edicto, ne quis ex incensa urbe Hierico aliquid auferret, Achar vestem auream et ducenta argenti dragmata sustulit, oblatus duci Iesu Nave furtum prodidit, ad quod avaritia impulsus fuerat. Putavit Balaach muneribus et praemiis impelli Balaham posse ut malediceret populo patrum; pervicisset tandem avaritia nisi Dominus a maledicto eum prohibuisset. Nonne Sampson ille qui leonem, qui tot hostes vicerat, tot vincula fregerat, Dalidae mulieris cupiditate decipitur? Eius enim crines perfida mulier ob avaritiam hostibus vendidit. Est enim avaritia habendi sitis, quae, ut in hydropico continuo haustu, ita in avaro extingui non potest. Verum certe illud proverbium est: tam deesse avaro quod habet quam quod non habet, cum ob angustiam animi parto etiam frui non audeat. Tollit praeterea amicitiam et sanctam societatem avarus, cum nemini prosit et multis noceat. Nam pauperes violat, divitibus insidiatur, sotios expilat, ignotos et peregrinos vexat, publicus omnium hostis aqua certe et igni interdicendus, cum inutilis sit civitati, rei publicae perniciosus, sibi ipsi demum hostis acerrimus. Avaros sub harpyae nomine describens tuus Maro, poeta divinus, sic inquit: “Virginei volucrum vultus, foedissima ventris Proluvies uncaeque manus et pallida semper Ora fame”. Ideo virgineos habere vultus dixit, quia semper cupiditas ista virescit. Avari mens nunquam quiescit, unde volucres a celeri et continuo motu vocat; ventris proluvies sordidos avaritia notat; uncae manus rapacitatem indicant; pallida fame ora famelicos eos ostendunt, nec ob avaritiam sitim unquam aut famem sedantes. Addidit et illud poetarum princeps: “Tristius haud illis monstrum nec saevior ulla Pestis et ira deum Stygiis sese extulit undis”. Hi certe sunt illi daemones avari, tristes, obscuri, squalidi, sordidi quos Diogenes, cum Alexandro loquens, in primo loco ponit. Hos pecuniam pluris facere quam patriam aut parentes aut cognatos ostendit; hinc est quod mortem propinquorum expectant, nunquam rident, omnes suspectos habent, nemini credunt. Ad rapinam spectantes digitis in computatione semper micant. In hac re tantummodo solertes, in caeteris ignari, indocti, inimicitias, odium, maledicta nihil curant, modo rem faciant, magneti persimiles: nam ut ille ferrum trahit, sic ii aurum et argentum undique et quovis modo rapiunt. Omni tyranno saevior certe est pecuniae cupiditas, quam nemo sapiens, ut ait Crispus, unquam concupivit; ea quasi venenis malis imbuta corpus animumque virilem effeminat neque copia unquam neque inopia minuitur. Unde stoici mentes hominum ab hac peste dimoturi dixere nequaquam se adduci posse, ut, quae modo huc modo illuc transferri possint, in bonis rebus sint habenda. Idque etiam Biantis auctoritate confirmant, qui in direptione patriae admonitus ut aliquid de suo asportaret: “Facio id quidem”, inquit. Solam enim virtutem non autem divitias bonum putant. Sed cum turpe sit omnibus hoc morbo laborare, tum vel maxime principibus turpissimum est, in quibus nihil potest esse immanius nihil perversius. Nullae enim sub avaro principe servantur leges, nulla iura, nulla iudicia; erunt scelera omnia impunita si redimuntur auro, punientur insontes, elabentur noxii.</p>
	<p>Sed quis exitus tales principes maneat vide. Galba, homo sordidae avaritiae, cum semesum inter caetera porcellum aut dimidiatam aliquando lactucam in alteram coenam servari iussisset vescereturque admodum leguminibus ac in dies dispensatori eandem impensam proferret, tantum populi contemptum odiumque contraxit ut paucos menses imperaverit, vita simul et imperio privatus. Rex Macedonum Perseus magnum thesaurum a patre Philippo praeparatum habebat contra potentiam Romanorum. Is autem, eo bello quo superatus capitur, cum multa milia Bastarnorum equitum peditumque conducta pretio in auxilium eius descendissent, quibus se tueri ab hostibus potuisset, eos missos fecit ne pecuniam conventam solveret, tantae erat avaritiae. Idem quoque, cum militibus interdum vasa aurea pro nummis dedisset, simulans postea pecuniam se daturum si vasa restituissent, acceptis vasis milites elusit. Vincitur deinde proelio, privatur auro, regno ac vita postremo. Quid hoc rege vilius, qui ut aurum teneret regnum amisit?</p>
	<p>Utinam non aliquando avara Babylon ob hanc rem funditus intereat propter insitam eius avaritiam, infinitam cupiditatem ac magnam libidinem cuiusvis quaestus. Quaeritur Cyprianus, suis temporibus Episcopos in Ecclesia esse non qualescunque avaros, sed raptores et foeneratores, non quoslibet homines sed Episcopos. Quid si temporibus nostris viveret? quos gemitus quos eiulatus ederet, cum videret tantum auri et argenti, interposita auctoritate Salvatoris nostri apostolorumve Petri et Pauli, quovis modo conquiri ac libidinose et intemperanter insumi?</p>
	<p>Veri principes speculatores sunt et procuratores publici commodi esse debent, non autem privati. Congerere pecunias, quae ad commoditatem et usum populorum sunt conflatae, nihil aliud est quam cibum famelicis auferre, quod hostes patriae et humanum genus perosi facere consueverunt. Unde in eos lata huiuscemodi lex est: avari in urbe ne sunto; si fuerint publico edicto eiciantur. Novit hanc esse labem civitatum omnium Iugurtha ille barbarus Numidarum rex; discendens enim ab urbe Roma, quae tum flagrabat avaritia, reflectens oculos: “o urbem venalem” inquit “et cito perituram si emptorem invenerit!” In ea enim civitate, in qua regnat avaritia, nulla potest esse religio, nulla pietas, nulla gratia, nulla virtus, nulla charitas quae omnino huic vitio contraria est. Nam charitas dando crescit, avaritia auferendo. Haec vestit inopes, illa spoliat; haec pauperem redimit ex vinculis, illa in carcerem trudit; haec famelicum pascit, illa enecat fame; haec gaudet benignitate, illa malignitate laetatur; huic pietas cordi est, illi saevitia. Verum est certe quod Paulus scribit, avaritiam esse idolorum servitutem, unde avarus haereticus merito dici potest. Quaero, inquit Augustinus, quis gravius peccet, an qui nesciens in haeresim incurrat, an qui sciens ab avaritia, hoc est idolatria, non recessit? Hos immundissimis porcis comparat Cryrsostomus, cum in quovis volutabro lucri gratia immergantur; et vere comparat.</p>
	<p>Tota enim suis vita molesta est, cum grunniat semper, evertat, resupinet omnia explendae edacitatis gratia. Contra vero mors eius omnibus iucunda: hinc fiunt tuceta, botilli, lucanicae, pernae, sumina, glandia et, siquid superest, donec edatur, pendet, tanquam latro crucem meritus. Potuitne quicquam similius avaro describi, quem omnes in morte corrodunt, lacerant, exedunt, ac merito quidem, eum illud Senecae verum sit: “avarum nemini in vita bonum in se vero pessimum”. Apud Zenophontem Cyrus Pheraulam optantem divitias haud recte sapere ostendit: “mihi” inquit “neque cibum neque potum neque somnum dulciorem in opulentia rerum sensi, quam olim in egestate fui. Hoc autem ex divitiis consecutus sum, ut pluribus in laboribus versarer”. Necesse est enim divitem multos habere custodes, multa aliis tribuere, custodire plurima et cruciari, non solum libidine augendi ea quae habet, sed etiam amittendi metu. Satius est igitur mediocritate uti quam vel ex alieno rapere vel raptum cum ignominia et cruciatu animi retinere. Si quem vero ex tuis hoc morbo laborare intellexeris, cum ut inimicum humani generis, ut hostem patriae, ut Deo hominibusque invisum e civitate tua pelle. Et, ut liberius abs te fieri possit, cave quicquam dicas aut facias quod avaritiam et cupiditatem sapiat, qua nihil potest esse in principe, ut antea dixi, detestabilius et perniciosius, cum esse debeat publicorum bonorum distributor quidam et administrator.</p>
</div2>
<div2>
<head>De liberalitate et magnificentia.</head>

	<p>Repurgato prius animo e foedissima avaritiae labe, facilius erit liberalitatem, quam iustitiae coniunctam esse diximus, inducere. Hanc caeteris virtutibus gratiosiorem quadrifariam dividit Plato. Fieri enim pecuniis, opera, disciplinis, oratione pro circumventis in iudicio ostendit. Quintam ego, nisi temere id facere videar, addiderim, honoris scilicet distributionem, quod est magnum virtutis praemium. Honos enim, ut ait Cicero, artes alit. Nemo est autem, sanae mentis praesertim, qui non bene mereri de principe et civibus suis studeat, cum intellexerit operam suam apud bene memores collocari. Quid enim sibi voluere tot labores ducum ac principum, tot pericula adita, tot vulnera militum in proeliis suscepta? Honores profecto et magistratus, maxima et pulcherrima virtutis praemia. Omitto pecunias, agros, iumenta, arma ex hostibus capta in quibus parum momenti ad virtutem est. Indignatus Caesar, ut nosti, quod sibi meritos honores negari quorundam malivolentia et livore cernebat, arma sumpsit, aemulos et inimicos e re publica deiecit. Quotiens tumultuarunt exercitus iusto honore defraudati? Quotiens defecere a principibus clari et benemerentes cives, ubi honores supprimi delatione quorundam viderunt? Ne igitur ingratitudinis arguare, cuius acerrimi ultores Persae habebantur, dignitates, honores, magistratus iis committe qui sibi nobilitatem manu et ingenio peperere. Hac enim ratione et bene merentibus gratiam referes et alios aemulatione honoris gloriaeque ad virtutem excitabis.</p>
	<p>Hac in re, ut in caeteris, tenenda mediocritas est ne quorundam stultitiam imitere, qui infimae sortis homines maximis honoribus et praemiis afficiunt. Abdolaminum holitorem Sydonius regem praefecit Alexander, a quo tamen responsum illud plenum ingenii prodiit. Interrogatus enim quo animo paupertatem tulisset, “utinam” inquit “eodem pati regnum possim!” Nero autem Menecratem citharoedum viri triumphalis loco opibus et patrimonio donavit. Quid Sporos, quid Ophonios, quid Crispinos commemorem, quorum tanta erat licentia apud monstra illa imperii, ut dignitates pro libidine animi donarent? Utinam aetas nostra his monstris careret! Circumspice, quaeso, et vide hinc dextra hinc sinistra quot Novios, quot Montanos in honoratorum sedibus collocarint finitimi tui: vellem familiam tuam his monstris obstruxisse aditum. Hoc, si minus in nostra provincia propter assuetudinem apparet, flecte oculos ad Urbem, quae iampridem asylum retulit. Huc enim et latrones et parricidae et sacrilegi et incendiarii et decoctores et adulteri et stupratores et lenones confugientes, ut quondam regnante Romulo, non solum impunitatem scelerum consequuntur, verum in familiaritatem laticlaviorum suscepti brevi aut magnas opes, martyrum sanguine comparatas, aut dignitates quantumvis magnas consequuntur. Quem enim pridie servum, nec atriensem quidem sed stabularium, videram, eundem hodie raso capite et pileatum, more veterum servorum, incedere per Urbem magno comitatu cerno.</p>
	<p>Iis igitur dignitates et honores sunt committendi qui, ut dixi, ingenio, moribus, industria, solertia, manu, opera de te ac tua civitate bene meriti sunt, non autem assentatoribus, lenonibus, scurris, quorum ingenia voluptatibus et libidinibus non amplitudini et modestiae sunt dedita.</p>
	<p>Consilio quoque et oratione bene mereri de hominibus possumus. Nam qui in consultatione cum publica tum privata de rebus dubiis et incertis veram sententiam et consilium affert beneficum, merito et liberalis haberi debet; et eo magis quod hoc genus beneficentiae, non ad unum tantum, sed ad plures extenditur. Oratio item in iudiciis habita pro reo in hoc genere habebitur, reum voco accersitum in iudicium more causidicorum. Qui ergo hominem iuste defendit circumventum inimicorum calumniis, is quidem merito benignitatis nomen adeptus est.</p>
	<p>Doctrina praeterea et eruditione comparare nobis liberalitatis immortale nomen possumus, cum ii habitus animis hominum imprimantur. Quaenam potest esse maior beneficentia, quam ea donare quae nunquam ab hominibus auferri et cuius memoria nunquam obliterari possit? Transferri perfacile et amitti pecuniae possunt, deflorescunt honores et dignitates, excidunt consilia, obsolescunt orationes. Sola vero scientia firma stabilisque habetur cum sit earum rerum, ut ait Aristoteles, quae semper eodem modo sese habent cumque etiam sit viaticum ad senectutem. Unde ingratos merito vocamus et maiore eos ignominia notamus qui, obliti tanti muneris, pracceptores non modo non habeant parentum loco ut deceret, sed, quod peius est, contemnunt et hodio habent. Quod non fecit Plato in Socratem. Huius enim dialogi sub nomine Socratis referuntur. Non Alcibiades, qui Socratem nunquam deseruit; non Dion in Platonem qui exilium aequo animo una re tantum passus est, quod ei vivere cum praeceptore suo licuit. Non Alexander in Aristotelem cuius patriam ab hostibus deletam instauravit. Non denique illustris pater tuus et patrui in Victorinum Feltrensem virum sanctissimum, quem non secus in vitam observarunt quam filii parentes solent. Hoc est optimum genus munificentiae: est enim doctrina in prosperis ornamentum, in adversis unicum refugium. Sed veniamus tandem ad illud genus liberalitatis quod circa pecunias versatur: pecunias autem dico quarum aestimatio mensuratur numo. In hac re multum claruere maiores tui, maxime vero avus qui sibi nil reliqui fecit praeter benevolentiam hominum. Is enim, ubi pecunias exhausto aerario dare non licebat, integros fundos et agros donabat, asserens se nunquam libentius in vita quicquam fecisse et cuius minus poeniteret quam quod munificentia et liberalitate usus erat. Qua in re tantum sibi nominis comparavit ut omnis totius Italiae nobilitas istuc, tum ad eum, tum ad Victorinum, alio genere liberalitatis utentem, proficisceretur.</p>
	<p>Erat tum quidem urbs Mantua referta ingeniis, referta studiis, referta omni genere virtutis, propter principis et doctoris liberalitatem et auctoritatem. Inde postea, ut de gymnasio Isocratis dicitur, tanquam ex equo Troiano multi et excellentes viri, tum armis, tum litteris exivere cum maxima celebritate et gloria familiae ac civitatis tuae. Hinc est quod, quacunque per Italiam iter facitis, omnes vos et admirentur et tanquam divos omni genere munificentiae et honoris adhibito suscipiant. Quod profecto non facerent si et civitas vestra et domus clausa fuisset hospitibus ac peregrinae virtuti. Hanc itaque gloriam fundatam in quovis genere virtutis a maioribus amplectere et extolle, illustrem fratrem tuum Franciscum Gonzagam cardinalem Mantuanum imitatus, qui unus hac excellenti virtute plus nominis et gloriae sibi in urbe Roma et quoquo proficiscitur comparavit, quam omnes simul eiusdem ordinis. Quid sit retinere aurum, quid argentum, quid gemmas, quid annulos, quid vestes, quid chlamydes, quid equos, quid vasa Corinthia, quid Damascena, quid crystallina, quid aulaea, quid peripetasmata, nescit. Multos ex suis tum familiares tum cives ad meliorem fortunam erexit ditioresque sua liberalitate reddidit facietque complures, tanti est animi, si ei, quod Dii faciant, vivere licebit. Ut enim avari mors, tanquam perniciosi, ita liberalis et munifici vita omnibus commoda et utilis expetenda est. Vide, quaeso, quam cara sit nobis fratris tui vita. Nunquam enim caput dolet quin tota domus sollicitudine quadam afficiatur: quod profecto non fieret, si avarus et tenax esset ut omnes ferme eiusdem ordinis sunt, qui in mortem postea tanquam canes in strato deseruntur, de nemine ob avaritiam benemeriti.</p>
	<p>Quid enim pulchrius est, quid denique suavius quam mentes hominum ita tibi beneficentia devincire ut et in vita carus omnibus sis et post mortem ab omnibus commendere? Potestne tibi vel fratribus tuis quicquam deesse, quibus non minus benevolentiae quam patrimonii genitor et maiores vestri reliquere? Traiciens in Asiam Alexander omnia quae post se reliquerat amicis condonavit. Rogatus quid sibi reliqui faceret: “amicorum” inquit “benivolentiam”. Asiam tamen aspiciens “et haec quoque” inquit “nostra erit”. Et vere quidem: omnia profecto liberalis principis sunt. Quid enim defuit Pyrrho ob liberalitatem? Quid duobus Aphricanis? Quid Lucullo? Quid Pompeio? Quid C. Caesari omnium liberalissimo? Quid M. Pomponio Attico? Quid Augusto Caesari? Quid Tito? Quid duobus Antoninis Pio et Philosopho? Quid Alexandro Severo? Quid Tacito? Quid Probo? Quid Constantino? Quid, si ad caeteras quoque virtutes addita liberalitate orbis terrarum imperium adepti sunt? Ut quidam etiam adeptum amisere ob avaritiam et sordidam vitam, qua nihil turpius, nihil detestabilius, ut ante dixi, in principe esse potest. Utendum igitur liberalitate est qua nihil habetur naturae hominum accomodatius. Sed quemadmodum utare diligenter inspicere oportet ne prodigus videaris. Non enim in quemcunque et ob omnem causam liberalitate uti debes, sed erga benemeritos et propter aliquam insignem virtutem quovis praemio dignos, quod maximum fundamentum iustitiae est. Ea etiam liberalitate uti debes quae prosit amicis, nemini noceat. Qua re L. Syllae et C. Marii, Cinnae, M. Lepidi, M. Antonii, Tiberii, C. Calligulae, Claudii, Neronis, Domitiani pecuniarum et rerum translatio a iustis dominis ad alienos non debet liberalis videri.</p>
	<p>Cavendum est etiam ne maior sit benignitas quam facultas neve res familiaris ita claudatur ut eam liberalitas aperire non possit, quae omni ostentatione et vanitate carere debet. Quod profecto fiet si causam, si tempus, si rationem, si dignitatem tum nostram tum personarum, in quos liberales esse debemus, considerabimus. Qui vero sine iudicio vel modo in omnes, quodam impetu animi incitati, beneficentia utuntur, temeritate quadam moti potius quam iudicio videri possunt: a quo omnino princeps cavere debet, cum nil turpius sit, principi autem maxime, quam aliquid facere, cuius ratio reddi non possit. Nolo fundos largiare vel aedes assentatoribus quibusdam et lenonibus, in quo duo mala insunt et quod iis carent benemeriti vel propinqui vel affines, in quos propensior esse debes, et quod tua prodigis cum dedecore et ignominia, cum monstra illa hominum tanquam asini phalerati ante ora omnium obversentur. Nolo Sporos in deliciis habeas, nolo Pusiones. Quid postea multitudo illa sentiat, satis novi. Consulendum famae est in rebus omnibus, non autem quaerendum dedecus cum dispendio etiam rei familiaris. Nam, qui huiuscemodi hominibus largitur, is profecto cum magna iactura sibi quaerit infamiam. Cum postea satyricum illud dicatur: “Criminibus debent hortos praetoria mensas Argentum vetus et stantem extra pocula caprum”. Hos ego tanquam perniciosos ab aula tua reicendos censeo, quod si fieri non potest, adeo inolevit hic mos, saltem ut vilissima mancipia cibo et potu contenti sint, non etiam sericati et trabeati ambulent.</p>
	<p>Tenenda igitur est in hac re, ut in caeteris virtutibus, mediocritas quaedam ne vel prodigi videamur. si omnia sine ratione effuderimus, vel avari, si ad vivum liberalitatis officium resecabimus. Sed cum plura sint liberalitatis genera, utpote parvulos nutrire, pupillos tueri, virgines pauperes connubio locare, nobiles paupertate et valitudine oppressos iuvare, viduas defendere, errantes docere, esurientes pascere, frigescentes vestire, hoc potissimum non erit ab officio pii et boni principis alienum, scilicet aut captivos gratis dimittere, si eos habes, aut aliquem ex tuis captum redimere, feminas turpitudini subtrahere, parentibus liberos patentes liberis reddere, patriae cives restituere; quod semper fecere maiores tui, maxime vero pater, qui in direptione castellorum, quoad fieri potuit, et virgines a stupro tutatus est et captos persoluto militibus suis pretio aliquando dimisit.</p>
	<p>Fabius ille Maximus, qui cuntando Romanam rem restituit, captivos ab Hannibale receptos redempturum se pollicitus, senatu recusante, ut id de suo faceret fundum vendit. Busa Canusina mulier decem milia Romanorum, reliquias Cannensis cladis, benigne excepit et aluit. Hiero Syracusanus, audita clade Transimenica, tricenta milia modiotum tritici et ducenta ordei aureamque Victoriam pondo CCCXX populo Romano dono dedit. Gillias Agrigentinus, omnium qui unquam fuere liberalissimus, spectacula edendo, epulas apparando, annonam sumministrando, virgines dotando, domum propriam adeo liberalitatis officinae ascripserat, ut quingentos equites Gelensium, vi tempestatis in praedia sua compulsos, propria impensa aluerit et vestiverit. Multos etiam captivos ex vastitate Illyriae et Thraciae redemptos Ecclesiae impensa Ambrosius affirmat, temporum suorum episcopos laudans qui nunc adeo sunt avari et intemperantes ut ne obolum quidem, nisi fatigati precibus vel coacti maiorum imperio, enumerant. Instat Thurcus, ut audis, et Heridano violentior Europam inundat. Trepidant ii, et merito quidem, cum primi daturi sint poenas avariciae et desidiae communis. Sed quis eorum est qui bellicam impensam, qui equos militibus, qui vestes, qui commeatum et arma offerat? Manus astringunt, pateras aureas et argenteas construunt, unde Thurci illi defatigati victoria bibant.</p>
	<p>Hos nolim imitere, mi Foederice, sed maiores tuos qui liberalitate, munificentia et benignitate cum quovis optimo principe conferri possunt. Magnificentia vero, quae pars iustitiae est, ita a liberalitate distinguitur ut haec circa magnos sumptus et convenientes principi, illa circa dandas pecunias quales et quantumvis versetur. Magnifici enim est theatra, fora, templa porticus, aedes pro dignitate ita extruere ne plus minusve impensae fiat quam principem decet. Stravit enim duo fora pater tuus, stravit vicos urbis, aedificavit splendide tum in urbe tum in agris, arces munitissimas iactis insanis molibus magnifice excitavit, atque id cum dignitate quidem, ne quorundam avaritia et angustia animi ab eius incoepto deterreare. Quod plane ita laudabile est ut hoc ad tutelam et speciem urbis et ad salubritatem civitatis faciat.</p>
</div2>
<div2>
<head>De fortitudine.</head>

	<p>At vero, ne iustitia ulla ex parte animi labefactetur, statim fortitudo, omnium virtutum robur et vallum, subiungenda fuit. Ut enim fortitudo sine iustitia iniquitatis materia est, cum validior imbecilliorem opprimat, ita iustitia sine fortitudine terga nonnunquam vertit atque eos deserit quos tueri deberet. Sed cum fortitudo in res bellicas et domesticas dividatur, superius illud in aliud tempus differamus amplectamurque nunc domesticam fortitudinem quae animi magis quam corporis viribus comprehenditur. Vera enim fortitudo est primo seipsum vincere, iram continere, nullis illecebris capi, adversis non perturbari nec extolli secundis et quasi vento huc et illuc impelli. Non debet vinci cupiditatibus fortitudo, non frangi metu, non iracundia, quae tollit consilium.</p>
	<p>Praeclarum est etiam ita animum informare ut neque divitias neque voluptates ita in maximis rebus constituat ut in iis omne studium suum conferat, quo nihil potest esse turpius et a claro viro magis alienum, cum huius proprium sit quem principem volumus, pro religione, pro patria, pro iustitia et honestate omne discrimen subire ac pericula considerata praesertim contemnere. Hunc esse magni excelsique animi oportet, nihil in rebus humanis admirari, nihil magni facere praeter virtutem. Honores etiam non quoscumque nec a quibusvis oblatos suscipiet, sed illos tantum quos esse dignos principe arbitratur. Servabit et dignitatem animi in utraque fortuna neque ab astu naturae discedet, si vel fortuna saevierit vel blandius arriserit; non adibit pericula nisi magnis de rebus ac primum bene et diligenter consideratis; contulisse beneficia laetabitur feretque moleste si acceperit nec plura statim reddiderit. Commemorare beneficia, quae in alios contulerit, omnino debet esse alienum a principe. Accipientis enim hoc proprium est, non autem dantis: ut sua beneficia in Athenienses reticent Lacedaemonii ita ab illis accepta commemorant peropportune. Superior in omni virtute mavult esse quam videri, nec id quidem inter humilis fortunae homines sed inter principes exoptat. Palam loqui, amare, odisse sui ipsius proprium existimat: timentis enim est occultare sententiam. Motus ipsius tardus esse debet et vox gravis; sermo quoque, intervallis longioribus distinctus, gravitatem quandam principe dignam prae se fert. Omnino autem vera animi magnitudo sine magna virtute constare non potest, ut intelligas tibi enitendum et vigilandum esse ut in quovis genere virtutis excellas, ne sub tanto rerum pondere imbecillis concidas. Unum tamen vitandum est, quod fere principibus omnibus nocet, ne cum magnitudine animi praestare omnibus quaeris, aequitatem contemnas, qua sublata, nec disceptatione nec ullo publico ac legitimo iure vinci patieris.</p>
	<p>Refelli enim in sententiis dicendis praesertim non est alienum a re tua, cum in disceptatione res proposita exquisitior fiat. Cavenda est etiam nimia gloriae cupiditas, quae caeteris ad virtutem aditum obstruit, cum vident te solum haec pulcherrima praemia reportaturum. Sed inter caetera hoc maxime a principe observandum est, ne in rebus agendis tum domi tum foris ullam timiditatis speciem prae se ferat. Ut enim medici est et vultu et verbis bonam valitudinem aegrotantibus polliceri, ita principem decet desperationi hominum fiduciam et bonam spem obicere.</p>
	<p>Bello punico secundo, Cannensi calamitate accepta, cogitantibus quibusdam, Metello duce, Italiam relinquere, Scipio adolescens, coetum ingressus, nudo ense, mortem tale aliquid deliberantibus comminatus est. Circumsedente Hannibale Collinam portam et supplementum in Hispaniam missus est et ager, ubi hostis ipse consederat, hastae subiectus emptorem invenit. Voluit contra Hannibal fiduciam imitari subiecitque hastae argentarias Urbis tabernas, nec sector inventus est. Hanc ob rem ita concidit animo Hannibal, ut tum demum potiundae Urbis spem antea conceptam deposuerit. Redeunte praeterea M. Varrone, Cannensis cladis auctore, gratiae a senatu sunt actae quod tam insigni calamitate accepta desperare de re publica non sit visus. Athenienses, cum Persarum impetum nullo modo sustinere possent statuerentque, urbe relicta coniugibus et liberis Troezene depositis, naves conscendere libertatemque Graeciae classe defendere, Cyrsillum quaendam, suadentem ut in urbe manerent Xerxemque reciperent, lapidibus obruerunt. Securitatem ille sequi videbatur omissa fiducia, quae tamen nulla erat repugnante fortitudine et honestate. Non est igitur trepidandum et de gradu constantiae cadendum, quo nihil potest esse principe indignius qui ad unam fortitudinem natus videtur. Non haberes hodie tam praeclarum locum in civitate tua, si maiores tui gravissimis bellis a finitimis circumquaque totiens vexati, concidissent animis et non constanti ac forti animo obviam hosti itum esset. Sed nescio quo pacto a fortitudine domestica ad bellicam descenderim, quam urbana quidam maiorem putavere. Laudatur et Themistocles ac iure quidem Salaminia victoria clarus laudatur et Solon, cuius consilio et legibus victoria illa parta est. Laudatur et Pausanias et Lysander qui armis regnum Lacedaemoniorum auxere. Laudatur et Lycurgus qui legibus qua id ratione fieret edocuit. Licet eadem de Romanis dicere. Non enim minus iuvit rem publicam M. Scaurus consilio quam C. Marius armis; non Q. Catulus Cn. Pompeio; non P. Scipio Nasica Scipione Aemiliano; non M. Cicero in coniuratione Catilinae C. Antonio bellum foris gerente. Omnino autem illud honestum, quod nunc quaerimus, ex animo excelso magnificoque oritur, non corporis viribus. Exercendum tamen corpus ipsum est, ut ait M. Tullius, et ita afficiendum ut oboedire consilio rationique possit, non autem deliciis vacandum, quod omnes fere principes Italiae facere consueverunt. Nihil est enim quod aeque animos molliat corporaque effeminet atque enervet quam deliciis affluere, de quibus suo loco dicetur.</p>
</div2>
<div2>
<head>De modestia.</head>

	<p>Verum est certe, quod stoici dicunt, omnium perturbationum fontem esse intemperantiam, quae est a tota mente et a recta ratione defectio, sic aversa a praescriptione rationis ut nullo modo appetitiones animi vel regi vel contineri queant. Huius contrariam virtutem <foreign lang="grc">metriotes</foreign> Graeci vocant, quam nos tum temperantiam tum moderationem, nonnunquam etiam modestiam, appellare solemus, cuius proprium est motus animi appetentis regere et sedare semperque adversantem libidini moderatam in omni re servare constantiam. Continue enim intemperantia huic inimica omnem animi statum inflammat et perturbat: hinc aegritudines et metus et reliquae perturbationes animi gignuntur, ad quas sanandas una modestia adiuncto decoro inventa est. Duplex est enim, ut ait Cicero, vis animorum atque naturae. Una pars in appetitu posita est; haec <foreign lang="grc">orme</foreign> Graece dicitur quae hominem huc et illuc rapit. Altera in ratione quae docet et explanat quid faciendum fugiendumque sit. Ita fit ut ratio praesit, appetitus vero obtemperet in homine potissimum bene morato, cuius fundamentum verecundia erit, quae prudentiae adiuncta ac soli homini data, ostendit aliud iuveni convenire aliud seni; aliud in periculis aliud in rebus secundis.</p>
	<p>Saltavit ante archam Domini David, non autem Samuel et ut nec ille reprehensus, ita iste magis laudatus est. Themistocles princeps ille Graeciae, quia fidibus nescivit, indoctior habitus est: abstinuit credo vir ille clarissimus ob verecundiam a cithara, quod ea dignitati suae convenire nequaquam videretur. Minervam abiecisse tibias scribunt poetae, quod, dum eas supra fontem inflaret, indecorem genarum tumorem inspexerit minimeque deae convenientem; contra quorundam morem, qui neminem satis urbanum putant, si fidibus vel tibiis aut fistula canere nesciat. Quid, quod etiam satis inverecunde quidem sibilo se invicem, quasi sermonem perosi, vocant? Iidem quoque comati et ad speculum pexi, tanquam mulieres per urbem incedunt; tu autem cives tuos a cultu muliebri, iniecta verecundia, coerce et eos ad dignitatem virilem adhortare.</p>
	<p>Continentes quoque et abstinentes tuo exemplo eos esse oportet, quorum alterum in rebus est alterum in moribus. Scipio in Hispania eximiae formae puellam sibi oblatam voluptatis causa constanter renuit parentibusque accitis, aurum pro redimenda puella doti addidit eamque inviolatam marito restituit. In Epiro, Achaia, Cycladibus M. Cato veneris et lucri copiam habens, constantissime abstinuit Numatio Ruffo teste. Cum Fabricius populi Romani legatus audivisset Cyneam Atheniensem apud Pyrrum omnia voluptati tribuentem: “utinam” inquit “huius sint opinionis omnes populi Romani hostes!” Cato ille superior, vir illustris, pellibus haedinis pro stragulis usus est, trium servorum comitatu contentus. Hispaniam rexit eodem quoque cibo eodemque vino quo servi et nautae utebatur, frugalitatis exemplum caeteris daturus. Cum Pericles haberet collegam in praetura Sophoclem iique de communi officio convenissent et casu formosus puer praeteriret dixissetque Sophocles “O pulchrum puerum, Pericle”. Tum Pericles: “praetorem” ait “Sophocle, decet non solum manus, sed etiam oculos continentes habere”. Magna fuit Xenocratis in victu continentia: is enim cum missa sibi ab Alexandro talenta intellexisset, legatos ad exiguum apparatum invitavit cumque ab iis quaereretur cui numerari talenta vellet: “nonne” inquit “hesterna coena intellexistis me his non indigere?” Natura enim, ut ait philosophus, paucis minimisque contenta est.</p>
	<p>Quid quod etiam haec modestia in victu ad valitudinem et appetentiam facit? Cum Darius, multis antea epulis et poculis fastiditus, aquam turbidam et cadaveribus inquinatam in fuga bibisset, negavit unquam se bibisse iucundius: nunquam enim sitiens biberat. Nec esuriens unquam Ptolomaeus ederat, cui, cum peregrinanti Aegyptum comitibus non consecutis sordidus panis datus esset, nihil est visum illo pane suavius. Excitanda praeterea fames motu et exercitatione est, non autem condimentis, cum desidiose vixerimus, quod ferme omnes Italiae principes nunc faciunt. Ferunt Socratem, cum is usque vesperum contentius ambularet quaesitumque ab eo esset cur id faceret, respondisse se quo melius coenaret obsonare ambulando famem. Quid victus Lacedaemoniorum in philitiis? Ubi, cum tyrannus coenavisset Dionysius, negavit se iure illo quod caenarat esse delectatum. Tum is, qui illa coxerat: “minime” inquit “mirum. Condimenta enim defuerant labor in venatu, cursus ab Eurota, fames, sitis; his enim Lacedaemoniorum epulae condiuntur”.</p>
	<p>Persarum a Xenophonte victus exponitur, quos negat ad panem adhibere quicquam praeter nasturtium, quanquam etiam quaedam suaviora natura desideret. Adde siccitatem quae consequitur hanc continentiam in victu; adde integritatem valetudinis; confer ructantes, sudantes, refertos epulis tanquam opimos boves. Est enim in desiderio non in satietate iocunditas victus. Ferunt Timotheum clarum Athenis hominem et principem civitatis, cum coenavisset apud Platonem eoque convivio admodum delectatus esset vidissetque eum postera die, dixisse: “vestrae quidem coenae non solum in praesentia, sed etiam sequenti die iocundae sunt”. Quid quod ne mente quidem recte uti possumus multo cibo et potione repleti? Extat Platonis praeclara epistola ad Dionis amicos, qua displicuisse sibi ostendit quod Itali et Syracusani bis in die saturi fierent, nec unquam pernoctarent soli. Quam turpe etiam sit diffluere luxuria Sardanapali error nobis indicat, qui incidi iussit in sepulcrum; “hoc habeo quod edi quaeque exaturata libido Hausit. Quid” inquit Aristoteles “in bovis, non in regis sepulcro incideres?” Quorsum haec tam multa, dices? Ut intelligas tibi ac civibus tuis, si vultis honeste ac recte vivere, servandam esse mediocritatem in victu cultuque corporis. Quid Xerxe illo libidinoso turpius, qui refertus omnibus praemiis donisque fortunae non equitatu, non pedestribus copiis, non navium multitudine, non infinito auri pondere contentus, praemium proposuit ei qui novam invenisset voluptatem, qua tamen ipse non fuit contentus; neque enim unquam finem inveniet libido. De Nerone vero, Domitiano, Caracalla, Heliogabalo, exemplis libidinis et intemperantiae, quid homines sentiant satis nosti. Sedandae igitur sunt omnes libidines cupiditatesque, sedandae aegritudines, sedandi affectus perturbationesque, comprimenda est iracundia, unde prope infinita mala oriuntur, cum ratio omnia subeunte illa insania e mentibus nostris deturbetur. Hac ratione si vixerimus, prudentia in bonorum et malorum delectu utemur, iustitia in suo cuique tribuendo, fortitudine in laboribus periculisque, temperantia in praetermittendis voluptatibus: quae quidem virtutes, etsi ab omnibus observandae sunt, tum vel maxime a principe id fieri debet, qui non unius tantum, sed totius civitatis personam subit, ad quam reliqui cives ex sententia Platonis sese accommodare solent.</p>
</div2></div1>
<div1>
<head>Liber tertius.</head>
<div2>
<head>Quid agendum foris</head>

	<p>Se	sostres ille, magnus Aegypti rex, occupata bello tota Asia subactisque Scythis et Thracibus, in Aegyptum rediens vastam et palustrem ad eius ornatum et ubertatem animum adiecit, arbitratus, id quod erat, tale negotium ad regem pertinere. Erat enim antea tum equitibus tum peditibus invia. Hanc itaque incolis divisit ac navigabilem fecit, geometrice quidem, qua ex re sumpta geometriae principia ferunt. Duci deinde coeptae sunt fossae, duci aggeres quibus et desiccarentur paludes et agri iam culti ab intempestivis inundationibus defenderentur. Eaedem quoque fossae Nili excrescentiam, cum omnia ubertim inundavit, excipiunt agrosque a nimia uligine liberant. Eadem solertia usa Semiramis regina Assyriorum, post conditam admirabilibus operibus Babylona, Euphratem fluvium latissimum et profundum ponte iunxit, aggeres altissimos ad continendam alluvionem circumquaque struxit, flumen navigationi aptum reddidit. Sepulcrum quoque mirae magnitudinis ad ornatum provinciae sibi extruxit eique inscripsit: “si cui regum Babyloniae post me indigentia pecuniae erit, sepulcrum aperiat et quantum pecuniae voluerit, modo egens sit, accipiat”. Darius autem sepulcrum aperiens, non pecunias sed litteras huiuscemodi invenit: “Nisi pecunia insatiabilis esses et sordidi lucri avidus, defunctorum urnas nequaquam aperuisses”.</p>
	<p>Horum igitur atque aliorum regum exemplo non erit alienum ab officio tuo ex urbe interdum in agros proficisci ac videre ne aggerum ruina et imminutione fiat inundatio fluviorum, cui malo tota ferme regio tua subicitur, licet sit feracissima. Crebrius enim quam vellemus excrescit Heridanus fluviorum rex, ut ait poeta tuus, camposque per omnes cum stabulis armenta trahit; ac saepe tanto damno accolas afficit ut una inundatione totius anni fructus, magno agrestium labore, ad maturitatem prope deductos intercipiat. Desiccandae etiam paludes sunt, si ad ubertatem et salubritatem aeris facit. Quod Herculem in Lernaea fecisse tradunt: nihil enim aliud est secuisse tot hydrae renascentia capita, quam paludem Lernaeam scaturientem ferro, igne, cloacis desiccasse. Pontium quoque, portuum et viarum habenda cura est, ne et tui et peregrini transeuntes aliquid incommodi accipiant cum detrimento et ignominia civitatis tuae. Principes enim, ad utilitatem populorum creati, curare debent ne quid eis sua negligentia incommodi accidat.</p>
	<p>Hac ratione moti, Romani illi veteres magnis sumptibus ad magnificentiam et commoditatem tot vias silice stravere, tot pontes et Romae et in toto orbe terrarum struxere. Extant adhuc vestigia viae Appiae, Latinae, Collinae, Tiburtinae, Flaminiae, Aureliae quas ego lacrymabundus et gemens exosculari interdum soleo, vetustatem admiratus. Ex ponte vero Ariminensi, Narniensi, Milvio, Hadriano caeterisque quorum ruinae adhuc visuntur, non Romae modo sed in tota Europa comprehendi potest quanti animi fuerint quantaeque sollertiae. Adhuc enim cernuntur eorum erga humanum genus merita, tutius nanque et compendiosius ambulamus. Quid memorem ductus aquarum et Romae et alibi magnificentissimis operibus extructos, tum latere tum lapide quadrato? Quid amplissimas formas subter altissimos montes excavatas ad emittendos lacus? Cernimus quotidie, et cum admiratione quidem, Nemorensem, Aricinam, Albanam ad quam frequenter accedit animi gratia illustris frater tuus. F. Gonzaga cardinalis Mantuanus. Emissorium autem Fucini lacus a Caio ante inchoatum Claudius princeps absolvit deductum per tria milia passuum, partim effosso monte, partim exciso et id quidem post annos undecim, elaborantibus ibi continuo triginta hominum milibus. Idem quoque Ostiensem portum in continenti, quod mirum videri debet, extruxit ducto dextra laevaque brachio ad coercendos saevientis maris fluctus. Nero quoque, licet malus, huius tamen gloriae cupidus, Antii portum in alto, iactis insanis molibus, extruxit ad commoditatem navigantium. Idem etiam perfodere Isthmum cogitavit fossamque ducere ab Averno Ostiam usque, qua navibus nec tantum mari iretur. Quae monstra illa perfecere, C. Caesar, huiuscemodi gloriae cupidus, destinaverat ut siccare Pontinas paludes, viam munire a mari supero per Apennini dorsum ad Tyberim usque. Defraudare merita Augusti Caesaris visus Maro fuisset, nisi in tam excellenti genere gloriae principem ipsum laudasset. “Quid memorem portus” inquit “Lucrinoque addita claustra Atque indignatum magnis stridoribus aequor Iulia qua ponto longe sonat unda refuso?” Unde etiam auctos populi Romani proventus copia piscium ferunt. Inspexi ego haec loca hac aestate magna cum voluptate et eo maxime quod tanti monumenti adhuc extant vestigia quaedam. De theatris vero, porticibus, naumachiis, hippodromis, circis, quorum usus iampridem abolevit, non est cur loquar. Eos tu saltem in extruendis aedibus et templis pro facultate tua poteris imitari. Muniendae sunt etiam quam diligentissime arces, munienda castella, quae ad tutelam principatus tui pertinent, non solum ut incursiones hostium et repentinos impetus, sed etiam ut exercitus sustinere possint. Memento Gubernolum ita olim civitati tuae saluti fuisse, ut tam diu magnas hostium copias distinuerit dum oppugnatur, quoad supervenientibus postea sotiorum copiis ipsi hostes ingenti clade conciderint. Quod non esset factum, si id immunitum hostes offendissent. Sed quid ego exempla maiorum commemoro, in hac laude praesertim, cum patrem habeas quem hac in re potissimum imitere? Ipse enim vias stravit, flumina ad commoditatem duxit, agros uberiores fecit, arces munitissimas struxit. Hunc si imitabere ditionem tuam natura et diligentia patris fertilem munitissimam ac feracissimam reddes.</p>
</div2>
<div2>
<head>De venatione.</head>

	<p>Lacedaemoniorum mos fuit, sumptus credo ex Lycurgi institutis, ut pueri Spartiatae, ubi primum firmare vestigia potuissent, in agros ad venationem mitterentur exercitatione et continuis laboribus ad militiam duriores futuri; et quo quis plures feras occidisset eo maiorem laudem et honestiorem locum in philitiis merebatur. Reversi postea ad urbem, aestu ac frigoribus validiores facti, militiae sacramento adigebantur.</p>
	<p>Mihi vero Romanorum consuetudo multo magis placet, qui adolescentes bonis artibus a pueritia primum imbutos, sumpta virili toga ad graviora studia traducebant. Excolere enim ingenia prius necesse fuit, quae eo aptiora habentur ad suscipiendos habitus sapientiae civiliumque institutorum, quo teneriora sunt. Adeo a teneris, ut ait poeta Mantuanus, consuescere multum est. Non enim parum refert, quod Aristoteli placet, utrumque quis hoc vel illo modo vivere assuescat. Praeterea vires corporis parum valent, ut in brutis cernitur, nisi fuerint consilio et prudentia gubernatae, quae ex doctrina et cognitione rerum nasci solent. Sit igitur princeps, quem optimum volumus, liberalibus disciplinis ab adolescentia imbutus, Magni Alexandri exemplo, quem Philippus pater, non prius a praeceptore Aristotele abduxit, quam eum in quovis genere doctrinae excellere intellexerit, ut deinde suo merito aliis imperaret. Tantum enim differre doctos ab indoctis didicit a doctore suo, quantum viventes a mortuis, aut dormientes a vigilantibus. Maximo etiam splendori doctrina fuit C. Caesari in tanto rerum fastigio, qua prope plus gloriae sibi vindicavit quam armis. Extant adhuc eius scripta in tanto pretio ut plus divinitatis quam humanitatis in homine fuisse appareat. Quid impulit Aphricanum ad bene de re publica promerendum? Quid Pompeium? Quid duos Catones? Doctrina certe et lectio veterum scriptorum.</p>
	<p>Interrogatus Themistocles cur noctu dormire non posset: “excitant me” inquit “Miltiadis trophaea”. Affirmat M. Tullius Aphricanum Zenophontis paediam nunquam de manibus ponere solitum, et quam contriverat legendo totam in suo imperio explicasse. Nihil est enim quod aeque moveat animos nostros ad virtutem, ad fortitudinem, ad modestiam, ad veram gloriam, quam cum cernimus benemerentium nomina doctorum hominum scriptis aeternitati commendata, quo quidem incitamento litterarum rudes et ignari omnino carent.</p>
	<p>Ubi ergo princeps noster his ornatus fuerit artibus et disciplinis, quae pueritiae et adolescentiae conveniunt, ad venationem tandem prodeat, belli quaedam simulacra. Ea enim bellicae arti omnino persimilis est, cum ferre retia ad valli similitudinem, ire pedibus, ascendere equum et descendere, equitare, currere, saltare, iaculum torquere, arcum intendere, atroces feras sustinere, aestum et frigus perferre, famem et sitim saepe experiri, loca aspera et confragosa adire propter praedae cupiditatem necesse est. Eminus quoque comminusve, ut in praelio fit, cum feris congrediuntur ad periculaque subeunda, his quibusdam quasi praeludiis animos obdurant.</p>
	<p>Sed, ut in militia, ita in venatione dux omnium sit princeps: alas disponat, acies ordinet, congressuros venatores ad fortitudinem adhortetur, laudem bene meritis et praemia proponat. Fiat haec venatio montanis, campestribus et saltuosis locis, non autem Medorum more vel Insubrium, qui in hortis quibusdam et caveis tanquam ex arce cum feris imbellibus congrediuntur atque eas sine ullo labore et industria conficiunt: hoc enim modo tollitur et inveniendi voluptas et persequendi studium et feriendi concertatio, idem facientes quod ii qui se pugnaces verbis ostendunt et omisso proelio captos aliorum labore domi obtruncant. Servanda quoque in hac re, ut in caeteris, mediocritas quaedam est, ne dum fortitudinem et patientiam in laboribus quaerimus, nimia venandi assuetudine nos ipsi in ferarum morem et sevitiam transeamus, quo nihil potest esse ab humanitate magis alienum. Ferunt Nembroth primum venatorem fuisse, qui assiduo brutorum animalium sanguine efferatus eo insolentiae devenit, ut homines Deumque contemneret. Esau quoque, ita assidue venationem exercuit longe a patre, ut eius benedictione meruerit defraudari. In sylvis tantam famem contraxit ut, lenticulam concupiscens, praerogativam primogeniorum exiguo et vili pretio distraheret. Hoc errore hereditariae servitutis iugum transmisit in posteros, ditioni minoris, qui domi degebat, colla supponens. Horrebant eius manus, horridum erat corpus, fruticantibus pilis. Neque enim lenis esse poterat qui in sylvis humanitatem deposuerat feritatemque sumpserat.</p>
	<p>Aucupium quoque non displicet, cuius auctorem fuisse Machabaeum quendam tradunt, modo istud etiam exercitii genus mediocriter amplectare, ne nimio venandi et aucupandi studio officium boni principis praetermittas. Ad virtutem enim non ad voluptatem principatus inventus est, cui comes annexaque esse debet sollicitudo et cura ut verus patriae parens vocetur, quod nomen Romanis imperatoribus bene de re publica meritis honoris causa senatus populusque reservavit.</p>
</div2>
<div2>
<head>De re militari.</head>

	<p>Ferunt Timotheum musicum, cum se in arte sua Alexandro regi aliquando vellet ostendere, perite admodum et musice fuisse modulatum, non mollem sane nec tardum quendam modum, qui ad remissionem animorum segnitiemque perducit, sed ipsum orthium, quod Palladis carmen putatur; Alexandrum vero, tanquam numine correptum, ad arma prosiluisse, adeo hominem numeri illi concitarunt. Cuius fortasse causa non tam in numeris fuit, quam in animo regio concitato et vehementi. Non enim Sardanapalum Timotheus, non Marsyas, non Olympus excitasse, non si carmen bellicum Pallas ipsa cecinisset, non si Chiron centaurus ea usus cithara fuisset, qua et incitare Achillem ad proelium consueverat et rursus mutatis numeris pro arbitrio revocare, tantum valet consuetudo bene vel male vivendi. Ferunt Herculem, ut est apud Zenophontem, cum primum pubesceret, quod tempus a natura ad deligendum quam quisque viam sit ingressurus datum est, exisse in solitudinem atque ibi sedentem diu secum multumque dubitasse, cum duas cerneret vias, unam voluptatis, alteram virtutis, utram ingredi melius esset. Virtutem vero amplexus, spreta voluptate, orbi terrarum imperavit, ut fabulae tradunt, pelle leonis quem interfecerat et clava in proeliis usus ad domanda monstra, quae humano generi officerent. Aurum et argentum, ut heroem decet, nihil fecit, nisi quantum amicis erogaret: fuere quibus et boves et armenta donaret omnia sua existimans et benivolentiam accipientium multifaciens. Non voluptati deditus aut avaritiae sed virtuti et utilitati hominum serviens totum orbem terrarum peragravit: hinc est quod postea suo merito in deos translatus est.Huiuscemodi principibus indigent civitates et provinciae, qui, si opus fuerit, et lacessiti a finitimis strenue sumpturi sint arma. Philosophorum omnium sententiis, qui politica scripsere partem enim civium bellicae rei semper ascribunt, qui agros ab incursionibus hostium et urbanam multitudinem tueantur. Gratia tamen pacis de bello potius quam belli gratia de pace, ut ait Plato, cogitandum est. Bella enim suscipienda sunt, ut sine iniuria in pace vivatur. Parta autem victoria, conservandi sunt ii qui non de vita et sanguine, sed de principatu et gloria tecum contendere. Omnino autem iustas bellorum causas subesse oportet: iustae autem putantur, si incursionibus vel rapinis ablatae res feciali iure repetuntur, nec reddantur; si fines turbantur; si castella quaedam vel arces furtim aut proditione capiuntur; si mercatura civium tuorum intercipitur. Ad hoc respiciens Romulus, ille urbis Romae conditor et parens, ne fundamenta imperii quae ipse iecerat aliquando corruerent, populum Romanum admonuit, Iulio Proculo internuncio ut rem militarem colerent; aliter enim Romanam rem aliquando perituram. Sumpsit hanc curam senatus ut salubrem et necessariam incunabulis populi Romani inter tot enses tot hostes tanquam in circo constituti: hinc prodiere tot decreta, tot instituta militaria, hinc sancta illa militia est orta, in qua non minus integre, caste ac sancte vixere milites, quam qui domi sub censoribus vivebant. Castra enim primo a castranda libidine et cupiditate sunt dicta. Haec suis legibus, suis institutis, ut civitates ipsae, continentur et constant, quae qui praeteriere eo gravius puniuntur quo et se et patriam et parentes et tot hominum milia gravissimo discrimini subiciunt. Huic praevaricationi iturus obviam, T. Manlius Torquatus filium, qui iniussu suo contra hostes dimicaverat, victorem quamvis occidi iussit: hac severitate caeteris exemplum daturus ne ab officio discederent. P. Posthumius Tiburs dictator A. Posthumium filium iniussu suo pugnantem securi percussit. Paulum abfuit quin Papyrius dictator Q. Fabium Rutilianum caedi iusserit, quod in Samnites iniussu suo pugnaverat et vicerat.</p>
</div2>
<div2>
<head>De imperatore exercitus.</head>

	<p>Sed quoniam, ut corpus humanum sine capite, ita exercitus sine duce constare non potest, enitendum tibi est, ut et scientia rei militaris, qua libertas retinetur, dignitas propagatur, imperium conservatur et virtute, auctoritate et felicitate dignus esse videare, cui tot hominum cura et salus committatur. Scientiam is facile tenebit, si non omnino stipes fuerit, qui a teneris annis sub optimo duce militaverit, ut de Alexandro legimus, qui admodum adolescens, Philippo id aegre ferente, Chaeronensis pugnae et victoriae auctor fuit. Hannibal, tanto caeteris ducibus praestantior, quanto populus Romanus caeteris clarior, quo cum XVII annos bellum gessit multis illatis cladibus invicemque acceptis, novem annorum erat dum in castris a patre Hamilcare iurare cogitur perpetuum adversus Romanos odium. Mortuo patre, reliquum tirocinii apud Hasdrubalem deponit totiusque Aphricae annorum XXV imperator creatus est. Scipio quoque adolescens in castris prope nutritus, patrem, ad Ticinum gravi proelio saucium, e manibus hostium liberavit. Ac demum fatigata re publica maximis et gravissimis cladibus, extra ordinem viginti quatuor annorum consul factus ob peritiam rei militaris, superato Hannibale, Karthaginem tributariam fecit. Minor quoque Aphricanus ob scientiam rei militaris consulatum ante tempus adeptus est. Scimus et Pompeium, adhuc equitem, parta de hostibus victoria, ante consulatum triumphasse quem ei nondum ob aetatem petere licebat.</p>
	<p>Sed quid ego unum aut alterum ducem commemoro, cum omnes ferme tum Romani tum externi qui in aliquo pretio sunt habiti in castris nutriti prope sint? Quid vero causae fuit cur nostra aetate in scientia rei militaris tantum tribueretur F. Sfortiae Nicolao Picennino et patri tuo, nisi quod ii totam ferme vitam in castris et militari sollicitudine duxere? Constantes enim fiunt homines ad laborem in negotiis, ad fortitudinem in periculis, ad patientiam in adversis, ad tolerantiam in inopia rerum, ad industriam in agendo, ad celeritatem in conficiendo, ad consilium in providendo, quae optimorum ducum propria sunt. Bellandi quoque virtutem existimo in principe esse oportere, sed huic ministrae comitesque sint innocentia, temperantia, fides, ingenium, facilitas, humanitas, beneficentia omniaque postremo quae in magno imperatore esse debent.</p>
	<p>Auctoritas vero rebus gestis comparatur qualem fuisse Q. Fabii Maximi, M. Marcelli; quorum alterum ut optimum discipulum, alterum ut gravem praeceptorem timuit Hannibal; rursumque Hannibalis, quem exulem et senem reformidavit populus Romanus; duorum Scipionum, quorum alter Hannibalem vicit et Aphricam populo Romano vectigalem fecit, alter vero Karthaginem delevit, Numantiam sustulit et evertit; C. Marii qui Cymbros et Teutones gravissimis proeliis attrivit; Cn. Pompeii qui non modo Magni Alexandri, sed etiam Herculis ac Liberi patris adaequasse gloriam dicitur. Quid de auctoritate C. Caesaris loquar, qui signis collatis quinquagies dimicavit et vicit, solus M. Marcellum transgressus, qui undequadragies dimicaverat? Cui ego hunc comparem, neminem certe habeo cum Alexandri, Bacchi, Herculis, Pompeii, Hannibalis omniumque imperatorum et regum qui unquam fuere, sine contentione res gestas superaverit, cum eos vicerit qui totum orbem terrarum domuerant, non facilibus proeliis, sed caesis (bella civilia semper excipio) undecies centenis et nonaginta milibus hominum. Auctoritati postremo adiuncta felicitas est. Hinc rhetorum campus (ut ait Cicero) de Marathone, Salamine, Plataeis, Thermopylis, Leuctris. Hinc Decii Cn. et P. Scipiones, hinc Fabii, M. Marcellus innumerabilesque alii, hinc triumphi decreti, trophaea erecta, statuae militares in honoratissimis locis positae, quorum omnium fragmenta per Urbem sparsa adhuc cum admiratione intuemur dolemusque illam sanctissimam vetustatem suis laudibus fraudatam.</p>
</div2>
<div2>
<head>De legendo milite.</head>

	<p>Quemadmodum autem diximus, corpus humanum sine capite mancum esse, ita asseramus oportet caput ipsum sine membris constare non posse. Non enim plus sine milite dux optimus faciat, quam quivis bonus gubernator navis sine remige et nautis. Legendus ergo miles est ex ditione tua, si fieri potest, aut saltem ex provincia. Et si id fiet ante bellum, deligantur adolescentes qui tyrocinia facile imbibant.</p>
	<p>Ex agris, veterum sententia, utiliores legentur quam ex urbe, cum ii delicati et umbra remoliti vitam quibusvis commodis sustinere vix possint, nisi admodum adolescentes in militiam profecti fuerint. Illi vero, sub divo et magnis in laboribus nutriti, solis patientes sint et frigoris, inediae et vigiliae; hymbrem et ventos, obdurati laboribus, negligant, delitiarum omnino ignari, parvo contenti. Ferre arma, ire pabulatum, ire lignatum, tentoria erigere, vallum et fossam ducere, si opus fuerit, sciant et possint. Quod, si urbani legentur, et pedites futuri sint, primo quidem discant currere, saltare, portare scutum, lanceam, verutum, cassidem, et tabernaculum erigere. Sin equestri militiae initiati fuerint, discant equos strigilibus bene tergere, crura ac pedes mundare, eosdem frenare, sellas ponere ac deponere, arma in splendorem reddere, equos potum agere quo eundo et redeundo equitare et equum in gyrum vertere sciant. Si iter fit, galeam, lanceam et humeralia portent.</p>
	<p>Sit quem eligis vigilantibus oculis, erecta cervice, lato pectore, humeris musculosis, quadratis et valentibus brachiis, digitis longioribus; sit ventre modicus, cruribus, suris et pedibus non carnosis, sed nervorum duritia collectis. Haec si in tyrone deprehenderis, non magnopere proceritatem optabis. Hoc fieri debere, Virgilius cum de apibus loquitur, ostendit “hic melior insignis et ore Et rutilis clarus squammis ille horridus alter Desidia latamque trahens inglorius alvum”. Nec te moveat magnitudo corporum, cum Romanorum militum brevitas Gallorum et Germanorum proceritatem straverit, ut etiam in singulari certamine de Torquato, Corvino et M. Marcello legimus, qui Gallos ingentis magnitudinis animis freti et militari disciplina, superarunt spoliaruntque. Fortem animo Tydeum, licet parvum corpore scribit Homerus. Valet tamen et forma, valet genus, valet mediocris proceritas, modo generosi sint et labores non subterfugiant. Ex omni tamen genere hominum non sunt legendi milites: nolo piscatores, nolo aucupes et eo potissimum qui visco aves capiunt; nolo fartores, nolo cocos, tucetarios, lenones, caupones, sutores cuiusvis generis. Nolo quempiam ex artibus sessulariis, quae homines ita molles et umbratiles reddunt ut solem, nedum labores et aestus, pati vix possint. Non sunt aspernandi fabri ferrarii, non lignarii, non venatores, et ii maxime qui cum grandioribus feris congredi audent, non qui pastoriciam exercent maiorum animalium; opiliones subulcos et aepolos reicio.</p>
</div2>
<div2>
<head>De exercitatione tyronum.</head>

	<p>Ubi vero pubertatem attigere, statim ad levem armaturam transferantur et sese levibus proeliis interdum inserant. Discant tamen prius, si pedites sunt, et iaculum torquere et ensem rotare et lanceam vibrare ac in adversarium dirigere. Cursui quoque assuescendi sunt ut, cum opus fuerit, et praevenire hostem et occupare loca et ire exploratum quam expeditissime possint. Non erit etiam a re militari alienum, si saltare didicerit, quo fossas et maceries transilire in incursionibus et in acie possit; habent et sagittarii et funditores sua munera, habent et equites, quorum honestior et commodior militia est cum quia ea utuntur reges et principes, tum quod ad persequendos in bello hostes promptiores sunt. Omitto facultatem faciendi itineris, portandorum armorum vitandique discriminis. Multa etiam a longe equi ipsi hominibus visu indicant, plura significant auditu. Quid, quod adeo sessorem amant ut amissum in pugna lugeant? Interfecto rege Nicomede, equus eius prae dolore inedia vitam finivit; sese quoque in praeceps dedit cum Antiocho Cynthareti interfecti equus, domini necem ulturus. Sequutus est Philistium in ceno equus relictus, adeo hominem amavit. Non igitur mirum si Alexander Bucephalum mortuum exequiis honoravit atque urbem eius nomine condidit. C. quoque Caesar et divus Augustus equos suos adeo dilexere, ut mortuos etiam honore sepulturae prosecuti sint. Hinc est quod censores Romani, nobilitatem et utilitatem animalis considerantes, mutare militiam coegerint eos qui et strigosiores et macilentos haberent equos.</p>
	<p>Utrumque genus militiae suas habet exercitationes. Discant omnes natare, non enim semper vado vel ponte flumina traici possunt et cedentes et insequentes plerunque natare coguntur. Excrescunt persaepe torrentes et flumina: hanc ob rem Romani illi veteres Martium Campum exercendo militi elegere apud Tyberim ubi ob vicinitatem etiam natandi artem perdiscerent eum pedites tum equites. Pedites pro scuto crate, pro levi gravi ense utentes, palum ad id fixum tum punctim tum caesim ferire discebant: qui id punctim faciebant magis laudabantur. Vitalia enim melius defenduntur ossibus et nervis ab iis ictibus qui caesim cadunt, quam ab iis qui punctim inferuntur. Praeterea nudatur brachium latusve ubi caesim ducimus, contra vero tegitur si punctim. Missilia quoque et sagittae in palum, tanquam in hostem, dirigi possunt, exercitationis gratia. Melius nostri possunt crudiri, cum et gladiatores habeamus et fustuarios qui iuventutem commode exerceant.</p>
	<p>Equitum quoque exercitatio hyeme sub tecto, aestate in Campo Martio, fiebat. Equos habebant ligneos: hos adolescentes, primo inermes, deinde levius armati ac postremo gravius, conabantur ascendere et descendere dextra ac laeva strictos enses vel lanceas tenentes. ut in tumultuariis proeliis id postea facere sine mora possent. In hoc autem nostri superiores sunt, cum a teneris annis non equos ligneos, sed veros et praeferoces ascendere et descendere, loricati interdum, perite admodum sciant. Quid, quod ipsi etiam cataphracti ita sese in equis habent, tum cursu, tum saltu, tum gyro ac si nullo armorum pondere premerentur? Ii collatis hastis inter se ad disciplinam concurrunt, idem quoque nudatis ensibus nunc punctim nunc caesim faciunt, ut postea in vera pugna et ictus inferre sciant et venientes propulsare. Hoc pugnae simulacro uti, et quidem frequenter, Galeatium Vicecomitem Insubriae et Liguriae ducem intelleximus, nec ab re quidem, ut postea, cum opus fuerit, et ipse et sui omnes possint et sciant ferre arma. Nulla res enim magis et olim Italiae opes et potentiam attrivit, quam armorum desuetudo. Haec siquidem provincia, tum demum a barbaris capta ac direpta est, ubi ferre arma Itali desiere. Vide quantum ego a caeteris dissentio; excitandum esset in Italia bellum, etiam si omnia pace conquiescerent, modo absit crudelitas et nostro, non barbarorum more pugnetur. Hac enim ratione et principes et civitates, quae rerum potiuntur, in officio continentur et pecuniae ad usum hominum inventae e thesauris eruuntur et milite quem, si erit opus, externis opponamus Italia abundat. Quo certe, magno cum nostro malo, eam carituram brevi tempore video, si ob avaritiam stipendio defraudati milites ab armis discesserint. Tu vero, quem omnibus in rebus praestantem et excellentem esse decet, militem pro facultatibus legito teque ipsum pariter exerceto, Pompeium imitatus qui, ut Salustius ait, cum alacribus saltu, cum velocibus cursu, cum equitibus se exercebat aliter enim par esse Sertorio nequivisset. Negat Cyrus militem nisi sudore praevio prandium aut coenam sumere, debere, ne delicatos et molles in militiam recipias.</p>
</div2>
<div2>
<head>De armatura militum.</head>

	<p>Curare autem princeps debet ut milites sui quam optime sint armati, nec minus ad propulsandos hostium ictus quam ad inferendos. Sine milite enim, et bene armato, vincere non potest, cum inermes de fuga magis quam de pugna cogitent. Immo vero tantae curae erat salus militum veteribus ducibus ut et poena et ignominia potius notaretur qui scutum, quam qui gladium in pugna abiecisset. Admonebatur frequenter miles ut primo sui ipsius curam haberet, ne quid incommodi pugnando acciperet; deinde hostem, quavis ratione posset, feriret. Quod certe facere non potest, nisi bene armatus fuerit. Ab Urbe condita usque ad tempus divi Gratiani et cataphractis et galeis muniebatur pedestris exercitus. Verum, ubi hoc genus armaturae gravius visum est et detectis pectoribus ac capitibus dimicarunt, oppressi facile a Gothis sunt multitudine sagittariorum. Tanti roboris pedestris exercitus habebatur, praesertim ex Romana disciplina armatus, ut murus non sine causa diceretur. Non enim facile bene armatus exercitus pelli loco potest: habebant sua arma rorarii et velites, habebant hastati, habebant principes, habebant triarii, habebant equites. Quam ob rem factum est ut, dum hoc genere armorum uterentur, orbi terrarum imperitarent; contra vero, ubi deliciis effeminati ferre armorum pondera nequivere, una cum imperio libertatem amiserunt. Quid sibi vult, quaeso, Zenophontis illa descriptio, quae et Medos et Assyrios et Persas ante pugnam proprio armorum genere instruit? Tota enim eius historia ad instituendum principem tum domi tum foris pertinet. Quid etiam sibi aliud vult illa similitudo qua ostendit bovem cornu percutere, equum pede, aprum dente, canem ore mordere declinareque a natura venientes ictus, quam homini data esse arma quibus et se tueri et hostem ferire possit? Lege cautum apud maiores erat, ut gradu militari, quo, horis quinque, viginti milia passuum conficiebantur, ferre pondus sexaginta librarum tum armorum, tum valli, tum impedimentorum cogi ab imperatore miles posset. Quod etiam Maro tuus his versibus ostendit: “Non secus ac patriis acer Romanus in armis Iniusto sub fasce viam dum carpit et hostem Ante expectatum positis stat in agmine castris”. Militem ergo, quem fortem et constantem vis, bene armato. Ferant thoracas et cassides pedites ipsi, maxime vero hastati, quo et tutius versari inter hostem et eorum equos suffodere longis hastis vel missilibus possint; qui ensibus dimicant, scuto, casside, ocrea sinistri pedis, tegmento dexteri brachii contenti sint. Loricati quoque casside, duabus ocreis brachiorumque integmento utantur; ii autem veruto aut longis hastis pro arbitrio dimicent. Tutius autem in acie versabuntur sagittarii cuiusvis generis, si thorace vel lorica et casside armati fuerint. Hos omnes ense et pugione munito, ut etiam comminus, si opus fuerit, vel si hastas fregerint arcus balistasve amiserint, dimicare et locum tenere possint. Equitum vero armatura talis esto: tyrones mediocribus in equis militantes ocreas, geleam brachiorumque integmenta habeant; loricam praeterea intercisam et id thoracis, quod pectus integit ut et dirigere lanceam in hostem possint et ictum adversarii costanter sustinere. Sunt qui lorica, casside et ocreis contenti sint: hos ego gregarios voco: in incursionibus ii, quam in proeliis utiliores et expeditiores ad agendam praedam sunt. Cataphracti tertio loco habentur et honestiore, eum ferme omnes veterani sint; ii totum corpus integunt quo tutius versari in acie possint. Utuntur et grandioribus equis quod graviores ipsi sint et confligere prope stataria pugna interdum necessarium sit.</p>
</div2>
<div2>
<head>De itinere militari.</head>

	<p>Cum autem ducere armatum exercitum in hostem provocantem sit necesse, qua id ratione fiat dicendum est, cum plura ferme, ut aiunt periti rei militaris, subeamus pericula in itineribus quam in acie: ibi enim attenti sunt omnes, illic negligentes et ob eam rem plerunque turbatis ordinibus magna capiuntur incommoda. Id ne accidat, oportet ducem esse sollertem ad omnia praecavenda. Quod percommode fiet si regiones, si vias, si montes, si convalles, si flumina nota habuerit. Duces praeterea viarum idoneos et fidos secum habeat atque ita obligatos ut nullo modo poenam, si meriti fuerint, aufugiant. Praemittendi et exploratores tum noctu tum die, qui omnia circumspiciant. Deprehendit enim Aemylius Paulus, dum in Bois castra haberet, ex volatu avium e proximis sylvis insidias subesse; deprehendit item Hasdrubal, Hannibalis frater, Romanorum equos strigosiores et corpora militum Claudianorum coloratiora ex via esse, licet imminens fatum vitare nequiverit. In locis planis praecedant equites, subsequantur pedites. In angustiis autem praecedant ipsi pedites, subsequantur equites. Impedimenta vero, calones, vehicula in medio collocentur, ita ut expedita pars equitum et peditum subsequatur. In medio quoque locari signa debent cum robustissima acie. A lateribus vero, si opus fuerit, firmissimis aciebus impedimenta et signa claudantur, ne ex transverso venientes hostes exercitum turbent. Sit antecedens agmen subsequensque semper ad dimicandum paratum ne repentino hostium impetu pertubentur militum animi. Illud quoque animatvertendum est, nedum una pars celerius incedit, altera negligentius, interrumpantur ab hostibus acies: hoc ne accidat tribunis et centurionibus curandum erit. Si quae loca in itenera sunt, quae ab hostibus insessa nobis obesse possint, celeriter occupentur, ne supra caput hostem armatum habeas. Cognoscenda sunt hostium consilia noctune an interdiu libentius moveant castra, equitatune plus an peditatu valeant. Locorum quoque intervalla, ad quae perventuri sumus, pernoscenda erunt, ne aut aestate penuria aquae laboretur aut hyeme difficiles et inviae paludes torrentesve occurrant, quibus ex rebus magna saepe incommoda exercitus capiunt. Si vado traicienda rapidiora flumina sunt, duae acies maiorum equorum superius et inferius collocentur: inter utranque transeant pedites, calones, impedimenta: superiores equites undam frangunt, inferiores raptos vi fluminis retinent. Fuere qui flumina fossis derivarent aut pontes struerent, sed id longiore mora fit et magna impensa.</p>
</div2>
<div2>
<head>Locus castrorum.</head>

	<p>Deligatur situs castrorum, si fieri potest, in loco herbido nec longe a sylvis aut a fluminibus ut percommode et pabulatum et lignatum et aquatum proficisci milites possint. Sit locus ipse salubris, sit ita commodus ut eo importari sine magnis praesidiis commeatus possint. Cavendum et a vicino monte, ne si ab hostibus occupatus fuerit nobis obsit. Considerandum item ne a flumine excrescente inundari castra possint. Nam Q. Metellus, immisso flumine ex loco superiore in castra hostium, victoriam adeptus est. Contra vero aversis plerunque fluminibus, cum siti laboraretur, et oppida hostium et castra sunt capta. Servilius enim Isaurum oppidum siti ad deditionem compulit, averso flumine quo hostes aquabantur. Alexander item, averso Euphrate flumine, quod mediam illabitur Babylona, urbem capit. Eisdem artibus usam Semiramim adversus Babylonios dicitur, cum a se defecissent.</p>
	<p>Si locus erit non inutilis, pro magnitudine exercitus castra ponantur, ne maiora minorave sint quam oportet. Si vicinus erit hostis, stet magna pars exercitus in armis, dum castra muniuntur vallo et fossa, dum praesidia in portis disponuntur: castra tamen levius, stativa diligentius muniuntur; et quia obire plura munera dux simul non potest, tribunis et centurionibus negotia mandet, tum in castris partiendis muniendisque, tum in retinendis contra hostes pro vallo copiis.</p>
	<p>Ducis tabernaculum in medio et eminentiore loco castrorum metatores locent, ut et inde conspici totus exercitus et eo tanquam ad caput ex totis castris brevi concurri possit aut ad consultandum aut ad accipienda edicta principis. Apud ducem signa ipsa militaria sint circumstetque cohors, quae et ducem et signa conservet. Sit et in castris forum rerum venalium, et id quidem liberum, ut eo importari omnia necessaria a mercatoribus possint, ne milites inopia coacti passim, ut fit, dilabantur. Adsint et medici, qui vulnera et valitudinem militum curent: hoc genus pietatis mirifice Cyrum commendat, qui partem sauciorum Gadatae curandos tradidit, partem ipse in tabernaculum suum recepit, adhibita omni ad sanandos cura. Hic adeo se militibus immiscebat interdum, ut omnium nomina memoriter pronunciaret, quod magno usui in praeliis interdum fuit dum militem nominatim dux ipse rei militaris peritus adhortatur. Dignosci hinc etiam potest quantum pietas et gratia principibus prosit: nam, cadente semel in proelio Cyro, consternato equo, sublato statim clamore omnes pro regis salute accurrentes acriterque pugnantes et inclinatam aciem restituere et ducem a manibus hostium vindicaverunt. Impossibile est enim non amari ab iis qui se amari sciant.</p>
	<p>Vigilias autem et custodias ita dux ipse disponat et partiatur ut omnium securitati et quieti aeque consulat. Non sinat gregarios aut calones pabulatum vel lignatum ire sine praesidio, praemissis etiam exploratoribus ne sui in insidias praecipitent et ab hostibus intercipiantur. Scire hostium consilia, copias et opes maxime ad ducem pertinet, quo bene gerendae rei occasionem captet quae in bello certe plurimum valet. Ex transfugis autem, pretio et pollicitationibus corruptis, id maxime perquirat adhibita sollerti diligentia ne a supposititiis transfugis decipiatur.</p>
</div2>
<div2>
<head>Disciplina militaris.</head>

	<p>At vero, quoniam non satis est militem legisse et exercitum comparasse, nisi disciplina militari in officio contineatur, videndum est qua id ratione fiat. Removendae sunt ab exercitu omnes voluptates, omnia instrumenta libidinis omniaque quae ad effeminandos animos pertinent. Quod Scipionem Aemylianum fecisse constat: exercitum enim licentia priorum ducum omnino corruptum ad veram frugem tandem perduxit, pulsis lixis, lenonibus et duobus milibus scortorum. Metellus quoque, bello Iugurthino, exercitum, indulgentia Sp. Albini corruptum, reformavit summovendo lixas; edictum praeterea proposuit ut servis dimissis omnes sua ferrent arma. Idem fecit Traianus, Probus, Aurelius, Alexander, corruptam militiam in integrum restituere conati: sed nihil aeque quam in arrogantes, contumaces, negligentes, timidos, emansores, desertores et transfugas animadvertere.</p>
	<p>Q. Fulvius Flaccus censor Fulvium fratrem senatu movit, qui a cohortem legionis, in qua tribunus militum fuerat, iniussu consulis domum dimisit. Clearchi Lacedaemonis sententia est tribunum, centurionem et militem plus debere imperatorem vereri quam hostem ipsum: aliter vero brevi labefactatum iri disciplinam militarem. L. Capurnius Piso, in Sicilia contra fugitivos pugnans, Titium praefectum equitum, qui fugitivis quibusdam arma dederat, abscissa toga detractaque tunica, nudis pedibus stare a mane usque ad vesperam apud praetorium suum iussit, hominem deinde, ademptis turmis quibus praefuerat, in alas funditorum transcripsit. Milites qui Rhegium occupaverant, mortuo Bdelio duce eiusque scriba M. Caesio imperatore electo, continuis quinquaginta diebus virgis caesi sunt ac tandem securi percussi; edictum praeterea est ne quis eorum mortem lugeret.</p>
	<p>Tantae severitatis Romani illi veteres fuere, ut contumaciam militis adversus ducem vel praesidem capite plectendam censerent, quod et legibus cautum est. Si vitem, inquiunt, tenuit miles, dum castigatur militiam mutat. Si ex industria fregit vel manum centurioni intulit, capite punitur. Item qui agmen excessit, vel fustibus caeditur, vel mutare militiam cogitur. Praeterea si quis vallum transcendit, aut per murum castra ingreditur, capite punitur; qui fossam traiecit militia reicitur. Qui atrocem militum seditionem concitavit, capitalis est ut turbator pacis et quietis. Si intra vociferationem aut levem querelam seditio mota est, tunc gradu militiae reicitur. Idem etiam fit, cum multi milites in aliquod flagitium conspirarunt. At si qui fuerint, qui propositum eorum protegere conati sint, capite puniantur.</p>
	<p>Negligentia quoque et segnities in milite crimen erat. Nam P. Rutilius consul ad repetenda auspicia Messanam transiturus, obsidioni Liparitanae P. Aurelium Penniclam, sanguine sibi coniunctum, praefecit eundemque postea, virgis caesum, munere inter pedites fungi coegit, quod eius culpa agger incensus et castra paene capta sunt. Idem quoque bello fugitivorum Q. Fabium generum suum, qui arcem Tauromenitanam negligenter amiserat, provincia deiecit.</p>
	<p>Timiditate vero omnino carere milites suos voluere. Nam Q. Messius quinque cohortes apud Trebiam statione deiectas in eundem locum redire iussit edixitque ut si qui ad castra confugeret, pro hoste haberetur. Bello Tarentino captivos a Pyrro redditos ita partitur senatus ut, qui equo meruerant, pedites fierent; qui pedites, funditores essent et ne quis eorum in castris tabernacula haberet neve locum extra castra assignatum vallo cingeret, ne tentorium ex pellibus haberet. Redire autem in pristinum statum militiae possent, si prius bina spolia ex hoste reportassent. Cannensi quoque bello, omnes qui rem publicam deseruerant, senatus relegavit; Marcelli vero precibus vix optineri potuit ut eorum opera in obsidione Syracusarum uteretur, hac lege tamen, ne militia donarentur neve in Italia, donec in ea hostis esset, redirent. Idem etiam senatus septem milia captivorum ab Hannibale non magno pretio redimere abnuit, quod turpiter vivere quam bene mori maluissent. Quid enim aliud mandabant filiis ad bellum euntibus Spartanae mulieres, quam ut aut victores redirent aut in armis morerentur? Nam quid turpius viro esse potest quam fugere, ex cuius fuga interdum totus exercitus opprimitur? Dimicantes enim, ut ait Zenophon, salvi fiunt fugientes vero caeduntur et ignaviae poenas dant. Sed quoniam a desertoribus et emansoribus maxima interdum damna exercitibus eveniunt, proponendae edicto militares poenae sunt; hae autem tales habentur: castigatio, pecuniaria mulcta, munerum interdictio, militiae mutatio, gradus deiectio, ignominiosa missio. Mitti enim in metallum aut ad opus metalli torqueri aut suspendi miles etiam delinquens nullo modo debet, cum hae servorum et latronum sint poenae. Emansorem eum appellant iureconsulti, qui diu vagatus reducitur. Germani Caesaris edictum militem desertorem faciebat qui diu aufugisset, ut is inter emansores haberetur. Sed si quis adeat et sese offerat sive deprehensus offeratur, poenam desertionis evitat nec interest cui se offerat et a quo comprehendatur. Levius itaque delictum emansionis habebatur ut erronis in servis, desertionis gravius ut in fugitivis. Examinantur autem causae emansionis et cur et ubi fuerit et quid egerit quaeritur. Valitudini et pietati in parentes et affines datur venia. Et si fugientem gregarium persequutus est, tyroni tamen ignoranti adhuc militarem disciplinam facilius quam veterano ignoscitur. Qui in pace deseruit eques gradu pellendus est; pedes militiam mutat. Qui in bello id admisit, capite puniendus. Gravius punitur qui desertioni vel furtum vel plagium vel aggressuram vel abigeatum addiderit; qui commeatus spatium excessit emansoris vel desertoris loco habendus est. Dierum tamen quibus tardius reversus est temporis item navigationis et itineris ratio habetur, et, si se probet valitudine impeditum vel a latronibus detentum, restituendus in integrum est. Is quoque qui in exploratione emanet, hostibus insistentibus, cum id fiat cum periculo totius exercitus, capite puniatur. Eadem poena affici et ii debent, qui, cum exploratores sint, secreta nunciant hostibus: proditores enim sunt. Qui stationis munus reliquit, plus quam emansor est; qui excubias deseruit, capite punitur.</p>
	<p>Moderandae tamen hae poene sunt ducis arbitrio, cum genus humanum propensius ad clementiam quam ad severitatem esse debeat. Sed quoniam tempestate nostra magnus est transfugarum numerus, quovis supplicio eos arcendos censeo cum avaritia moti huc et illuc, tanquam ignavi fuci et alieno gaudentes, cursitent. Eo enim quis celebratior et fortior habetur, adeo corrupta est militaris disciplina, quo pluries transfugerit.</p>
	<p>Si quis igitur ad hostes confugisset et rediisset, more veterum torquebatur et ad bestias vel in furcam postea damnabatur, quanvis nil horum miles pati debeat. Verum ii non ut milites sed nequissimi fugitivi tractandi sunt. Captus etiam, tanta erat severitas disciplinae militaris, cum redire posset, si non rediisset pro transfuga habebatur. Mitius tamen agendum censuit Q. Fabius Maximus, qui omnibus e praesidiis Romanis ad hostes fugientibus manus abscidit, quo reliquis ne deficerent terrori et exemplo essent. Severior est habitus Aphricanus superior qui, devicta Karthagine, transfugas Romanos crucibus affixit et Latios securi percussit. Aphricanus vero posterior, eversa Karthagine, transfugas exterarum gentium in spectaculo feris obiecit. Eosdem Paulus Aemylius, victo Perseo rege Macedonum, elephantis atterendos dedit.</p>
	<p>Ne igitur in militia tua tale aliquid accidat, tibi et praefectis tuis curandum erit ut et milites ad edictum in castris se contineant, custodias et vigilias servent, explorationes fideliter agant, in proelium audacter prodeant, locum ne deserant. Circumire interdum vigilias et stationes militum invisere, frumentationibus commilitonum interesse, querelas eorundem audire, castigare vel consolari contumaces aut afflictos ducis et centurionum proprium est. Verum cum tot labores, tot pericula, tot vulnera pro salute communi milites adeant et accipiant, nullo modo suo stipendio, suis honoribus, suo praemio defraudandi erunt ne ingrati videamur. Hanc ob rem ex censu stipendia primum sunt inventa, concessi triumphi, concessa trophaea, dati annuli, dati torques, datae armillae, dati equi frenis et phaleris aureis insignes, unde ego equestrem ordinem habuisse originem puto, donata boum iugera, datae immunitates. Hinc multae coronae prodiere: scilicet triumphalis, obsidionalis, civica, muralis, castrensis, navalis, ovalis; quibus pro rebus sese obicere periculis milites solent.</p>
	<p>Nollem a Romanis congiarium datum esse et donativum, quo delinimento militia Romana corrupta est, cum eo milites ad se ambitiosissimus quisque facile alliceret, quo plura largiretur occupandi imperii causa. Sed boni milites, veterani vero maxime, in pretio sunt habendi. Ii enim inter caetera etiam in delictis praerogativam apud veteres habebant, nedum in meritis. Dari enim ad bestias aut fustibus caedi nequaquam poterant. Honesto sacramento militiae solutis data immunitas etiam in illis civitatibus, apud quas incolae sunt, valet. Veteranis enim, ut ait Martianus, et liberis veteranorum idem honor habetur qui et decurionibus. Hos ego, equites praesertim, pluris facere soleo quam quodvis genus hominum, cum in his solis aliquid pristinae virtutis ex hac hominum faece reluceat.</p>
</div2>
<div2>
<head>Stratagemata.</head>

	<p>Valent et in bello subita consilia, quae Graeci stratagemata vocant; nec in proeliis modo terrestribus, sed etiam in pugna navali, in expugnandis oppidis defendendisve, in retinendis in fide provinciis, in explorandis consiliis hostium, in traducendis copiis, denique in rebus omnibus quae ad militiam pertinent. Imperavit M. Cato omnibus civitatibus Hispaniae, quas fiducia murorum videat rebellaturas, ut moenia diruerent missis ad omnes eodem die litteris, ita tamen ut non idem imperatum omnibus intelligerent. C. Caesar Alexandrinorum fidem suspectam habens, cum recipere se ad suos tuto non posset, fiduciam prae se ferens, publica eorum loca cum admiratione intuebatur. Metellus Pius, dum in Hispania bellum gereret, interrogatus quid postera die facturus esset, “tunicam” inquit “meam si loqui posset conscinderem”.</p>
	<p>Traducere exercitum per loca hostilia interdum necesse est, unde maiorum astu utendum censeo. Reliquit buccinatorem L. Sylla, qui vigilias divideret atque ita deceptis hostibus suos bello sociali incolumes eduxit. Simulans deditionem, Hasdrubal Cl. Neronem transmissis paulatim copiis decepit. Ligures per diversa loca buculas laqueis ad arbores ligarunt, quo frequentiore mugitu speciem remanendi praeberent atque ita Romanorum manus evasere. Elusit quoque Fabium Hannibal alligatis virgultorum fasciculis cornibus boum igneque iniecto. Fulvius Nobilior Lucanos insequentes datis direptioni impedimentis occidit.</p>
	<p>Cogit et necessitas rerum deficentium usum supplere. Massilienses, Rhodii, Carthaginienses, Aquileienses, deficientibus funibus ob inopiam sparti, crinibus mulierum in torquendis sagittis sunt usi. M. Antonius Mutina profugus cortices pro scutis militibus suis tradidit. Serenda et inter hostes discordia est. Nam et Coriolanus patritiorum agros intactos reliquit et Hannibal ab agris Fabii Maximi abstinuit, quos idem Fabius publicari iussit et legati Romanorum ad Antiochum missi, crebris cum Hannibale colloquiis habitis, hominem regi suspectum reddidere. Retinendi interdum milites etiam commento sunt. Nam Dacorum dux, efflagitantibus militibus suis pugnam adversus Romanos civili discordia laborantes, duos commisit canes, quibus decertantibus supervenit lupus: canes autem omissa concertatione lupum simul acriter petunt. Dissolvere conceptum metum ex augurio vel prodigio necesse est: quod fecisse Caesarem constat qui, navem conscendens lapsus, “teneo te “ inquit “terra mater”; qua interpretatione ostendit se repetiturum eas terras a quibus proficiscebatur. Epaminondas instante adversus Lacedaemonios pugna, cum sedile in quo consederat succubuisset idque vulgo pro tristi significatione acciperetur, “sedere” inquit “vetamur”. Praedixit defectum lunae Sulpitius Gallus, ne ostento milites perterrerentur. Idem fecit Agatocles in Africam traiciens. Cum in castra Periclis fulmen decidisset, ob eam rem milites turbarentur, dux ipse, duobus simul lapidibus elisis excussoque igne similem ait esse vim fulminis.</p>
	<p>Cavendae, et quam diligentissime quidem, hostium insidiae, quibus et magni exercitus persaepe conteruntur. Superat Fulvium Hannibal et interficit cum septem milibus Romanorum. Delesset idem Hannibal ex insidiis Minutii magistri equitum copias, nisi Fabius dictator laborantibus subvenisset. Numidarum transfugae, Cannensi pugna in postrema acie locati, arreptis cadentium scutis et gladiis Romanos a tergo adorti, victoriam Hannibali peperere. Ventidius simulata fuga, Parthos et Labienum repressit. Cum toto exercitu Curio periit insidiis a Iuba circumventus. Valet et dissimulatio in ipsa pugna, cum aliquid sinistri nobis acciderit. Quod Tullum Hostilium adversus Fidenates proelio decernentem fecisse costat, cum Albanos Metio Suffetio duce transire ad hostem vidisset, id fieri magna voce iussu suo praedixit ut hostem circumveniret atque ita, parta victoria, de proditore Metio poenas sumpsit. Idem fecit et Sylla, fugiente ad hostes praefecto equitum et vicit. Oppresere hostes Macedonum equites transfugas, cum Lucullus ostendisset signum pugnae a se propositum. Nostra quoque aetate Franciscus Sfortia impulit Alphonsum regem iniecta suspicione proditionis ut Troiulum et Petrum Brunorum transfugas in insulam deportaret.</p>
	<p>Ut nostri quavis ratione in bona spe retinendi sunt ita hostes omnino ad desperationem sunt traducendi. Claudius Nero, proiecto intra munimenta Hannibalis fratris Hasdrubalis capite, desperationem et duci et militibus iniecit. L. Sylla ad desperationem iniciendam iis, qui Praeneste obsidebantur, capita caesorum ducum praefixa lanceis ostendit. Retinendi et in fide suspecti, honesta aliqua ratione: quod fecisse Alexandrum constat qui in Asiam traiecturus Thracum optimates ne rebellarent secum duxit. Reddi virginem sponso Indibili Scipio in Hispania mandavit, aucta dote redemptoria pecunia: qua ex re magnam partem provinciae ad se traduxit. Imperator Caesar Augustus eo bello, quo victis hostibus cognomen Germanici meruit, cum in finibus quorundam castella poneret pro fructibus agrorum, quos vallo comprehendebat, pretium solvi iussit.</p>
	<p>Fatigandi et hostes clamore ac simulatione pugnae: quod Titum Quintium fecisse constat, qui positis pro statione calonibus frequenti clamore, ita hostes noctu defatigavit, ut eos sequenti die facillime fuderit. Proponere haec consilia priusquam in pugnam descenderemus satius mihi visum est, ut esses ad praecavendum ad agendumve omni ex parte instructus.</p>
</div2>
<div2>
<head>De pugna.</head>

	<p>Verum antequam pugnam ineas, convoces ad te viros oportet in re militari praestantes eosque consulas quid maxime agendum censeant. Explorandi et militum animi, quorum fiducia vel metus vultu, verbis, incessu motuque cernitur. Videndum et quid tui et quid hostes possint, qui magis armati exercitative, equite plus an pedite valeas. Si equite plana elige et patentia loca; si pedite angusta et montuosa vel fossis arboribusque impedita. Considerandum etiam sintne hostes temerarii an cauti, audaces an timidi, callidi an inconsulti, cum variis modis pugnam inire oporteat. Sed ante omnia praecavendum tibi erit ne timorem et desperationem prae te feras. Ostendenda spes est et certa victoria ante oculos ponenda. Curanda praeterea militum corpora sunt cibo potuque ut et audaciores fiant et diutius labores tolerent; quod facere non possunt ieiuni et inanes, ut ex pugna ad Trebiam apparuit. In proelium descendenti, quacunque arte fieri potest, capiendi sunt hostes insidiis, dolo fraudeque fallendi; furto ac rapinis exhauriendi; pernoscenda sunt hostium consilia, tua vero occultanda. Cogitandum tibi noctu est quid sit agendum die, mutanda interdum consilia ac subito quidem, cum aliter eventurum videas quam cogitaras. Cohortandi sunt ad proelium milites: ducum verba praesentiaque maxime militem incitat. Rapienda opportunitas est, cum mora et tarditas multis ducibus occasionem bene gerendae rei abstulerint. Qua vero in re hostem superas ea potissimum instandum est, quod Alexandrum et Caesarem fecisse constat. Nam ii semper dimicare contra tyrones hostium parati fuere, quod veteranorum suorum virtutem exploratam habebant. Idem etiam faciebant si in locis patentibus plus valuissent equitatu, si peditatu in angustiis.</p>
	<p>Cavendum est etiam ne milites antequam manum conserant vel cursu vel saltu vel aliquo pondere defatigentur. Primus, si id ex usu arbitrabere, acies pro vallo extendito locis superioribus unde tela in hostem facilius mittantur. Hac enim ratione et hostibus metum incuties et tuos audaciores reddes faciesque ut hostem ferre discant ne primo aspectu, quod plerisque exercitibus accidit, terreantur.</p>
	<p>Sed antequam aciem explices tria inspicias oportet: ventum, solem et pulverem. Sol adimit visum, ventus tela remoratur aut distorquet, pulvis dimicantium oculos et ora replet. Haec incommoda obicienda sunt hostibus: quod fecisse Hannibalem constat qui et ad Trasimenum ventum et nymbos et ad Cannas ventum et pulverem Romanis dimicantibus obiecit ac magnis cladibus superavit. Vicisse et Cymbros Marium constat vento in pugna ac pulvere vexatos.</p>
	<p>Variae sunt componendarum acierum rationes. Sunt qui veteranos statim in prima acie locent ut fortitudine sua primo congressu reliquos audaciores faciant. Verum satius est hos ad omnem casum reservare ne spem defatigati exercitus in tyronibus collocemus. Praemittendi ergo sunt levis armaturae milites atque his concalefaciendi sunt omnium animi minore iactura si superati fuerint. Subsequantur deinde cataphracti minus probati, animos ex dimicantibus tyronibus et subsequentibus veteranis sumpturi. Tantum autem inter se distent acies ut neque interluceant raritate neque densae sese invicem impediant. Si dimicatur loco patenti, equitum alae integant pedites ab incursu hostium, quo et tutius dimicare et hostilium equorum latera suffodere liberius possint: quod patrem tuum fecisse aiunt eo proelio quo Venetos ad Villam Bonam superavit. Adsint et sagittarii et funditores cuiusque generis, qui eminus hostem feriant summoveantve quo nostri tutius progrediantur. At si in angusto conseritur manus, in medio stent equites, a lateribus pedites, maxime vero hastati et qui iacula torquent, cum ii vel in paludibus etiam et fossis niti in adversarios possint. Procurrere inter acies videreque ne quid incommodi accipiatur ducis officium est, quem non nisi in magno discrimine opponere sese hosti oportet, cum in uno ducis capite salus omnium versetur.</p>
	<p>M. Furius Camillus, inclinata iam suorum acie, signifero in Volscos et Latinos tracto, suos de fuga cogitantes movit; idem fecit et Q. Capitolinus in Phaliscos. Scipio apud Numantiam suos in castra fugientes pro hoste se habiturum dixit, nisi redirent in proelium, quo edicto eos ad fortitudinem compulit. Sylla, cedentibus iam legionibus, hoste Archelao, in primam aciem procedens magna voce inquit: “si quis a vobis, milites, quaesierit ubi imperatorem reliqueritis dicite pugnantem in Boetia”. Hoc pudore moti Syllam omnes sequuti sunt. Divus quoque Iulius pedes etiam ante aciem interdum prosiliit, ut suos pudore in proelio retineret. Philippus Macedonum rex cum Scythis dimicaturus fidissimos equitum a tergo posuit, ne quempiam a proelio excedere paterentur.</p>
	<p>Quod si fortuna tibi arriserit fac scias uti victoria, nec imitere Hannibalem sed Martium equitem Romanum qui, disperatis in Hispania rebus ob interitum duorum Scipionum, et duos hostium exercitus delevit et bina eorum castra sine mora diripuit. Et quia clausis ob desperationem audacia interdum crescit, illa Virgilii sententia “una salus victis nullam sperare salutem”, danda est nonnunquam hostibus fugiendi via ut tutius palati vel capiantur vel trucidentur ex senatus sententia, qui, Camillo consule, censuit transvehendos esse Gallos dandamque hostibus viam ne desperatione ad virtutem converterentur. Idem quoque fecit Martius eques Romanus in Hispania, idem Caesar qui Germanos inclusos fortius pugnantes laxatos postea palantes cecidit. Laxavit et ordinem Hannibal ad Trasimenum. Hac quoque ratione usum ferunt Antigonum contra Aetolos, Agesilaum contra Thebanos, Aemylium consulem contra Hetruscos, Themistoclem contra Persas.</p>
	<p>Unum vero maxime in re militari observandum est, ne in proelio milites tui etiam victores cupiditate praedae ordines relinquant, quae res magnae calamitati magnis exercitibus interdum fuit. Instandum perterritis hostibus memineris, ne mora animos et spatium ad redintegrandam aciem sumant. Quod si ex aequo pugnatum fuerit, cum nullum maius periculum in re militari sit quam receptui canere, utpote qui prior acie excedit suis animum minuit, hostibus auget: fingas oportet te acies revocare vel quo hostes circumvenias vel meliorem locum ad pugnandum occupes. Hoc si ex sententia non cessit satius erit duas vel tres acies periculo obicere, donec se reliqui in castra recipiant, quam totum exercitum amittere. Parta autem victoria nemo praemio honoreve fraudandus est, ne et seditio in exercitu oriatur et milites segniores ad res agendas reddantur.</p>
</div2>
<div2>
<head>De expugnandis oppidis et obsessis in fide retinendis.</head>

	<p>At si fugati hostes per oppida dilabuntur, eo statim admovendae erunt copiae, cum facile sit perterritos etiam in quovis munitissimo loco superare. Quintius enim consul uno impetu Antium expugnavit. Fecit et idem Cato in Hispania: nam multa oppida uno conatu occupavit. Neque enim ob brevitatem temporis hosti licuit vel muros firmare vel portas munire vel fossas oblimatas purgare vel missilia parare vel pluteos in muris disponere saxave, bitumen, sulphur, picem, quae liquefacta effundi in accedentes solent. Tolerare etiam diutius obsidionem, si ita acciderit, non poterunt; maxime vero cum ea ratione quam diximus frumento etiam vino, carne, lardo, caseo, leguminibus, sale, aqua interdum et lignis carere soleant.</p>
	<p>Quod si id praeter sententiam acciderit, eliciendi primo erunt pollicitationibus et praemiis ad proditionem hostes ipsi. Hac enim ratione et Papyrius Cursor Tarentum cepit, corrupto Milone praefecto Epirotici praesidii. Eandem quoque urbem per proditionem Hannibal occupat, refracta a venatoribus porta qui hostem intromisere. Cepit et Tarquinius Gabios, immisso filio qui odium in patrem simulabat. Reducendi et hostes quovis modo fieri potest ad inopiam sunt: nam Fabius Maximus, vastatis Campanorum agris, cessit donec sementem facerent, quam renatam statim prostravit. Dionysius quoque, simulata cum Rheginis pace ac impetrato ab iis pro classe commeatu, tam diu in ea spe eos detinuit, donec fame ad deditionem compellerentur. Iisdem artibus usum ferunt Alphonsum eo bello quo Senensium causa urgere Florentinos putabatur. Urbem enim Senarum exhaustam commeatibus, quos in castra regia assidue mittebant cives, velle capere, non Florentinos opprimere visum est. Oppugnaturus Leucadiam Alexander, multitudinem ex castellis circumquaque captis, eo confugere patiebatur: quo factum est ut civitatem commeatum inopia pressam caperet. Redire et cives Mediolanenses digredi conantes in urbem Franciscus Sfortia compulit, quo citius eos caritate rerum ad deditionem impelleret.</p>
	<p>Valet etiam multum fiducia ipsa in bello: nam Gracchus, Lusitanis dicentibus se in annos decem cibaria habere, minabundus inquit: “undecimo die vos capiam”; hac fiducia territi sese Graccho tradidere. Iuvat et interdum simulatus metus. Scipio enim, Hannibale in Aphricam reverso, simulato metu, hominem colligere milites qui in praesidiis erant et in castra venire compulit. Quo facto et multas urbes opera Massinissae cepit et eum ad certamen eliciens superavit. Cornelius quoque Ruffus, Crotonem diu oppugnatam ob desperationem reliquere visus est: hanc ob rem deducto ab oppidanis praesidio, reversus urbem vi occupat.</p>
	<p>Misisse autem nuncios magno emolumento obsessis interdum fuit. Nam missus Pontius Comius ad Camillum per saxum Tarpeium, trasnato Tyberi, rediit ac paulo post eum cum exercitu affuturum nunciavit. L. Lucullus, Cizicenas a Mithridate obsessos admonuit se cum exercitu adventare, misso per mare nuncio septem milia passuum super utres invicem connexos. Mittebat et litteras per columbam famelicam ad Decium Brutum Mutinae obsessum Hircius consul: avis enim edendi avida eo advolabat collo litteras ferens.</p>
	<p>Facit etiam necessitas ut variis modis commeatus obsessis immittantur. Obsidente namque Casilium Hannibale, cum Romani doliis farinam immitterent atque eam catena hostis exciperet, immisere nuces quibus sotiorum famem sustentarent. Dissimulanda est etiam interdum ab obsessis inopia. Romani enim a Gallis obsessi panem ad faciendam copiae fidem in castra hostium coniciebant. Idem fecere Athenienses bello Peloponnesiaco. Retinentur plerunque in officio dubiae fidei socii liberalitate et beneficentia. Marcellus enim Nolanum militem, ob beneficia ab Hannibale clade Cannensi accepta, impellere Nolam ad defectionem conantem, beneficentia in fide continuit.</p>
</div2>
<div2>
<head>De instrumentis bellicis.</head>

	<p>Ad expugnandas autem urbes etiam munitissimas usi maiores sunt testudine, ariete, vinea, cuniculis, musculis, turribus, contabulatis, scorpione, catapulta, balista, fundis, phalarica. Verum nullum bellicum instrumentum eo melius est quod, paulo ante centesimum annum, certantibus inter se Genuensibus et Venetis, a Germano quodam inventum est. Bombardam a sono vocis nostri vocant, cuius ictus nullus vallus, nullus agger, nullus quantumvis latus et praealtus murus sustinere potest. Ausim dicere Romanos viros pugnacissimos, si hoc tormenti genus habuissent, etiam cum diis ipsis fuisse certaturos. Audisti nuper expugnatam esse a Thurco Chalcidem Euboeae, quam nostra aetas Necropontem vocat, cum magno totius rei publicae Christianae damno et dedecore: hoc non tam virtute militum barbarus ille saevissimus obtinuit, quam huiusmodi instrumentorum violentissimis ictibus, quibus uno ferme mense oppidum a Venetis, summa impensa iam annis quindecim munitum, solo aequavit ac cepit. Captis autem per vim castellis, parcendum erit omnibus arma ponentibus veniamque petentibus, maxime vero aetati imbelli, quod non facit foedissima rabies Thurcorum qui tanquam rabidae tigres ex proelio nil aliud quam Christianorum sanguinem haurire contendunt.</p>
	<p>Is enim, quemadmodum dixi, honestae pugnae finis esse debet, ut parta victoria in pace vivamus eosque quos in proelio vicerimus conservemus, ne immanes habeamur; qua in re Carthaginienses, Scythae, Thraces, Cymbri, Teutones maxime sunt reprehensi. Scribere autem ad te de paranda classe navalique proelio nequaquam pertinere visum est, cum a maritimis locis absis. Quo enim in bello tibi usui esse possunt onerariae naves? quo biremes, triremes, quadriremes, quinqueremes? quo naves liburnicae, quo myoparones et celoces?</p>
	<p>Armare interdum nescio quas scaphas fluviales necesse est, quas ligneis quibusdam castellis pressas non facile est huc et illuc impellere, adeo graves sunt; galeones Padi accolae has vocant. Integuntur interdum naviculae quaedam ex toto: has ob eam rem gattos vocari putaverim, quod qui in his sunt et pontes succidunt et ignem hostium navibus vel pistrinis clanculum iniciunt. Traicere flumina ratibus ob altitudinem et rapiditatem interdum necesse est: ad hunc usum, si erit opus, paratas habeas oportet, ne flumina ipsa vel lacus navium vel portuum indigentia et occasionem bene gerendae rei, quae, ut saepius dixerim, in bello plurimum valet et victoriam tuam remorentur. Quam omni ex parte faustam et felicem volumus.</p>
</div2>
</div1>
</body>
</text>
</TEI.2>
