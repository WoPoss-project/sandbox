<?xml version="1.0" encoding="utf-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
   <teiHeader>
      <fileDesc>
         <titleStmt>
            <title>Della morale letteraria</title>
            <author>Ugo Foscolo</author>
         </titleStmt>
         <extent>141807 Kb in UTF-8</extent>
         <publicationStmt>
            <publisher>Biblioteca Italiana</publisher>
            <pubPlace>Roma</pubPlace>
            <date>2008</date>
            <idno>bibit000375</idno>
            <availability>
               <p>Questa risorsa digitale è liberamente accessibile per uso
                        personale o scientifico. Ogni uso commerciale è vietato</p>
            </availability>
         </publicationStmt>
         <seriesStmt>
            <title>Collezione BibIt</title>
         </seriesStmt>
         <sourceDesc>
            <bibl>
               <title>Lezioni, articoli di critica e di polemica : 1809-1811</title>
               <title type="part">v.</title>
               <author>Foscolo, Ugo</author>
               <editor id="ed">Santini, Emilio</editor>
               <publisher>F. Le Monnier</publisher>
               <pubPlace>Firenze</pubPlace>
               <date>1933</date>
               
            </bibl>
         </sourceDesc>
      </fileDesc>
      <encodingDesc>
         <samplingDecl>
            <p>Tutti i materiali paratestuali della fonte cartacea non riconducibili alla
                responsabilità dell'autore dell'opera sono stati soppressi nella versione
                digitale</p>
         </samplingDecl>
         <editorialDecl>
            <correction method="silent" status="medium">
               <p>Livello medio: controllo a video con collazione con edizione di
                        riferimento</p>
            </correction>
            <quotation form="data" marks="all">
               <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
            </quotation>
            <hyphenation eol="none">
               <p>I trattini di sillabazione a fine riga sono stati soppressi e le parole
                        ricomposte</p>
            </hyphenation>
         </editorialDecl>
         <classDecl>
            <taxonomy id="CGB">
               <bibl>Classificazione generi BibIt</bibl>
            </taxonomy>
         </classDecl>
      </encodingDesc>
      <profileDesc>
         <creation>
            <date>800</date>
         </creation>
         <langUsage>
            <language id="ita">Italiano</language>
         </langUsage>
         <textClass>
            <keywords scheme="CGB">
               <term>Trattati</term>
            </keywords>
         </textClass>
      </profileDesc>
      <revisionDesc>
         <change>
            <date>2007-06-08T00:00:00.000+02:00</date>
            <respStmt>
               <name>Novadata systems</name>
            </respStmt>
            <item>Digitalizzazione - OCR</item>
         </change>
         <change>
            <date>2007-12-18T00:00:00.000+02:00</date>
            <respStmt>
               <name>BIBIT</name>
            </respStmt>
            <item>Correzione linguistica</item>
         </change>
         <change>
            <date>2008-01-28T00:00:00.000+02:00</date>
            <respStmt>
               <name>Marta Zanazzi</name>
               <name>BIBIT</name>
            </respStmt>
            <item>Codifica XML - Codifica manuale</item>
         </change>
         <change>
            <date>2008-02-07T00:00:00.000+02:00</date>
            <respStmt>
               <name>Carla Deiana</name>
               <name>BIBIT</name>
            </respStmt>
            <item>Validazione</item>
         </change>
      </revisionDesc>
   </teiHeader>
   <text>
      <body>
         <div1 n="Della morale letteraria">
            <head>DELLA MORALE LETTERARIA.</head>
            <div2 n="Lezione prima">
               <head>LEZIONE PRIMA.</head>
               <argument>
                  <p>LA LETTERATURA RIVOLTA UNICAMENTE AL LUCRO.</p>
               </argument>
               <p>Se la fortuna, a cui l'umana vita deve le più volte obbedire, non mi avesse distolto da' primi divisamenti, io mi sarei giovato almen di quest'anno per dichiararvi praticamente que' principj, la somma de' quali vi significai nella prima lezione, e che soli mi sembrano necessari alle lettere. Pari al mio desiderio di consigliarvi era il vostro d'udirmi, appunto quando l'opportunità di compiacere a voi e a me stesso si andò dileguando; ed il tempo, che scemò a noi tutti una parte di vita, rapì a me la migliore e per sempre. Ch'io non potrò più spendere omai le poche mie forze in vostro vantaggio, nè parlarvi sovente, nè spirarvi nell'animo, non dirò le più utili istituzioni di letteratura, ma certamente l'amore delle lettere e l’amore della patria, dacchè l'uno non può mai andare disgiunto dall'altro. Avrei così stabilito tra voi e me un patto d'alleanza sotto gli auspicj delle Muse e dell'Italia, sì che quand'anche dopo questi mesi non mi fosse più dato di rivedervi, quand'anche le mie opinioni dissentissero dalle vostre, il patto rimarrebbe santificato in voi dalla memoria della mia buona volontà, ed in me dalla gratitudine per la vostra fiducia nell'ascoltarmi.</p>
               <p>Or a me non rimane che di vedervi ancor poche volte, ma senza lusinga d'avere spazio ad ammaestrarvi in ciò ch’io posso sapere; però non dissimulo ch’io colgo questi ultimi avanzi di tempo non per altro che per mirarvi qui radunati, e vivere almen quanto ancor posso tra voi, e confortarvi ad amare nobilmente le lettere, e con l’amor vostro per esse, e con le speranze che il vostro numero e la vostra giovinezza mi porge confortarmi io pure a non abbandonarle in sì difficili tempi. Poichè ormai le inquiete vicissitudini degli Stati, e il decadimento delle arti d'immaginazione, e il freddo calcolo delle scienze a cui par che si vogliano sottoposte tutte le grandi e generose forze degl'ingegni, e le fazioni delle scuole letterarie, e la scarsezza degli uomini grandi in letteratura mi avvisano che difficilissima è la gloria e scarsi gli emolumenti della letteratura; che chiunque la coltiva non deve riguardarla come feconda di onori, di comodi e di riposo, ma soltanto come consolazione del cuore, ed aiuto alla costanza della mente e alla interna dignità della vita.</p>
               <p>Ma pure anche questo nobile e discreto fine a cui, rinunziando ad ogni altro profitto, possiamo rivolgere i nostri studi, da quanti inciampi non è attraversato? L'ignoranza degli uomini potenti, l’invidia de' letterati avari e venali, le cieche vicissitudini che governano il genere umano, la perplessità finalmente delle nostre passioni congiurano sempre a smoverci da' forti proponimenti, e ad intorbidarci nell'animo la sorgente de' più secreti e disinteressati conforti.</p>
               <p>Questa considerazione su le difficoltà somme di procacciare a noi stessi la voluttà e la pace del cuore per mezzo dello studio mi trasse ad esaminare particolarmente per quali cagioni le lettere sì spesse volte tornino a tormento ed a vituperio, anzichè ad ornamento ed a gioia de' loro cultori. E nondimeno gli studi e l'esempio degli uomini illustri devono certamente insegnarci che il cuore solo e la mente sola sono gli artefici d'ogni opera degna d'immortalità. Non dobbiamo quindi tollerare che l'animo artefice d'opere nobili sia contaminato dall'invidia, dalla malignità, dalla venalità, dall'adulazione, dalla impostura, dalla menzogna, dalla servità e dagli altri vizi che deformano e spezzano tutti i nervi dell'intelletto. Or sia pure che sì fatti vizi sieno insanabili e provengano dall’indole particolare d'alcuni individui; non è però meno vero che molti animi generosi, quantunque soggetti alle altre passioni dell'uomo, sono pur sempre incontaminati da quelle sozzure: e questi spesso ci tocca di vederli infelici, appunto perchè sono perseguitati da coloro che più sono corrotti. Or se la loro sventura dipende dall'altrui malignità, non dovrebbero, a quanto pare, concedere che gli uomini vili abbiano in loro potestà la pace e la dignità de' generosi. Invece accade pur troppo il contrario; e quali sieno i mezzi di preservarci da questo giornaliero ed immeritato infortunio, credo prezzo dell'opera di esporveli, o giovani, discorrendoli oggi con voi dopo d'averli da gran tempo discorsi con l'esperienza degli uomini e con me stesso.</p>
               <p>Voi parteciperete fra non molto del grande commercio sociale, ove per volere della natura tutti gl’individui vendono e comprano reciprocamente le loro merci. L'opinione presiede al commercio come a tutta la nostra vita. Ma fra le merci che ritraggono la parte maggiore del loro prezzo dalla opinione, sono certamente quelle che le cure delle vostre famiglie e la vocazione del vostro ingegno vi mandano ad acquistarvi nelle scuole. Nè bisogna lunga esperienza a conoscere che ogni uomo tende di ricavare il maggiore vantaggio possibile dalle proprie merci; e che quindi quanto più la merce è soggetta ai prezzi d'opinione e di affetto, tanto più coloro che devono trafficarla devono anche studiarsi di adescarsi la migliore opinione e la benevolenza de' compratori. Or le lettere comportano tre specie di traffico. Si acquista per mezzo del loro capitale il diletto, il sapere e la dignità della mente; s'acquista la stima de' concittadini e la celebrità del nome tra' lontani e tra' posteri; s'acquistano gli onori, le cariche, gli emolumenti e tutti que' beni i quali giovano agli agi ed alla voluttà della vita. Chi avesse tanto capitale letterario e tanta industria e fortuna ad un tempo da fare unitamente questi tre traffichi sì ch'ei provvedesse nel tratto medesimo e alla felicità della mente e alla gloria del nome e alle commodità della vita, quei senza dubbio sarebbe giudicato sapientissimo e felicissimo tra gli uomini tutti. Ma la sapienza e la felicità non sono se non desiderio dell'uomo; non potrebbe essere sapiente o felice che quando cessasse di desiderare; invece vediamo che siamo creati per vivere in desiderio continuo; e la speranza e il timore, che sono elementi come dell'umana vita così del desiderio, sono ad un tempo veleni della sapienza e d'ogni tranquilla felicità.</p>
               <p>Resta dunque, o giovani, che l'uomo, rassegnandosi ai decreti della natura, tenti almeno di trarne il maggior vantaggio o il minor danno possibile. La letteratura è, come io credo di avere dimostrato, altamente inerente ai bisogni e alle facoltà dell'umana società; ed io la definirei la facoltà di diffondere e di perpetuare il pensiero. E quanto questa diffusione e questa perpetuità, eccitando le passioni e l’ingegno degli uomini, riesca a riunirli sempre più in società, ad alimentare l'operosa attività del loro intelletto, a propagare le poche verità che possiamo conoscere a far abborrire i vizi ed amar le virtù della umana natura, eccitando le più generose passioni e rintuzzando le più maligne, non fa d'uopo ch’io proceda a dimostrarvelo, da che parla la cosa stessa. Che se, come pensano i detrattori degli umani istituti, le lettere sono corrompitrici dell'uomo, questa colpa è ad ogni modo ad ascriversi alla eterna ed arcana natura, che ha dato ad ogn’uomo sì fatti bisogni e sì fatte facoltà; or finch'essi declamando non possono cangiare nè in ciò, nè in verun'altra cosa il sistema del mondo, noi ci contenteremo di tollerarlo virilmente, e di valercene accortamente, da che la natura nel tempo stesso ci ha dotati e di coraggio contro i mali inevitabili e di accorgimento per profittare dei beni toccati in sorte alla nostra specie.</p>
               <p>Sia dunque un bene o un male la vita, vero è che viviamo; sia bene sia male la letteratura, non è meno vero che nel mondo vi fu sempre e vi sarà finchè i pensieri e gli affetti degli uomini avranno bisogno di comunicazione reciproca. A noi spetta di far della vita e delle lettere l'uso migliore, o, se così più ci giova, d'abbandonarle; chè niuna forza o ragione può nè opporsi nè costringere a sì fatto divorzio. Bensì chiunque per naturale tendenza e per l'educazione ed i casi sociali s'appiglia all'esercizio d'un'arte, non può senza nota d'insensatezza trascurare quell'utilità che l'arte potrebbe recargli. E s'è già dichiarato essere sovrumana fortuna applicare la letteratura a tutti e tre i diversi traffichi di cui l'abbiamo veduta capace; ben si può acquistare per essa sapienza, o gloria, o voluttà, o due fors'anche di questi beni, non tutti ad un tempo; e se talvolta tutti, non mai certi e perfetti, quantunque a tutti aspiri infaticabilmente la nostra immaginazione. Or se in noi sta la scelta, scelgasi; e sopratutto scelgansi i mezzi che ci facciano prosperare nella parte di traffico da noi preferita, e ce lo preservino in modo che nè spada d'uomo, nè instabilità di fortuna valgano a rapircelo mai.</p>
               <p>Però se io non ebbi nè sì accomodata occasione, nè ingegno sì pronto di dichiararvi, com'io aveva intrapreso, i principj che guidano alla letteratura, crederò di soddisfare in parte al debito suggerendovi alcuni consigli, perchè, quando altro precettore o il vostro genio v'abbiano guidati alle lettere, possiate poi farle stromento della vostra prosperità. E a che mai giovano la bellezza, il valore, il sapere, la ricchezza; a che la stessa virtù, se questi beni non si rivolgano a calmare le infermità della nostra vita? Chi le possiede non potrà mai sacrificare con gratitudine alla natura e alla sorte se non quando sa di essere per esse men infelice; che se poi, come avviene assai volte, si convertono in danno ed in vergogna ed <add resp="ed">in</add> lagrime del possessore, quest'uomo è sciaguratissimo tra tutti gli altri, sì perchè non può de' suoi mali accusare che sè medesimo, sì perchè non sa a chi ricorrere per trovare rimedio alla propria follia. Or dunque profittiamo del tempo che ci rimane. Ricerchisi quale è il frutto migliore che i letterati per la propria felicità possono ricavare dalle loro arti.</p>
               <p>Tutta la letteratura d'ogni nazione consiste ne' poeti, negli oratori e negli storici; l'eloquenza è la facoltà che dà colorito, disegno ed anima a queste tre parti della letteratura. Qualunque siane la materia che i poeti, gli oratori e gli storici trattino, non rileva; purchè sia animata dall'eloquenza, anche l'agricoltura diventa poetica in Virgilio; la politica, la giurisprudenza e la metafisica diventano oratorie in Machiavelli ed in Montesquieu ed in Platone; l'astronomia e l'anatomia stessa degli animali diventano sublimemente storiche nella penna di Bailly e di Buffon. Or l'eloquenza, che è il carattere generale ed ingenito della letteratura, distinguesi da ogni altra facoltà ed arte dell'uomo, perchè esercita l’intelletto non per mezzo dei sensi come la musica e la pittura, non per mezzo del raziocinio come fanno i calcoli matematici e le dimostrazioni scientifiche, bensì per mezzo del calore delle passioni e della energia della verità. L'eloquenza insomma, qualunque argomento maneggi, e sotto qualunque forma, in prosa od in versi, deve ottenere che il cuore senta, che l'immaginazione s'infiammi, che le idee si dipingano vive, calde e presenti dinanzi la mente, e che queste fortissime sensazioni ed idee risveglino ed invigoriscano l'attività della nostra ragione, e ci facciano non tanto calcolare la verità quanto sentirla e vederla. Se così è, com'io credo e crederò finchè non mi sia provato altrimenti, è chiaro che la letteratura è una merce la quale nel commercio sociale non ha rapporti che con le passioni degli uomini e con le opinioni che si credono più vere e più utili ai tempi ed alla società in cui vivono gli uomini letterati.</p>
               <p>Poniamo dunque un letterato che per necessità famigliari, o per avarizia o prodigalità voglia rivolgere principalmente le lettere all'acquisto di danaro, di poderi o di que' pubblici impieghi e privati che possono procacciare ricchezze. Avendo egli, come letterato, rapporto unico quasi e diretto con le passioni e le opinioni degli uomini, certo è ch'egli non può se non secondare le passioni e le opinioni, quali pur sieno, di coloro che, essendo ricchi e potenti, gli possono essere liberali di danaro e di cariche. E certo è pure, per direttissima conseguenza, che tutto quello che piace alla ricchezza deve essere adornato da questo scrittore, e tutto quello che le dispiace, vituperato o taciuto. Non già che si debba stoicamente disprezzare la ricchezza. Poichè finchè si vive in una società ove il danaro è il rappresentante di tutte le necessità ed i comodi della vita, ed è inoltre stromento dell'individuale indipendenza, non si può disprezzarlo senza essere o divinamente esenti da ogni umano bisogno, o stolidamente incuranti della propria indipendenza. Inoltre la ricchezza, presa assolutamente in sè stessa, non può se non destarci certo desiderio ed anche certa stima di sè. Infatti a questa idea di ricchezza sono associate le idee di educazione nobile e liberale, d'industria e d'attività nell'acquistarla, di facoltà di giovare alle arti, di beneficare gli amici, di sollevare gli oppressi, l’idea finalmente di grandezza d'animo e di libertà di pensiero, da che la ricchezza aggiunge molto coraggio e toglie molte catene al mortale che la possiede. Ma tutte le cose devono primamente essere stimate sino a un certo grado e non più; in secondo luogo devono essere stimate più o meno anche a norma dell'uso che se ne fa. Or quanto al grado di stima dovuto alla ricchezza, credo che si possa assegnarlo con precisione così: la ricchezza va stimata più di tutte quelle cose ch'ella può dare, e meno di quelle cose ch’ella non può dare. S'ella dunque per sè non può darci nè la costanza, nè il valore, nè la saviezza, nè la compassione, nè l’ingegno, nè gl’incanti della bellezza, nè la dilicata voluttà delle Muse, <add resp="ed">né</add> l'amore schietto e soave, nè la calda amicizia, nè il sacro amor della patria, nè tante altre di quelle virtù che spirano invero un certo che di celeste alla misera e mortale natura dell'uomo, a queste virtù incomperabili la ricchezza deve essere fuor d'ogni dubbio posposta. Or diciamo anche dell'uso della ricchezza: quel verso — <quote>
                     <foreign lang="lat">Dî tibi divitias dederunt artemque fruendi</foreign>
                  </quote> — è pieno di filosofia, e ci fa lampeggiare nella mente questa bellissima verità: che l'arte di godere d'ogni bene della vita è l'anima unica del bene. Ma voi, o giovani, richiamate alla vostra memoria tutto ciò che avete letto ne' libri intorno all'uso che gli uomini fanno della ricchezza; volgete gli occhi e il pensiero a' vostri concittadini, e confesserete che di questo bene si fa le più volte il peggior uso possibile; e che l'ignoranza, l'orgoglio, la vanità, la crudeltà, la dissolutezza, la oscenità, l’ingiustizia, l'avarizia, l’inumanità insomma, hanno per loro incitamento gli agi e l'opulenza, e che se v'è bene che si corrompa nell'uomo, è certamente questo della ricchezza. Che se tali sono per lo più le passioni e le opinioni degli opulenti, l'uomo letterato che per avere danaro cerca di secondarle non può essere che sciaguratissimo. Però ch'egli è sottoposto ai capricci ed alla malignità delle passioni alle quali intende di vendere la sua merce. Domiziano odiava le virtù di Tito mentr'era imperadore; dunque Stazio, che voleva oro ed impieghi da Domiziano che uccise Tito e che ne abbruciò fino le ceneri, doveva, come fece, comporre la Tebaide, e dipingere Tito sotto le sembianze di sleale usurpatore del trono del fratello. Augusto temeva ancora la memoria di Bruto e la costanza di Labeone; e Orazio dovea insultare all'ombra di Bruto, e versare fiele e sarcasmi sul nome di Labeone. Io non posso, o giovani, pensare ad Orazio senza meravigliarmi com'egli, in grazia delle virtù del suo stile, sia raccomandato nelle scuole e nella letteratura sì ciecamente, che non si vede quanto corrompa gl’ingegni co' vizi de' suoi pensieri. Labeone, di cui vi parlo, fu celebre giuresconsulto contemporaneo d'Orazio, e la fama della sua scienza nelle leggi umane e divine suona ancora ne' libri della romana legislazione; era senatore ed acerrimo partigiano della libertà, nè mai volle sacrificare alla possanza di Augusto; bensì stavasi tacito e obbediente col fatto al principe, ma adoratore della tomba della repubblica ch'egli aveva veduta gloriosa e possente, e quindi ritroso a tutti gli onori che Augusto voleva compartirgli per adescarlo e per avvilirlo. Solo una volta che nel senato fu chiesto di palesare la sua opinione, disse che, poichè non potea liberamente tacere, non voleva indegnamente parlare, e parlò in sentenza contraria alla volontà dell' imperadore, perch'ei la riputava più vantaggiosa allo Stato. Ma quando si vede che Orazio, volendo dare l'ultima pennellata alla pittura d'un pazzo solenne, scrive <foreign lang="lat">insanior Labeone</foreign>, e che nel tempo stesso si legge negli annali di Tacito sì bell'elogio alla scienza e alla costanza di Labeone, chi non abborrisce la viltà d'un poeta che insulta ad un vecchio venerando ed inerme, perseguitato dal più forte, e a cui non rimaneva in quella condizione di Roma altro protettore ed amico che la sua virtù, nè altro asilo che il sepolcro de' suoi maggiori? Concedasi ad Orazio di vantarsi d'avere disertato dall' esercito di Bruto e, quando militava per la repubblica, gittato vilmente lo scudo; concedasi ch'egli si faccia merito di spergiuro e di codardia presso Augusto, capitano poco leale e poco valoroso egli stesso; concedasi che Orazio con la propria infamia, magnificandola in versi eleganti, si merchi protezione e danaro. Orazio stesso nell'epistola a Giulio Floro fa professione ch'egli aveva scritti versi per fuggire la povertà, e che divenuto agiato non aveva più cagione di scrivere:
<quote rend="block">
                     <lg>
                        <l>
                           <foreign lang="lat">Paupertas impulit audax</foreign>
                        </l>
                        <l>
                           <foreign lang="lat">Ut versus facerem</foreign>.</l>
                     </lg>
                  </quote>
Ma se per alcuni, ed in alcune circostanze, sarà tollerabile che si venda l’ingegno, è cosa ad ogni modo esecrabile per tutti gli uomini e sacrilega in ogni tempo il perseguitare la virtù, il calpestare la vecchiezza inerme, l’irritare la possanza d'un principe contro la debolezza d'un cittadino innocente; e non per altro che per danaro. — Sappiamo che Virgilio e Pindaro vollero pur essi ritrarre ricchezza dal loro ingegno, ed è da notarsi che Orazio in un'ode diretta a Virgilio gli scrive
<quote rend="block">
                     <lg>
                        <l>
                           <foreign lang="lat">Mitte tristitiam et studium lucri; </foreign>.</l>
                     </lg>
                  </quote>
ma quest'amore di lucro non trasse Virgilio a verun atto inumano, nè a niuna professione di impudenza e di codardia. La memoria di Cicerone doveva essere temuta da Augusto quanto la presenza di Labeone; Virgilio non insulta mai Cicerone, ma non lo nomina mai; con sì fatto temperamento provvide e al debito di cortigiano e a quello d'uomo amico delle lettere; ed infatti quando in certe cose non è libera la parola, è liberissimo sempre il silenzio. Quanto a Pindaro, quel suo desiderio di scambiare i frutti del suo ingegno per mezzo della ricchezza ha del giusto e del generoso. — Io, dic'egli, adornato dal cielo del dono di esaltare con l'armonia e con l’immortalità del canto le nobili imprese, e a tramandar luminosi nel lontano avvenire i nomi degli uomini; voi, vincitori e lieti de' doni della fortuna, compensate chi vi fa (?) più bella e più permanente la corona della vittoria. Tutti non possono possedere i favori de' Numi; a me die' il fato l'amabile canto, e a voi le nobili imprese che vi recano possanza e dovizia; ed i mortali, ricambiandosi i loro beni, s'aiutano reciprocamente a fornire questo loro affannoso viaggio dalla culla alla tomba. — Egli dunque secondava la propria passione, ma palesemente e liberamente; egli offeriva lodi per oro; ma per l'oro soltanto di quelli che l'aveano acquistato per mezzo di nobili imprese, e che quindi erano degni di lode. È anche notabile l'accorgimento di Pindaro nel lodare que' vincitori di giuochi i quali sovente non erano che cittadini privati e di fama poco celebre nella Grecia. Nè la vittoria nè i nomi erano tali da conferire a un'alta poesia, e da giustificare le lodi. Ma il poeta coglie l'occasione del vincitore per celebrare le città greche a cui egli apparteneva; rammemora il valore degli antenati di colui a cui l'ode si dirigeva; i trofei della sua patria; la santità delle sue leggi; ed illumina la storia passata d'una repubblica, e consiglia indirettamente chi la governa sotto pretesto d'onorare il di lei cittadino. Idoleggiava nel tempo stesso tutte le sentenze della filosofia, tutte le massime della politica, tutte le opinioni della religione, e diffondea così le verità utili e care alla Grecia, esercitando in questo modo le più forti passioni e le opinioni più santificate di un'intera nazione. — Pindaro dunque non distoglieva la letteratura dal suo fine principale; che s'egli perciò volea raccorre da lei alcun agio alla vita, chi può ascriverlo a disonore ed a colpa?</p>
               <p>Vero è ch'ei si sarebbe procacciato più merito con la poesia e con la virtù s'egli avesse aspirato ad un prezzo assai più magnifico della ricchezza, quello cioè di applaudire al valore e alla gloria senza alcun interesse. Ma quanta diversità nondimeno tra Orazio, Virgilio e Pindaro! Orazio assoggettava la letteratura interamente e positivamente al guadagno. Dategli danaro, e maledice le ceneri di Bruto; — si vede ricco, e non fa più versi. Virgilio l'assoggettava al guadagno negativamente ed in parte; a lui bastava d'avere ricchezze dal principe per viversi indipendente ed attendere a' viaggi ed agli studi: rimunerò il principe con l’incenso dell'adulazione, ma incenso non misto mai al fumo di vittime umane. Infatti sappiamo che il quarto libro del perfetto poema delle Georgiche finiva con un episodio in lode di Gallo; Gallo era stato benefattore, e viveva amico di Virgilio; ma congiurò contro Augusto, e fu punito. Il poeta avea cantato: <quote>
                     <foreign lang="lat">Neget quis carmina Gallo?</foreign>
                  </quote> Ma avea pure cantato: <quote>
                     <foreign lang="lat">Dulces ante omnia Musae</foreign>
                  </quote>; non volle dunque sacrificare la preferita dolcezza delle sue Muse all'amicizia di Gallo. Tolse dalle Georgiche ancora inedite l'episodio che poteva offendere Augusto; ma non tolse gli encomi a Gallo dalle Egloghe che correano già pubblicate. All'episodio consecrato all'amico e sacrificato all'ira del principe sostituì non le lodi d'Augusto, ma quei versi celesti della favola d'Aristeo e della morte d'Euridice. L'argomento dunque della condotta di Virgilio conclude così: Io non poteva scrivere senza agi e senza il favore del principe; l'ho dunque adulato: ma io non poteva acquistare stima a' miei scritti se all'adulazione avessi unita la infamia e la malignità; ho dunque conservata la verecondia e la bontà d'animo anche nell'adulazione. Ma Pindaro adonesta ancor più di Virgilio il suo amore per la ricchezza. Dalle sue poesie si scorge ch'egli considerava la ricchezza e la virtù come due beni, senza de' quali non vi fosse felicità su la terra. Callimaco seguì questa opinione ed imitò l'antico lirico negli ultimi versi dell'inno a Giove: — <quote>O Re dell' universo, dic'egli, concedi a noi virtù e ricchezze; la ricchezza senza la virtù non basta agli uomini; nè la virtù senza ricchezza</quote>. — Abbiamo già veduto com'egli cantasse senza apparenze di adulazione i nomi de' vincitori de' giuochi; e come nel tempo stesso non sacrificasse la letteratura alle passioni basse e alle dannose opinioni degli uomini. Vediamolo anche alle strette. Pindaro fu in un'occasione incalzato e dall'avidità e dal timore del più forte. Arcesilao, re di Cirene, volle essere celebrato dal poeta tebano. Il poeta desume argomento di poesia nobilissima illuminando i tempi eroici quando Giasone nelle sue imprese con gli Argonauti fondò il regno di Cirene; loda quindi Arcesilao paragonandolo indirettamente al fondatore del suo regno; e con l'esempio della sagacità di Giasone gli suggerisce consigli altissimi di politica necessari a' regnanti. — Ma Giasone, conclude il poeta, Giasone, ch'ebbe a tollerare tante avversità delle sorti, tanti pericoli nelle imprese, tanta invidia degli uomini perch'era clemente e magnanimo, vinse non solo i concittadini, ma i nemici stessi con la generosità ch'egli aveva imparata da Giove immortale, il quale perdonò a' Titani e sciolse Atlante dalla pena ch'egli erasi meritata. E d'una colpa, ma sola, ma nobile colpa è reo verso di te il poeta Demofilo; ti guerreggiò nelle battaglie civili quand'ei sperava di liberare la patria. Ah non sapea che la pace, benchè servile, dev'essere preferita ad una sanguinosa libertà! Ma Demofilo, giovine ancora negli anni, non s'accorgea che la vita rapidissima ed incerta precipita, e che i pochi beni presenti vanno colti senza fidarsi nell'avvenire, il quale o non viene, o viene dopo avere scemati i giorni dell'uomo. Ma questo giovine è caro ad Apollo, ed a me: lui piangono i suoi concittadini, lui sospirano le vergini Orenee che pel suo ritorno apparecchiano corone di rose; sola la madre domanda nella disperazione del suo dolore un'urna dove possa raccogliere almeno le ceneri del figliuolo e lagrimare nella sua vecchiaia sovr'esse. Ma tu, o re, richiama Demofilo dall'esilio; mostra alla sua patria e a lui tutto lo splendore delle tue virtù, persuadilo con la tua clemenza. E me pure il tuo valore e i tuoi doni mi persuasero a celebrarti: allora anch'ei t'allegrerà l'animo con la stessa dolcezza ed armonia delle Muse le quali sorridono a quest'inno. Intanto Demofilo siede dolente su le montagne di Tebe, e volge gli occhi alle piagge australi ove lasciò la sua patria; nè la lira confortatrice degli umani dolori gli giova omai se non per piangere più amaramente sovr'essa le gioie perdute, e che tu solo puoi rendergli. — In queste ultime strofe della quarta ode Pitica eccovi un modello di finissima lode e di umanissima libertà; Pindaro non nega d'essere persuaso da' doni d'Arcesilao, ma non per questo cessa di esortarlo alle regali virtù e alla clemenza; loda altamente sè stesso, ma con quanto amore non palesa egli il merito di Demofilo! Nel tempo che celebra un re insanguinato ancora de' trofei delle guerre civili, osa raccomandare i pregi d'un congiurato repubblicano, esule dalla patria, che pur non aveva nè ricchezze nè potestà di gratificarsi l'animo del poeta. Quindi appare che il lirico greco, reputando, come s'è detto, due beni indispensabili alla vita la virtù e la ricchezza, non seguiva la virtù così eroicamente che gli togliesse la ricchezza, nè anelava sì vilmente alla ricchezza che gli contaminasse la virtù. — Io vi ho lungamente recati gli esempi e il paragone di tre illustri poeti nel contegno della loro vita in ciò che riguarda il guadagno, perchè possiate aver campo d'imitazione e di ragionamento. Ma pochi possono avere l’ingegno e le circostanze di Orazio e di Virgilio, nè i secoli de' Mecenati e degli Augusti ricorrono sì frequentemente nel mondo; pochissimi hanno quella mirabile filosofia di Pindaro da sapersi appigliare a tale temperamento di onestà e di guadagno. E nel fondo, Virgilio e Pindaro non volgeano in tutto, come Orazio, le lettere al traffico del solo danaro; nè quest'era la principale cagione, bensì l'accessoria, degli scritti di que' due sovrani scrittori. Non si può dunque col loro esempio distruggere ciò che si è conchiuso poc'anzi, ed è, che lo scrittore che non tende che alla sola ricchezza, ed a questo unico scopo assoggetta le lettere, non può se non lusingare le opinioni e le passioni di chi possiede e può darla; or le passioni e le opinioni degli opulenti essendo inquietissime spesso e spesso corrotte, il letterato che vuol secondarle non può essere che sciaguratissimo. E certamente prima e somma sciagura si è quella di non poter dire sempre quelle verità che ci parlano nel profondo dell'animo, e che crediamo utili all'arte e alla patria, ma che affrontano lo sdegno de' potenti; però il profeta Calcante negava di dire il vero, benchè fosse ispirato dai Numi, e volle, prima, che Achille gli promettesse difesa.</p>
               <p>Però che i due doni, l'uno della ragione non l'abbiamo dalla natura se non per discernere il vero e l'utile; e l'altro dell'eloquenza non l'abbiamo se non per comunicare con gli altri e procacciare ad essi diletto ed utilità. Ora il possedere poco e nulla questi doni è minore martirio che il possederli pienamente e non potersene giovare. A questa sventura s'aggiunge l'altra dell'infamia; perchè non solo a chi può dare ricchezze si deve tacere la verità che offende, ma bensì dire e sostenere e adornare la menzogna che gli piace. E gli uomini benchè per la maggior parte sieno incapaci a distinguere evidentemente il vero ed a palesarlo utilmente, non sono inetti a sentirlo e ad accoglierlo; chè anzi tutti hanno nel cuore e nell'intelletto i germi e il desiderio del vero, e per ciò solo il letterato che lo palesa e che lo rende certo e caro con l'eloquenza, si procaccia la fede e l'amore degli uomini; ed il vero ha questa proprietà di riescire più splendido agli occhi mortali, quant'è più illuminato dal nostro ingegno. Per la stessa ragione il letterato che adonesta il vizio e tenta di adornare la falsità, non può non essere per la natura stessa del vizio e del falso agevolmente convinto, e quindi tenuto a vile e, come ingannatore, abborrito. Se dunque la ricchezza è da preferirsi alla stima e all'amore del genere umano, chi sel crede ne profitti; ch'io mi rimarrò in quella sentenza di Platone: che due freni hanno gli uomini in società, il pudore e il patibolo. Però parmi che chi perde il pudore non può avere altri maestri che lo divezzino dalle colpe, tranne il carceriere e il carnefice. Ora due sono in ogni stato le fazioni perpetue le quali cospirano con la loro tacita discordia alla concordia comune d'una nazione: gli oppressori e gli oppressi. Non si può pigliare tutte le parti degli uni senza offendere le ragioni degli altri: le leggi pongono, è vero, l'equilibrio tra le forze di queste fazioni; ma se condannano certe colpe e ricompensano certe virtù, non però valgono a correggere le triste abitudini ed i vizi inerenti a queste due sette. Più delle leggi può bensì la forza delle ragioni e l'onore delle opinioni; e questa forza e onore stanno nella voce degli scrittori che possono insinuarli; se gli scrittori dunque adulano l'una delle due fazioni, sono odiati dall'altra; se tutte e due, sono tenuti uomini vili e leggieri, e non si tardi, perchè le loro arti sono per proprio istituto palesi. Non resta dunque che di dire il vero, il quale, se in alcuni tempi e da taluni è spesso perseguitato, vive ad ogni modo e regna sempre nella maggior parte degli uomini e per tutte l'età del mondo. Rispondesi con l'esempio di Orazio, che, quantunque egli adornasse la falsità e perseguitasse malignamente tutti quelli che erano odiati da Ottaviano, non però fallì il suo intento, perchè visse piacevolmente, ed è anche a' dì nostri reputato fra i poeti che furono in vita più lieti e dopo la morte più gloriosi. Così si stima da chi non guarda nè dirittamente nè spregiudicatamente: a me invece pare il contrario. Dico dunque che se gli agi e il favore de' potenti bastano alla felicità della vita, confesso che Orazio fu felicissimo; se le lodi de' critici, de' retori e di tutti coloro che riguardano le lettere come i suoni della musica, confesso anche che Orazio è glorioso poeta. Ma le ricchezze e gli agi non possono dare assai di quelle cose di cui tutti gli uomini e specialmente i letterati nutrono desiderio. Certo che se Orazio adulava i vizi d'Augusto e de' suoi cortigiani, non poteva essere nè stimato nè amato da quegli antichi compagni di Catone, di Cicerone, di Pompeo; non da' letterati che pur veneravano ancor la memoria di queste grandi anime; non dagli amatori della repubblica; non da coloro che piangevano ancora su le carnificine d'Augusto, e che per tutta Italia cercavano di raccogliere le ossa di mille proscritti; non dagli uomini infiniti beneficati da Antonio; non dal popolo romano insomma, a cui tutti quegli uomini celebri che disprezzavano Orazio, doveano pure avere ispirato lo stesso disprezzo. E per quanto un poeta scriva squisitamente, tutti coloro che hanno giuste ragioni di essergli avversi, non sono allettati dall'arte sua; Orazio dunque viveva in ira a una gran parte de' suoi concittadini, nè da quest'ira nè da questo disprezzo potea redimersi con l'oro di Mecenate e d'Augusto. E poich'egli confessa che lo scopo principale della sua poesia era il guadagno, io lo loderò d'essere riescito nell'intento; ma all'amore dell'oro s'aggiungeva anche in Orazio il desiderio di fama, il timore dell'altrui sdegno, l'ambizione insomma e molte delle altre passioni che governano l'uomo; e di ciò fa testimonianza il suo libro. Soddisfatto il desiderio della ricchezza, queste passioni doveano senza dubbio agitarsi in lui più fortemente; ma non potè soddisfare anche queste passioni le quali, benchè seconde, furono lunghe e più infelici. È notabile che mentr'egli si sbraccia a lodare or l'uno or l'altro degli scrittori suoi coetanei, niuno ad ogni modo non nomina Orazio, nè Virgilio, a cui diresse tre odi; nè il verecondo e sdegnoso Tibullo, a cui intitolò un'ode e un'epistola; niuno, tranne Ovidio — cortigiano anch'egli e dissoluto per natura e per professione, benchè nè avido nè maligno —, che in un'elegia, ove loda gli altri poeti, nomina Orazio quasi ricordandosene perchè andava recitandogli i suoi versi:
<quote rend="block">
                     <lg>
                        <l>
                           <foreign lang="lat">Et tenuit nostras numerosus Horatius aures</foreign>;</l>
                     </lg>
                  </quote>
ove quel <foreign lang="lat">tenuit</foreign> mi par che spieghi la solita insistenza de' poeti recitanti, e il <foreign lang="lat">numerosus</foreign> e l'<foreign lang="lat">aures</foreign> certa poesia più sonora che passionata. — Non fu dunque Orazio così felice come si crede, e basta leggere con certo studio del cuore umano i versi d'Orazio, e segnatamente l’Epistole, e si vedrà che quel vagare di sistema in sistema, quel confessarsi or porco d'Epicuro, or deliberatissimo stoico, quel non aver pace con sè medesimo, quel cercare avidamente il favore de' principi fino a dichiarare che
<quote rend="block">
                     <lg>
                        <l>
                           <foreign lang="lat">Principibus placuisse viris non ultima laus est</foreign>,</l>
                     </lg>
                  </quote>
e sospirare ad un tempo sì ansiosamente l'ozio e l’indipendenza della campagna, quel correre a' conviti de' grandi, ed odiare poco dopo lo strepito ed il fumo di Roma, l'esaltazione de' buoni costumi, e il disprezzo ch'egli <add resp="ed">mostra</add> per i critici de' suoi versi, e le difese ch'ei fa ad ogni leggera critica, mentr'ei si loda delle proprie oscenità, non sono certo contrassegni d'un'anima contenta e tranquilla e che riposi sopra saldi principj. Nè <add resp="ed">i</add> poderi dunque acquistati da Orazio, nè un Augusto che lo onorava, nè un Mecenate che lo favoriva, bastarono a farlo felice; e non bastano a persuadermi che le lettere giovino alla nostra prosperità quando sieno rivolte a procacciarsi danaro. — Questo sia detto su la pretesa felicità di questo poeta. Quanto alla sua fama dopo la morte, diremo altrove, quando vedremo quanto giovi alla vita felice la letteratura che non si volge che a cercar gloria.</p>
               <p>Or via, per esaurire il discorso in questa parte che concerne la ricchezza, poniamo una ipotesi, e concediamo anche come fatto ciò che non può essere che astratta immaginazione; ed è, che vi siano uomini i quali non abbiano per intento, per istituto, per unica passione insomma e perpetua che la ricchezza, e che per soddisfarla si valgano della letteratura. Concediamo anche che quest'uomo sia libero d'ogni pudore; concediamo che qualunque istituzione sociale la quale non abbia in aiuto i carcerieri e i fiscali possa essere calpestata. E se in Giulio Cesare si tollerò quel detto, che un regno meriti uno spergiuro, si tolleri in un letterato la massima, che un podere merita una viltà, perchè le lettere si procaccino e gli agi della vita e la pace della vecchiaia. Conviene pure che chi le paga le stimi; e sappiamo al contrario che la maggior parte di chi può pagare non ebbe dal cielo mai sì fino il gusto dell'ingegno come quello del palato. E d'altra parte le lettere non sono mercanzia che quanto più si smercia, tanto pia ne ricavi; ma pari alla bellezza delle donne è stimata e tenuta cara, e si desidera di possederla, ed ispira una specie di adorazione soave, quant'è più vereconda e quant'ella più onora sè stessa; ed ogni prostituzione le scema talmente una parte di prezzo, che alla fine è spregiata, e maggiormente da quelli che possono stipendiarla. La letteratura dunque per sè stessa non può fruttare; bensì la viltà, la servitù, la menzogna e tutte le brighe che strisciano, urtano, battono, pregano, premono intorno alle porte della fortuna, e travestite sempre sotto la maschera delle Muse. Chi così intende di fare, faccialo; e n'ha esempi passati e presenti, stranieri e domestici. Bensì a lui voglio dare per suo bene questo consiglio: non impari letteratura, dacchè con altre arti e scienze può ricavare pari e maggiore profitto, e durare minore fatica e pericolo.</p>
               <p>Or si dirà: s'ha egli a trascurare affatto l'utilità che per i bisogni e i piaceri domestici si può ricavare dalle lettere? Non affatto: ma questo scopo dev'essere accessorio. Che s'egli è provato, come parmi, che le lettere quando non si rivolgano che a cercare a ricchezze, non giovano alla felicità di chi le coltiva, è altresì chiaro che non si devono rivolgere alla sola ricchezza. In alcune società, come nell'Inghilterra, il numero de' lettori, la forza delle leggi, il grande prezzo de' libri fanno indipendenti ed agiati gli scrittori; un letterato che riesca d'utile e di diletto a' suoi concittadini è sicuro di potere arricchirsi con l'arte sua senza prostituirla. Non così tra di noi; chè la facilità d'eludere le leggi da' librai de' diversi Stati in cui si divide l’Italia, la difficoltà di propagare con infidissimo commercio le opere in tutti i paesi italiani, il gusto finalmente, che è diviso secondo la varietà e la disunione degli Stati e che fa in una città apprezzare un libro nel tempo stesso che vien disprezzato in un'altra, ed altre cagioni ch’io non conosco, forse fa<add resp="ed">n</add> sì che pochi stampatori arricchiscano, e molti autori impoveriscano; onde l'Alfieri, il più celebrato tra i moderni scrittori, non si ristorò mai le spese della prima edizione completa delle sue tragedie, alla quale prefisse un sonetto con quel verso:
<quote rend="block">
                     <lg>
                        <l>Profondo tutto in linde stampe il mio.</l>
                     </lg>
                  </quote>
E chi come l'Alfieri non ha facoltà di profondere, deve spesso cercarsi un mecenate che col premio della dedicatoria gli rifaccia le spese della stampa, o implorare, come nelle collette, i suoi concittadini che s'associno, non so dire se per la compassione o l’importunità dell'autore. La nazione in Italia non può darvi che la sua stima; e misero tra di voi, a cui questa stima non è sufficiente. Bensì verso gli uomini che l'hanno meritata i governi, i quali amministrano i beni del pubblico, adempiono sovente a ciò che gl'individui non possono fare; e questo è il frutto più onesto che un letterato nato e cresciuto povero possa sperare dalle sue fatiche. Nè solo può averne speranza, ma Socrate ci insegnò che può anche averne diritto, e palesarlo, perchè in quel giudizio dov'ebbe indegnamente la morte, dopo d'essersi discolpato, aggiunse ch’egli aveva fatto tanto di bene alla sua città, ch'essendo omai vecchio, povero ed incapace ad altre fatiche, anzichè il perdono di colpe che non avea commesse, meritava <add resp="ed">e</add> domandava d'essere nutrito nel Pritaneo a spese della repubblica. Vero è che se da' provvedimenti de' governi e de' principi i letterati possono attendersi che siano liberati dalla povertà, non però devono credere che la letteratura sia ad essi per ciò solo sorgente di prospera vita. Chè anzi questa fiducia si converte sovente in grave calamità. Non tutti i governi possono amare il vero; e quindi se i letterati non secondano le loro passioni, danneggiano sè stessi; se le secondano, danneggiano la loro fama e la loro patria. Inoltre l’instabilità delle cose mortali cangia a sua voglia e in breve spazio di tempo le costituzioni delle città ed i principi; e chi era nemico del tuo re, diventa in brevissimo tempo tuo padrone; non puoi quindi servire all'uno ed all'altro, senz'essere ingrato verso d'uno di loro; o se continui ad assentare chi t'avea prima beneficato, corri grave pericolo di perdere gli emolumenti che ti erano l'unica rendita. E quando si voglia serbare ogni umano rispetto, benchè non s'abbia nessun patrimonio, bisogna abbandonare in tutto le lettere e darsi ad un più sicuro mestiere, o sopportare con egregia costanza, amando fedelmente le sue Muse, senza patire che le calamità dell'indigenza valgano a contaminarle. Questo non dico io se non per tenere avvertito chiunque crede che basta essere letterato per essere provveduto, dacchè nemmeno l'ottima volontà de' migliori principi può mai opporsi al capriccio delle sorti del mondo, perchè o lusingando o minacciando costringono sempre gli uomini a secondarle. Nè lo dico per insinuare in veruno di voi l'ostentazione sdegnosa di rifiutare i premi del governo; insensata ed ipocrita ostentazione, smentita appunto dal costume di tutti questi spregiatori de' pubblici beneficj. Seneca stoico ricusava, dopo essersi sterminatamente arricchito i doni di Nerone; ma continuava ad accrescere con l'usura quell'oro stesso già da lungo tempo accettato dal suo crudele discepolo. S'hanno dunque sì a procacciare que' beneficj dal pubblico, ma non con arti servili, non con la prostituzione delle lettere, non come munificenza d'un uomo qualunque, bensì come guiderdone che il tesoro della nazione contribuisce a chiunque sa coll'ingegno <add resp="ed">e</add> con la fama ammaestrarla e onorarla. Ma la speranza di questi guiderdoni, essendo tarda, fuggitiva ed in balla degli uomini e della fortuna, non deve mai essere tale da persuaderci di coltivare le lettere con l'unico scopo di procacciarseli.</p>
               <p>Parmi sufficientemente provato come le lettere, ove si volgano all'acquisto della ricchezza, non possano giovare alla felicità di chi le coltiva; resta a vedersi se con maggiore profitto si possano applicare alla gloria e alla perfezione dell'animo. — Ma veggo omai ch’io vi vo trattenendo più di ciò che comporta l’assiduità che gli altri studi vostri esigono per gli esami imminenti; riserberemo dunque queste due parti rimanenti del discorso ad altra lezione.</p>
            </div2>
            <div2 n="Lezione seconda">
               <head>LEZIONE SECONDA.</head>
               <argument>
                  <p>LA LETTERATURA RIVOLTA UNICAMENTE ALLA GLORIA.</p>
               </argument>
               <p>Abbiamo nella prima lezione stabilito questo fondamento: che tutte le arti s'hanno a dirigere alla utilità di chi le professa.</p>
               <p>Abbiamo dimostrato che l’utilità delle arti a chi le professa non risulta che dal commercio sociale; onde ognuno cambia le proprie facoltà fisiche e morali, o il loro valore assoluto o relativo, col valore delle merci possedute dagli altri: questa perpetua circolazione cospira al movimento, al calore e alla vita di tutta la società.</p>
               <p>Abbiamo detto che le arti letterarie riguardano direttamente le passioni e le opinioni della società, e che quanto più il letterato, riscaldando il cuore ed allettando l'immaginazione, governa la ragione degli uomini, tanto ha maggiore capitale da poter trafficare a proprio vantaggio.</p>
               <p>Questo prodotto del capitale letterario s'è diviso in tre specie diverse: 1<hi rend="sup">o</hi> agi della vita; 2<hi rend="sup">o</hi> gloria del nome; 3<hi rend="sup">o</hi> soddisfazione dell'animo.</p>
               <p>S'è inoltre veduto che questi tre prodotti non possono conseguirsi tutti ad un tempo: s'ha dunque a scegliere e s'ha per conseguenze ad esaminare.</p>
               <p>Abbiamo dunque esaminata la prima specie di traffico, cioè della letteratura con la ricchezza; ridottasi la questione a' minimi termini, apparve che la letteratura ove sia drizzata unicamente ad essere cambiata per oro, sarà rade volte di profitto e d'onore a chi la professa. Però che la letteratura, avendo per naturale istituto di esercitare le passioni e di illuminare le opinioni, mancherebbe al suo istituto, perchè non potrebbe adulare se non le passioni e le opinioni di que' pochi che possono somministrare danari e favore. Or questi pochi sono per l'eterno destino della società in lite perpetua con la universalità degli uomini; e nel tempo stesso l'esperienza mostra che non sono nè i più docili, nè i più giusti tra i cittadini d'una nazione; al letterato per conseguenza non rimarrebbe che di scrivere seguendo le passioni, le opinioni e i capricci di questi pochi; e però chi scrivendo ha per unica meta il danaro trascurerà l'utilità universale; e così perderà la fede pubblica, ed acquisterà nel tempo stesso servitù di cuore, di pensiero e di vita. Or la servitù nuoce alla letteratura; e ben vide Omero quando cantava nell'Odissea: <quote>
                     <emph>Giove scema la metà del vigore e della virtù agli uomini nel giorno stesso ch'ei cominciano a menare vita servile</emph>
                  </quote>. Nuoce anche alla umana felicità, perchè non v'è nè più cara, nè più sacra, nè più necessaria cosa a' mortali quanto la libertà de' moti del cuore e la magnanima indipendenza della mente; e più nelle lettere. Alla perdita della libertà s'aggiunge quella del pudore, che è il più nobile e mite freno degli animi nostri; e non può certamente essere lieto dell'arte sua chi per mezzo d'essa acquistando da un lato danaro, perde dall'altro la stima de' suoi concittadini: ragionamenti da' quali si è conchiuso che chi studia per danaro non può riescire buon letterato, e quand'anche pur vi riescisse, non troverà la felicità alla quale aspirava. — Or poichè da noi cercasi di rivolgere la nostr'arte al profitto migliore della vita nostra, e avendo conosciuto che a ciò i letterati non giungono mercando oro e favore co' loro studi, vediamo se possono sperare evento migliore ove mirino alla seconda specie di guadagno, che noi abbiam detto essere quello della gloria.</p>
               <p>E veramente, o giovani, soave cura è quella con cui l'amore della gloria punge le menti più generose; e l’impazienza e la vanità di questa passione è così mista di compiacenza secreta e di nobiltà, che quantunque sia forse la passione più feconda di false speranze, vive non pertanto più permanente d'ogn'altra nelle viscere umane, e cresce con gli anni, ed alimenta l’ingegno nel languore della vecchiezza, e lo ristora nella infermità delle forze, e lo anima ne' pericoli, e lo consola della rapidità della vita, e della certezza della povertà, e della morte.</p>
               <p>Ma qui si tratta se questa passione di fama giovi alla generosa e libera vita, e se la letteratura, ove non cerchi che la sola riputazione, possa rendere in alcun modo men infelice colui che le consacra tutte le forze e tutti i pensieri. Al che mi par di potere decisamente rispondere che questo guadagno della gloria non riesca a menomare nè d'un atomo pure la nostra infelicità, e che anzi la fomenti in tal modo, che molte altre passioni le quali sono inerenti all'amore della fama, e molte disavventure e moltissime noie indissociabili dall'ambizione, amareggino ed accorcino piuttosto la vita, e non lascino per solo conforto se non se la speranza di trovare sotterra quella tranquillità che vanamente si è cercata nel mondo. La qual mia sentenza perchè si mostri anche a voi così ragionevole quale si presenta nel mio pensiero, io continuerò nel metodo dell'antecedente lezione.</p>
               <p>Abbiamo allora considerata la letteratura rivolta principalmente ed unicamente all'acquisto della ricchezza: — ora consideriamola rivolta principalmente all'acquisto della gloria. —</p>
               <p>Or egli non può negarsi che quanti storici, oratori e poeti pervennero a lasciar tanta riverenza e tanta riconoscenza ed amore di sè medesimi nella memoria de' tempi e de' popoli, tutti furono mossi dall'amore della gloria; ma è ad un tempo innegabile che dove si percorra attentamente tutto il viaggio della loro vita tra le opinioni e le passioni de' tempi, si conoscerà che la loro gloria presso i posteri non è in fine del conto se non se il risarcimento degli affanni e delle persecuzioni ch'ebbero a sostenere dall’invidia e dalla cecità de' loro contemporanei. E che ove pure mi si opponesse l'esempio del Petrarca e di tal altro che furono rinomati a' loro tempi, e godono altissima fama nelle generazioni <add resp="ed">de'</add> posteri, due ragioni s'hanno a rispondere: primamente, che pochi hanno in sorte indole naturale pari a quella di que' pochi grandi che associarono alla contentezza della vita la celebrità del nome; e questa ragione prova che gli esempi arrecati non servono tanto alla regola generale quanto alla eccezione: in secondo luogo, e questa è ragione radicale, gli uomini celebri allegati, e specialmente il Petrarca, non hanno goduto di qualche contentezza, libertà e tranquillità di vita se non appunto perchè la gloria non fu l'unica loro mira, nè la perpetua e prepotente passione dominatrice del loro pensiero; bensì perchè rivolsero i loro studi alla utilità dell'animo, e si armarono delle lettere contro le turpi passioni e contro l’ignoranza del volgo de' potenti e i capricci della fortuna. — Però se noi divagheremo dal nudo soggetto, e lo adombreremo di questioni secondarie, difficilmente giungeremo a conoscerlo; giova dunque ripetere che s'hanno a considerare gli uomini letterati come unicamente aspiranti alla celebrità, sacrificando per conseguenza a questo desiderio tutti gli altri beni della vita; e questa non ò ipotesi metafisica, bensì idea generale composta da infinite esperienze di fatto, siccome apparirà dal processo del nostro esame.</p>
               <p>Il desiderio di fama non può per sè stesso rendere meno misero l'uomo letterato, per molte cause potenti ed inerenti alla natura. La gloria è desiderio inestinguibile, che pari all'avarizia s'accresce di ardore e di forza quanto più si alimenta. — Inoltre è soggetto a' confronti e a' confronti palesi; e quanto più l'uomo aspira ad avanzare in riputazione, e quanto più avanza, tanto più sempre si vedrà minore della fama di tanti e tanti altri che per più corso di tempo e per maggiore fortuna o valore d'ingegno ebbero ed avranno sempre maggiore celebrità. Nè le umane passioni hanno, purtroppo o giovani, maggiore flagello quanto quello della rivalità, la quale genera il verme vile, secreto, maligno dell'invidia, l'umiliazione del confronto, e finalmente il terribile e l'ultimo dei mali dell'uomo, la disperazione cioè di poter soddisfare le proprie più care e più necessarie passioni. A queste cause che rendono infelice chi coltiva le lettere per sola avidità di fama, s'aggiunge il disinganno, che sovente sparge di tenebre e di timori e di fastidio tutto lo splendore e tutta la superbia e tutte le fatiche di chi, dopo avere sudato per molti anni e vegliato, dopo avere sacrificato alla gloria le comodità della vita, la pace domestica, e spesso la stima vera e reale de' propri concittadini, s'accorge finalmente che la fama sua non è che rumore nel mondo; e di questo disinganno sono pieni i libri de' maggiori e più gloriosi letterati, e Dante che pur visse infelicissimo, bastandogli di consolazione nelle persecuzioni, e di nutrimento nella indigenza, e di rifugio nell'esilio il fuoco e la casa magica della gloria, esclamò spesso:
<quote rend="block">
                     <lg>
                        <l>Ahi che il mondan rumor non è che un fiato</l>
                        <l>Di vento, che or vien quinci, e che or vien quindi,</l>
                        <l>E muta nome perchè muta lato.</l>
                     </lg>
                  </quote>
E il Petrarca ne' Trionfi, scritti quando, rivoltosi in età più matura alla filosofia, si toglieva dagli occhi quel velo che avea sì dolcemente illusa la sua gioventù tra gli studi, cantò con dolore:
<quote rend="block">
                     <lg>
                        <l>Ahi ciechi! il tanto affaticar che giova?</l>
                        <l>Tutti torniamo alla gran madre antica,</l>
                        <l>E il nostro nome appena si ritrova.</l>
                     </lg>
                  </quote>
Per questo disinganno vediamo nella storia letteraria tanti uomini che pur poteano lusingarsi di vera ed utile gloria, e che nondimeno dopo i primi e nobili tentativi si rimasero da ogni lavoro ed anteposero di vivere ignoti; benchè forse nell'ozio e nell'oscurità non trovarono la contentezza e la pace a cui sì modestamente aspiravano; però che sembra decreto eterno, universale, immutabile della natura che nel cuore di tutti gli uomini corra perennemente il torrente d'una passione la quale mantenga il moto e la vita; e questo torrente è più impetuoso e più pieno quanto più sono elevate, vigorose ed attive le facoltà morali degli individui. Il danno peggiore che a' noi possa fare la filosofia si è quello di svelarci le vanità della vita, di elevarci a contemplazioni nel cui labirinto noi dobbiamo necessariamente perderci, abbagliati dallo splendore delle cose superiori all'uomo, accecati e atterriti dall'oscurità universale della natura; e finalmente avviliti dall'ostinato e sprezzante silenzio con cui l'universo risponde sempre alla nostra infaticabile ed altera curiosità. A quest'ingegni maggiori degli altri, e maggiori per loro sventura, si squarcia il velo dell'illusione, per cui vedono miseramente il silenzioso e sterile interminabile campo del disinganno, ove nè fragranza di voluttà, nè incantesimo di natura può mai ministrare consolazione veruna. Quindi quel funereo pirronismo nel cui regno quando una volta dopo lungo viaggio di meditazione s'è giunti, non è più possibile di sottrarsi; quindi il silenzio delle passioni e la noia di tutte le cose; quindi ei spiegano le cause del suicidio di tanti filosofi dell'antichità, i quali lo cercarono non tanto per lo spavento delle umane sciagure, quanto per fatale convincimento della inutilità della vita. Allora anche la gloria, a cui tanto pur si anelava negli anni della gioventù, appare non più sopra il carro illuminato dal sole di milioni di secoli, ed applaudito dal canto di infinite generazioni, ma bensì come scheletro, nudo, muto, a cui si applica on nome qualunque: — e in vero qual mai differenza tra un nome ed un altro? Sono tratti di penna, suoni di voce, segni d'arbitrio. L’istoria ci tramandò tre Socrati, cinque Platoni, otto Aristoteli, sette Senofonti, venti Demetri, venti Zenoni, due Salustri, Conone astronomo e matematico illustre, Conone storico illustre — eppure è ancora indeciso se questo nome, e <add resp="ed">la</add> lode ché vi s'associa, abbia ad attribuirsi a due persone o a una sola; nè con quale distribuzione, nè con quanta equità. Oltre queste considerazioni che affliggono sovente l'immaginazione, e precidono a mezzo volo il corso de' grandi intelletti, sono anche amareggiati più spesso dalla cieca ingiustizia degli uomini; e come mai il poema del Paradiso perduto dovea lusingare Milton di tanta immortalità, come consolarlo delle sue tante sventure nella vecchiezza, se, poichè l'ebbe scritto e stampato, niun emolumento trasse dallo stampatore, niuno applauso dal pubblico, niun fumo, — niun suono insomma di lode? Rimasesi quel divino poeta nel lungo esilio, cieco, povero, allontanato da una moglie a cui egli non potè perdonare la infedeltà; abbandonato da' suoi concittadini, per l’indipendenza de' quali egli aveva con arditissima voce affrontati danni e pericoli; dimenticato dall'universo; e trent'anni dopo che egli, consunto dalle afflizioni e dalle infermità, ebbe pace sotterra, ov'ei scese con l'amara certezza di seppellire nella medesima fossa il suo nome, trent'anni dopo, ma solamente da quella fossa, sfolgorò la gloria del poema di Milton. Ma Milton giacevasi cenere fredda, insensibile; i sacri occhi chiusi in notte eterna non potevano più essere compensati delle lagrime che aveano sì lungamente versato tra le persecuzioni e la ingratitudine de' mortali. Camoens, che nella Lusiade diede un nobilissimo poema epico al Portogallo e all'Europa, visse poverissimo, ramingo tra i naufragi e le carceri: il suo cuore che avea tanto palpitato e tanto sentito per versare un turbine (?) di piaceri e d'affetti nell'anima degli altri uomini — il cuore di Camoens cessò di battere sul letto d'un ospitale. L’infelice Torquato, che nell'ultima sua lettera, scritta nell'agonia, dicea ch'ei vedeasi giunto mendico alla sepoltura, vedeva almeno nel tempo stesso la corona che Roma gli avea preparata; udiva gli applausi d'Italia, e la morte stessa che spargeva cipressi ed allori su le vie donde fra poco dovea passare il suo funerale. — A queste miserie, irremediabili — e qual mai voce pietosa può riconsolare i sepolti? — non pochi tra gli egregi letterati soggiacquero per la matta ingiustizia del mondo e della fortuna; ma più numerosa è la schiera di coloro i quali vivendo si videro di molto posposti ad uomini mediocri ed infami; e memorabile esempio sarà sempre in Italia quello dell'Ariosto, il quale campava la vita in tollerabile povertà; — tollerabile, ma povertà sempre, sì ch’egli, in età già provetto e bisognoso di mensa più lieta e di tetto più riposato, scrive nelle sue Satire:
<quote rend="block">
                     <lg>
                        <l>Apollo, tua mercè, tua mercè, santo</l>
                        <l>Collegio delle Muse, io non mi trovo</l>
                        <l>Tanto per voi da poter farmi un manto;</l>
                     </lg>
                  </quote>
mentre nel tempo stesso e di doni principeschi e di lusso era piena non dirò se la casa o il postribolo di Pietro Aretino, uomo di mediocre ingegno e d'anima sozza; a tanto giunge la cecità di coloro che vanno giudicando le Muse ed assegnando con le loro sentenze la fama de' letterati. Nè devesi questa ingiustizia contro l'Ariosto apporre alla ignoranza del secolo, perchè ognuno sa che quello fu anzi il bellissimo tra tutti i secoli dell'italiana letteratura e dell'arti belle, quando Leone X, quando Michelangelo, e Rafaelo (<hi rend="sup">sic</hi>), e Bernardo Tasso, e Nicolò Machiavelli, e il Berni, ed il Casa, il Trissino, il grande Fracastoro e tanti e tanti fiorirono e uomini egregi e principi cari alle Muse. Anzi questo esempio, unito a tanti altri di cui si può dire tessuta la storia letteraria, deve ognor più confermare gli uomini i quali per mezzo di lettere non cercano che la sola gloria, che questo intento, tuttochè generoso, li renderà infelicissimi in vita, benchè forse celebri dopo la morte. Colui che aspira alla gloria deve in tutto e per tutto avere la consolante filosofia di quegli uomini che nelle infermità della vita sperano con somma rassegnazione nella immortalità dell'anima, e godono in certo modo de' guai presenti e transitori, perchè sono certi d'esserne risarciti con beni futuri ed eterni. Ma quanto, o giovani, non è più espediente e più dolce la speranza della immortalità dell'anima, anzichè quella dell'immortalità del nome! Però che l'uomo che si conforta ai premi d'un'altra vita, e che nel suo modo di giudicare sa ch'egli lascia tutte le proprie lagrime e tutte le umane infermità alla terra, è in ciò affidato dalla idea della sapienza, della clemenza e della onnipotenza d'Iddio; idea che converte la speranza in certezza, che libera la fantasia dal timore dell'umana ingiustizia e della instabilità della sorte, e la colloca in luogo ove nè lo scettro della forza, nè le lusinghe della frode hanno più alcuna possanza. Invece chiunque aspira alla celebrità, e per lei spende affanni e sudori, dopo d'essersi accertato che non può lusingarsi di ottenerla com'ei merita mentre vive, qual mai nutrirà certezza di conseguirla dopo la morte? La gloria che il giudizio degli uomini gli contese in vita, è pur sempre in balìa di questo stesso giudizio; la letteratura è pure soggetta, se non nella sua sostanza, almen nelle sue infinite apparenze diverse alla diversità di gusti; e tale coronato da' contemporanei è oggi, come il Marini ed il .... condannato e dimenticato. E non sempre il mondo e la posterità sono equi giudici per avventura, come pare che lo sieno; come infatti sono assai giusti verso questi due poeti, il primo de' quali die' in una pazza licenza, l'altro in una pazza servitù di gusto letterario. Bensì una storia delle reputazioni letterarie sarebbe libro fecondissimo di nuove materie a chi lo scrivesse, ed utile e di curioso diletto a' lettori; e molti vedrebbonsi, specialmente in Italia, liberati dalla oscurità ove da tanti secoli stanno nascosti, molti altri balzati dalle sedi ove con meraviglia e dolore dei pochi saggi stanno anche a' dì nostri dominando le scuole. Chi dunque può accertare della fama meritata quell'uomo che le sacrifica ogni comodità di vita ed ogni pace di cuore? Però le lettere, ov'ei le drizzi unicamente alla gloria, non possono in verun modo assicurarnelo nè in vita nè in morte; e quindi questa passione non soddisfatta gli sarà sempre sorgente di dolore ov' ei al contrario la presumeva di felicità. Perchè come mai senza accecamento di ragione potranno sperare felicità dalla sola gloria gli uomini letterati, artefici e scienziati, mentre appunto questa felicità della fama dipende in vita dalle passioni degli altri mortali, ed in morte dalla cieca instabilità delle sorti? Perocchè la fortuna o con imprevedute rivoluzioni del mondo, o con lentissimo moto perenne distrugge gli egregi monumenti delle lettere e delle arti; seppellisce nella dimenticanza le lingue, e fa sparire dalla memoria degli uomini anche i nomi di grandissimi popoli. Così fe' d'infiniti libri degli Egizi e degli antichissimi Italiani; così delle opere di mille scrittori greci e latini, e di tante meraviglie della musica, della pittura e della scultura d'Atene e di Roma. Le statue stesse che ne rimangono sono più veramente prova che eccezione di questa sentenza; perchè gl'insigni maestri i quali le produssero non ci tramandarono insieme il loro nome. Noi, che pur ammiriamo ed imitiamo que' loro lavori, ignoriamo a quale scultore assegnarli; e forse la fatica di un artefice il nome del quale non sopravvisse sino a' dì nostri, è ingiustamente ascritta dalla nostra ignoranza al nome di qualche altro artefice ch'era forse di minor merito. E quanto alle scienze, il caso sovente e sempre l'opinione degli uomini fanno sottentrare nuove opinioni e nuovi sistemi che atterrano i precedenti; onde tale filosofo che fu reputato al suo tempo sommo interprete della natura fu nell'età che seguì o malignamente, ma vittoriosamente calunniato e deriso, o giustamente impugnato da' promotori d'altri sistemi, i quali, come tutte le cose terrene, dovranno essere un giorno combattuti e vinti e obbliati: corso e ricorso perpetuo di molti errori e di pochissime verità, di insufficienti esperienze e d'ipotesi immaginarie che pur giovano all'intento della natura, che sembra essere di tener sempre in moto le passioni e l’ingegno di tutti i viventi. Ma io voglio omai accordare ciò che sarebbe d'effetto micidiale alle lettere ove non s'accordasse; ed è, che il letterato abbia non solo lusinga ma piena certezza morale che, quand'egli scriva con eloquenza e con verità, il suo nome volerà chiaro ed eterno per le bocche degli uomini; alla quale certezza aggiungeremo che egli sia sì fattamente innamorato della gloria, che la scorga in tutta la sua bellezza, e che con la fantasia degli innamorati le ascriva un non so che di divino per cui egli, accompagnato da questa divinità della gloria, possa superare la morte e vivere oltre il sepolcro. Così dunque sia; ne risulterà forse ch'egli viaggi men misero su la terra, e che, ove non la sapienza e la dignità dell'animo l'accompagnino, ma il solo amor della gloria, conseguirà la riposata e facile vita a cui ogni uomo aspira naturalmente? Per soddisfare a sì fatta questione e per vedere se la gloria basta al letterato, ci si affaccerebbero infiniti documenti nella storia delle lettere, de' quali io mi contenterò di eleggere uno memorabile fra gli altri tutti. Giovanni Locke per universale consenso arricchì il suo secolo del libro più eloquente e più utile fra quanti mai illuminarono il mondo; più eloquente, perchè non solo è scritto con tutta schiettezza di lingua e vigore di stile e calore di pensiero, che è reputato in ciò esemplare da tutti gli Inglesi, ma ben anche perchè è disegnato con mirabile architettura di parti, eseguito con profondità di ragionamento, e dotato di quel tocco magico della persuasione a cui il solo stile e il solo ragionamento non giungono, ma che nasce da un certo vigore di concepire le idee e da certo amore nell'esporle; doti che dagli antichi Greci e Latini erano credute doni celesti, onde consacrarono templi ed altari alla dea della Persuasione. Alla bellezza del libro di Locke aggiungesi, come s'è detto, il merito dell'utilità, non tanto per le verità ch'egli espose, quanto per gli errori che dileguò. — E infatti la metafisica platonica e cartesiana, che ingombravano di tanti paradossi la strada delle scienze ne' secoli antichi e moderni, e il gergo delle scienze scolastiche e delle cattedre superstiziose de' claustrali si dileguarono appena pubblicato quel libro; e chi volesse esaminare i sistemi d'Elvezio, di Rousseau, di Bonnet e d'altri d'ogni nazione sino a Kant che tornò all'idealismo, s'accorgerebbe che, se gli errori sono di questi autori, il fondo della verità de' loro libri è tutto desunto dalle teorie del libro di Locke. Le prove di questo libro erano sì evidenti, e tale la forza dell'eloquenza con cui vennero esposte, che per i primi dieci anni niuno osò turbare nè la pace nè la fama di quell'autore. Ma poichè s'accorsero che quelle verità non si ristavano nella sola teoria, ma s'erano rivolte alla pratica, primi fra tutti gli ecclesiastici inglesi, e quindi i maestri e discepoli di sistemi ideali si sfrenarono sì dirottamente sul libro, e dal libro, che era per sè stesso insensibile, i più maligni e i più accaniti ritorsero le loro vendette sull'autore; al quale, perch'era anch'egli, come noi tutti, uomo di carne e di sangue, vollero far parere amara la vita e terribile la vendetta per mezzo della calunnia, della povertà e dell'esilio. Che se Giovanni Locke non si fosse armato di onestà, di fortezza e di tutte le virtù che lo studio dell'uomo e la rassegnazione ai decreti della natura possono somministrare ai letterati, s'egli al contrario non avesse cercata. che la gloria, e vedendola perseguitata, piagata e derisa, avesse, come pur molti fanno, considerate come sue proprie quelle piaghe e que' vituperi, quest'altissimo ingegno non sarebbe egli stato infelicissimo nel tempo stesso, e non avrebbe egli forse conosciuto che le lettere rivolte all'acquisto della fama o deludono, o affliggono chi le coltiva? E non sempre, come avvenne a Locke, i nemici della gloria de' letterati sono i faziosi, i fanatici e i maestri di trivio; ma sovente accade che due uomini grandi, i quali hanno per sè stessi un trono indipendente nei regni delle scienze, se lo contendano al pari de' conquistatori; e poichè non hanno armi da guerreggiare generosamente, combattono con la penna tinta nel fiele e nel sangue. Chi può contendere al Tasso la gloria di eccelso poeta? chi al Galileo la gloria di eccelso filosofo? Poteano ben i pedanti fiorentini e i cortigiani ferraresi invidiare ed affliggere il Tasso! Doveano i teologi romani e l’Inquisizione de' frati atterrire la verità e le labbra del Galileo, e strappare con la minaccia de' tormenti una falsa abnegazione da quel divino intelletto. Ma la loro gloria poteva ella essere offesa da sì vili nemici? Ma la gloria dell'uno poteva mai nuocere alla gloria dell'altro? Eppure esiste in Italia un libro che il Galileo scrisse nell'età già savia di trent'anni, dove non v'è insulto, non sofisma, non amarezza che il Galileo non versi su la <title>Gerusalemme</title> del Tasso. Alcuni pensieri profondi su l'arte poetica, pensieri degni di quel sommo intelletto, che adornano quel volume, sono affogati nella bile grammaticale, ove quel grand'uomo recita ad un tempo da sofista e da poetastro assottigliando il fumo e gonfiando le minime cose. E di questi deplorabili fasti sono pieni gli annali della letteratura d'ogni nazione, ove non l’ignoranza, nè la superstizione, ma la dottrina combatte contro la dottrina, la filosofia contro la filosofia, e talvolta l'onestà contro l'onestà. Pascal, dopo d'avere fatto una critica religiosa e ragionata al libro di Michele Montaigne, inferocitosi poi nelle sue speculazioni teologiche, lacera di due tratti di penna il nome del filosofo francese; e ne' <title>Pensieri cristiani</title> in un luogo lo chiama sciocco, ed infame in un altro. — Ognuno sa la lite tra il Neutono e il Leibnizio, e nel tempo stesso l’ipocrita riservatezza con cui quell'illustre inglese si diportò in questa battaglia, ove per amore di gloria uno accusava l'altro di usurpazione. D'altra parte, quante prigioni piene di letterati nelle rivoluzioni politiche, quanti esili ove gli uomini più illustri si videro in ogni vicolo vagabondi, quanti roghi fumanti del sangue arso di uomini che co<add resp="ed">lla</add> loro fama aveano aizzata l'invidia de' loro contemporanei, la feroce stolidità de' potenti, e la fraudolente superstizione delle religioni! Una teoria diversa da quelle che un altro uomo celebre insegna, un'idea sola, una nuda parola che offenda il gusto, un emistichio plagiato da un altro bastano a movere le sanguinose persecuzioni di san Bernardo contro il dotto e infelice Abelardo, a fare ardere nel rogo il medico Michele Servet per ordine di Lutero, ad attizzare la discordia e gl'improperi scambievoli e gli odi di Rousseau e di Voltaire, e a profanare in ogni secolo di dolore e di vituperi tutti gli altari di Pallade e delle Muse. Aggiungi il potere matto de' principi, per cui Caligola voleva esiliare dalle biblioteche i libri di Virgilio e di Livio, e dar guerra per conseguenza a tutti i letterati viventi; aggiungi la impudente politica delle religioni, per cui papa Pio V, onorato poi del titolo di santo, perseguitò i letterati e favorì i soli teologi. Aggiungi finalmente la fatale cecità anche de' principi più saggi, che pur son uomini e sottoposti a tutte le umane infermità, onde Vespasiano cacciò d'Italia tutti i filosofi; ed allora appariranno nella loro putrefazione e amarezza tutti i frutti della celebrità, quand'è prefissa per unica meta della letteratura. Ed ecco la decantata felicità della gloria, la quale si riduce a ciò che Petrarca, già vecchio, e più celebre, più tranquillo, e men disgraziato di quanti altri mai sia nel mondo vissuto tra gli studi, ripeteva agli amici. Petrarca vide e confermò con la propria esperienza quella splendida miseria della celebrità, onde scrivea nelle lettere senili: <quote>
                     <foreign lang="lat">Hæc fama hoc mihi præstitit, ut noscerer et vexarer</foreign>.</quote>
               </p>
               <p>Ma io vi ho fino ad ora parlato della gloria applicandola a grandi ingegni; e l'ho riguardata soltanto nelle sue naturali e generose disavventure; nè vi ho ancora mostrato le sue false, bastarde, vituperose degenerazioni. Chè se l'amore di gloria in chi veracemente e sommamente la merita è sorgente di calamità, quando poi viva in persone basse ed indegne non può se non contrarre tutta la viltà e la sciocchezza e la malignità delle anime dalle quali è nudrito. E nondimeno se quanto avete fino ad ora ascoltato può iniziarvi nella cognizione della storia letteraria, ciò che intorno alla gloria mi resta di dirvi vi sarà necessario, e giornalmente, nella pratica della vostra vita; e gli esempi sono contemporanei, concittadini e domestici, e sempre, in tutti i secoli, ed in tutte le città, ed in ogni genere di governi. Poichè dunque io non mi stanco di palesarvi ciò che mi sembra vero, voi dal vostro canto non istancatevi d'ascoltare ciò che non può esservi <add resp="ed">che</add> di vantaggio; se non altro, valgano a procacciarmi una più lunga attenzione l'amore e la cura con cui mi studio di presentarvi questo argomento importantissimo alla prosperità delle lettere e della vita.</p>
               <p>Voi, o giovani, dovrete vivere fra non molto e agitati dal desiderio d'onore e in mezzo alle persone che tenteranno ogni ostacolo aperto o secreto contro di voi. Che se voi siete d'indole studiosa ed ingenua, ottima cosa sarà che ne siate preavvertiti perchè possiate evitarli, o almeno guardarli senza stupore e tollerarli; e se al contrario taluni di voi fossero per disavventura di tal tempra da seguitare l'esempio infelice di coloro che invidiano l'altrui fama e che s'adoprano di sorgere su l'altrui rovina, troveranno qualche rimedio altresì nel mio discorso; poichè, mostrando loro che queste arti maligne sono di poco giovamento e di verun decoro nel mondo, perverrò a distornarli da questa sinistra tendenza.</p>
               <p>La passione della fama, quale fu da noi dimostrata ne' grandi ingegni, degenera ne' mediocri e ne' vili in libidine di applauso volgare e di onori cortigianeschi: questa libidine ha per progenie naturale la invidia, l'avidità e la impostura. — Chi aspira all'applauso volgare non adopera le male arti se non quanto egli possa conseguire il suo intento, e le adopera più con cecità che con malizia. — Ma chi cerca l'applauso per isgombrarsi la via degli onori e del danaro, colui è maestro d'ipocrisia, di falsità e di perfidia.</p>
               <p>Vediamo come in un quadro la vita di coloro che aspirano soltanto ad applauso volgare. Dotati di poco ingegno dalla natura, e volendo ad ogni modo ritrarre il maggior vantaggio possibile, s'introducono nelle accademie, ove con lodi reciproche vanno cercandosi anch'essi alcune pagine d'elogi. Le congregazioni d'ogni specie valgono mirabilmente a queste pratiche, ove tutti stringono alleanza difensiva e offensiva, e niuno tra loro scrive linea che non sia certo di vederla lodata almeno da' suoi confratelli: quindi la loro lode si diffonde tra il volgo facile a credere, facile a far eco, facile a rinnegare, facilissimo nondimeno a dimenticarsi e delle lodi e de' biasimi ch’egli senza candore di coscienza, senza esattezza di giudizio avea pronunziato il dì prima. A queste sette s'aggiungono altre meno solenni, ma non già meno operose. I linguisti, per esempio, che danno anatema ad un'opera, per quanto possa essere utile e bella, se in essa s'accorgono d'alcun peccato di idioma; peccato che non può essere lavato più da veruna acqua lustrale, e che danna in eterno l'autore ed il libro; e fra sì fatti linguisti avvi una setta ancor più austera e più sublime, la quale non ammette per testo se non gli autori che vissero prima del Tasso, considerato da essi come corruttore di lingua. La gloria di questi uomini, dipendendo tutta dalla loro grammatica, tanto è più misera e insufficiente a farli paghi e felici, quant'è nel tempo stesso accanita e irremediabile; come vermicciuoli nascosti, e' rodono la fama de' grandi scrittori; e se non giungono a farli impazzire, come fecero del Tasso, pervengono talvolta a sconfortarli, massime nella prima gioventù, o snervare l’ingegno nelle prime scuole, le quali generalmente in Italia sono occupate da sì fatti maestri. Inoltre l’Italia tutta si risente, in fatto di fama letteraria, di un vizio antichissimo ch'ebbe origine e crebbe e contaminò e appestò e poco meno che uccise, se minore fosse stato il vigore del Genio italiano, tutta la nostra letteratura: ebbe origine e crebbe con le cattedre de' claustrali e con le istituzioni de' collegi. Perocchè la letteratura e la fama sin dalle fondazioni de' Gesuiti e de' preti regolari risiederono tutte ne' chiostri, donde, lasciandosi ignorantissimo il popolo, si coltivarono soltanto gl'ingegni, torpidi o svegliati che fossero delle famiglie nobili e ricche di onori e di facoltà; famiglie che o per la promessa di codicilli alle pie fondazioni o per la loro preponderanza nel governo erano accarezzate e ingannate dai frati. Nè i discepoli poteano sorgere migliori di que' maestri, poichè tutte le discipline scientifiche e principalmente le letterarie si aggiravano in un circolo circoscritto dal compasso della politica e della religione dominante: bensì, quali pure si fossero questi discepoli, uscivano da' collegi atti a gustare il Petrarca ed il Boccaccio, a conoscere e ad applicare i precetti di Orazio e le regole grammaticali del Bembo; e frutto sommo di questa istruzione erano poi i canzonieri e i poemetti e le tragediucce che empierono tutta Italia, scritte da signorotti e dedicate a signorotti: quindi gli elogi accademici; quindi l'esaltazioni che i maestri guerci facevano agli alunni ciechi, e gli alunni a' maestri; quindi la compiacenza di questi miseri applausi, che non potea più fomentare gl’ingegni ad aspirare con più veglie e sudori <add resp="ed">ad</add> una gloria più estesa. La nazione, tenuta nell'ignoranza, non poteva giudicare; e i maestri e gli alunni, adulandosi scambievolmente, erano ad un tempo tribunali e parte nella distiribuzione de' premi. Una ridicola prova di questa verità, ridicola e miserabile a un tempo, m'occorse, <add resp="ed">sono</add> alcuni anni, quand'io giovinetto cercando di conoscere di vista gli uomini che erano in qualche concetto negli studi ond'imparare da essi letteratura, imparai invece esperienza di morale letteraria, e conobbi presto per mia fortuna che chi ama gli applausi perde l'onore delle lettere. Viveva in Italia, e vive, un uomo celebre per la sua inesauribile vena di comporre interminabili poemi, e per la sua generosità verso gli stampatori ed i letterati che lo adorano con nitide edizioni ed encomi. Quest'uomo, prescindendo dal suo poetico errore, era del rimanente degno di gratitudine per la sua liberalità, e di rispetto per la tranquilla dignità della sua vita, e di compassione per la misera infermità che gli avea rapito il lume degli occhi; raccoglieva a convito molti letterati dimoranti nella sua città, floridissima, illustre allora per un'accademia reale e per molti antichi personaggi che godeano d'alta fama nelle scuole italiane. Trovaimi io pure, benchè giovinetto ed ultimo, ultimo fra cotanto senno; e sul finir della mensa uno de' letterati richiese un giovine secretario dell'ospite perchè recitasse alcuna poesia. Ed ei recitò versi di alcuni poeti, e tutti ascoltavano attentamente, giudicando ciascuno nè significandosi l'animo, finchè il recitante intuonò un sonetto, — e nell'intonarlo additò l'autore — e l'autore era l'ospite cieco. Ogni verso fu interrotto da lodi e da meraviglie, e l'adulazione sfacciata di que' famosi letterati era tanta, che tale ascriveva il sonetto al Petrarca, tal altro al Tasso, — mentre il povero cieco, umile in tanta gloria, non osando palesarsi autore del sonetto, s'alzò pregando i suoi convitati che lo favorissero la domenica seguente in campagna.</p>
               <p>Simili aneddoti non si trovano scritti ne' libri; ma la lezione che somministrano si può abbondantemente raccogliere vivendo tra gli uomini. Dal commercio epistolare de' letterati, ove fosse pubblico, avrebbesi una serie lunga di documenti della malafede letteraria; si loda il libro all'autore che lo regala, e si accusa spesso con la stessa penna dietro le spalle: onde chi di sì fatte lodi si fa bello, e si crede perciò consecrato da Minerva e da Febo, è ingannato ed inganna; inganni reciprochi, e cecità di mente, la quale tutta deriva dall'amore dell'applauso; si palpa per essere palpati; si compra vilmente poche ore di fama, perchè manca il coraggio e le forze di acquistarla generosamente con lunghi studi. Ma questo applauso fa egli felice l’uomo letterato? Ed ecco pur sempre la somma della questione a cui dobbiamo dopo ogni ragionamento ridursi; poichè se l'applauso, comunque carpito, bastasse alla felicità, noi saremmo ingiustissimi se volessimo contenderlo o condannarlo.</p>
               <p>A ciò fra non molto risponderemo; ma giova che prima si vedano i costumi e i caratteri di que' letterati che cercano l'applauso volgare con l’intento di ottenere per esso gli onori e gli emolumenti. Se quella di cui fino ad ora s'è detto è genìa cieca, questa di cui si dirà è perfida, perchè nuoce per professione. Di che principj morali si valgono per trafficare la letteratura onde ottenere danari e cariche, l'abbiamo esaminato nella parte prima di questo discorso, dove se n'è abbondantemente parlato; e s'è conchiuso ch'essi non possono essere con questo mezzo felici. Però sì fatti letterati devono nelle nostre considerazioni venire necessariamente compresi nella categoria degli scrittori venali; ed a loro si applichi la conseguenza che se n'è tratta. Ma perchè a trafficare la letteratura col danaro non giungono se non trafficandola prima con l'applauso, è necessario che si veda come questi si studino di farsi applaudire.</p>
               <p>E primamente, oltre alle accademie e al commercio epistolare, a cui, come i letterati linguisti, preti e nobili di cui s’è dianzi detto, anche questi nostri si appigliano, un'altra strada hanno alla loro meta, ed è quella dell'influenza nel governo e del favore de' grandi. Voi li vedrete esternare raramente in pubblico la loro opinione su i grandi letterati viventi, perchè temono di soggiacere a vendetta e di contrastare con la pubblica opinione; difficilmente o non mai animano la gioventù, perchè in essa sospettano nuovi e più forti rivali; pochissimo per lo più scrivono, o, se scrivono, non tendono mai che ad avere l'amore di que' pochi che possono contribuire onori e danaro e che per lo più non sono atti a giudicare le lettere, e la stima di que' tanti che siedono <foreign lang="lat">pro tribunali</foreign>, atti più a conoscere i difetti critici che le bellezze delle opere. Alcuni non hanno mai scritto; e voi incontrerete talvolta de' professori i quali, fra chi è sì credulo da ascoltarli, severamente e spietatamente vanno sentenziando i libri di quelli che o deboli, o lontani, o morti non possono giustificarsi; se nel tempo stesso cercherete un libro, una dissertazioncella, un verso del giudice professore, non vi sarà dato mai di trovarlo; giudici privati degli scrittori, non hanno mai nulla scritto. Affettano sempre moderazione e virtù e buon gusto; ed ottimi in parole, se ne valgono per gettar fiele sopra qualche piaga letteraria o morale di alcun altro che, non vivendo tra le adulazioni e i favori, è naturalmente sconosciuto, nè <add resp="ed">a</add>scoltato mai; e quindi convertono in proprio merito le altrui colpe. Sì fatta era la letteratura nella corte di Roma e in tutte le capitali de' piccoli principi; i quali, avendo da governare un milione appena di sudditi o poco più, non poteano non immischiarsi ne' pettegolezzi delle loro città, e più ne' letterari, che sono per sè stessi i più frequenti e i più clamorosi. — Alcuni intanto di questi letterati che cercano applauso per convertirlo in favore, essendo o più facoltosi o più intraprendenti, si pongono a viaggiare, vanno in corte di principi stranieri, fanno prova di letteratura e di spirito, regalano libri, presentano dediche a' celebri letterati stranieri ed a' potenti <add resp="ed">ministri</add>, scrivono novelle e meraviglie ai letterati loro compatriotti e coaccademici, che intanto borbottano nelle loro celle romite; accattano voti e lodi da'giornalisti, si fanno coniare medaglie, fanno qua e là proseliti, piantano come i negozianti case di corrispondenza e fattorie ne' lontani paesi. — Sommo applauso infatti si può ricavare per queste vie, e lo vediamo dalle lodi che l'Algarotti ebbe al suo tempo; ma quanto poca gloria, il fatto lo mostra; poichè, mancatigli fautori, gli va mancando il nome: e fra non molto chi parlerà più delle opere d'Algarotti? Or che nè questi che cercano applauso con imposture, nè gli altri che lo cercano con cecità sieno felici, si può brevemente desumere. Perocchè dal confronto di sè stessi con gli uomini veramente degni di gloria non possono dissimulare alla loro coscienza che questo applauso non sia passeggero e che sarà seppellito nel loro cimiterio; e nel tempo stesso essi per esperienza giornaliera conoscono che con tutti gli sforzi, le adulazioni e la ipocrisia ottengono bensì certa lode e certo favore, ma non mai la pubblica estimazione, non mai l'utilità de' concittadini, non mai la soddisfazione de' loro desideri. Devono quindi e rinnegare il pudore ed essere anche in poco guadagno che.... Questi vizi in cui la passione della gloria degenera sì fattamente che di amore diventa libidine, dimorano talvolta anche negli uomini grandi; tanto l'ambizione e l'orgoglio versano tenebre su la mente più illuminata. Tacerò delle lettere del giovine Plinio, che non ha fama se non per esse; ma, a mio credere, non è degno che la posterità abbia tanta cura di lui se non perchè fu nipote ed allievo del filosofo Plinio, perchè fu amico di Tacito e perchè fu console in Roma sotto l'imperio del grande Traiano. Quelle lettere famigliari ed amichevoli pubblicate da Plinio sono pur chiara prova ch'ei presumeva cogliere assai gloria letteraria dal suo commercio epistolare, quasi che l'universo dovesse accorarsi degli affannucci privati d'uno scrittore che pochi altri frutti del suo ingegno aveva dato a' Romani. Parlerò bensì di Cicerone, il quale, se pur meritava scusa dai contemporanei e ringraziamento dai posteri per le lettere famigliari, e specialmente per quelle ad Attico, perchè e' sono dettate con ben altro stile che quelle di Plinio, e contengono aneddoti più importanti e più ricchi, mostrasi nondimeno sì affamato di lode che, scrivendo a Luceio, storico del suo tempo, gli raccomanda: <quote>
                     <foreign lang="lat">Te plane etiam atque etiam rogo ut me ornes vehementius etiam quam fortasse sentis, et in eo leges historiae negligas</foreign>
                  </quote>. Aveva egli bisogno Cicerone di questa bassezza, egli ch'era già stato chiamato e padre della patria, e reputato dottissimo delle scienze filosofiche del suo tempo, e riconosciuto sommo oratore; ei ch'era certissimo di vivere eterno tra' posteri, perchè fu imperatore d'eserciti, consigliere di Bruto, antagonista di Cesare, nemico generoso e trionfatore per alcun tempo di Marc'Antonio che allora dominava la metà del mondo; egli insomma ch'era stato l'attore più illustre nel teatro più grande dell'universo e nell'epoca più luminosa dei secoli? — Or se i vizi in cui l'amore di gloria si va corrompendo appestano l'anime d'uomini grandi, che dovremo aspettarci di quelli che per sè stessi non hanno nè forza nè diritto d'aspettarsi gloria veruna? Con quanta sfacciataggine maggiore, con quante cabale, con quanto perfida ipocrisia non cercheranno di procacciarsi, se non altro, quel rumore d'applauso che per breve tempo può avere apparenza di gloria? Ma ciò che prova quanto appunto la fortuna si rida dell'umana ambizione si è che i passi ove Luceio parlava di Cicerone, e quelli ove Tacito, importunato forse dall'amico, avrà parlato di Plinio — perchè anche Plinio fa in una epistola la stessa poco modesta domanda a Tacito —, que' passi storici si sono perduti, e non restano più le lodi che que' due ambiziosi accattavano; bensì restano, quasi per loro dispetto e per monumento della loro vanità, le lettere con cui Cicerone e Plinio cercarono d'essere, l'uno ingenuamente, l'altro immeritevolmente, tramandati alla memoria degli uomini.</p>
               <p>— Or tu che ci hai palesate le calamità della gloria negli animi generosi e negli alti intelletti, e i suoi vizi ne' cuori bassi e negli ingegni mediocri, vorrai per conseguenza inferire che le lettere non vanno coltivate per amore di gloria? — Certo che questa vostra domanda è direttissima, nè può essere lasciata senza risposta; ma questo per ora sommariamente rispondo, che nè io potrei consigliarvi, nè consigliandolo riescirei, di trascurare la gloria, perch'ella è non solo naturale ma eterno desiderio degli uomini; però ucciderebbe la radice delle lettere chi potesse ne' giovani estinguere questo fuoco che le alimenta; bensì come l'abuso d'ogni passione nuoce all'uso, ed il fuoco che prima manteneva ne' corpi il moto ed il calore, ove s'accresca oltremodo, soffoca ed incenerisce, così sievi per ora provato che le lettere non possono vivere senza gloria, ma che ove sieno unicamente rivolte alla gloria, non possono se non accrescere il dolore, i vizi ed il vituperio di chi le professa. Da quale altro rimedio sia temperata questa passione, e con che mezzo si possa rivocare le lettere a vero e certo vantaggio de' loro artefici, poichè trafficandole con danaro o con fama a ciò non si giunge, sarà questo il soggetto della lezione di domani, dacchè oggi il discorso si protrarrebbe oltre ciò che il tempo e la vostra attenzione potrebbero comportarlo. Domani dunque con la terza parte di questo discorso chiuderò le poche lezioni che le imprevedute (?) circostanze e i decreti della fortuna mi hanno conceduto di scrivere.</p>
            </div2>
            <div2 n="Lezione terza">
               <head>LEZIONE TERZA.</head>
               <argument>
                  <p>LA LETTERATURA RIVOLTA ALL'ESERCIZIO DELLE FACOLTÀ INTELLETTUALI.</p>
               </argument>
               <p>S'io avessi a giudicare da quella specie di tristezza con cui ho meditata e scritta la precedente lezione, e dalla mesta attenzione con cui parmi che l'abbiate ascoltata; se inoltre questo giudizio avesse per mira più il vostro diletto che la vostra utilità, dovrei senza dubbio pentirmi di ciò che vi dissi, e convincermi che le verità le quali udite non dilettano non devono essere mai palesate. — E così certamente avrei fatto, se non fossi nel tempo stesso persuaso che niuna vèrità la quale miri a far più libero l'animo dalla opinione falsa degli uomini e dalle chimere della fortuna, niuna di sì fatte verità va taciuta; tanto più che quel lume che nuoce da una parte, disingannando molte amabili chimere dell'uomo, giova poi doppiamente nel mostrare quali sono i conforti e i piaceri reali a cui gli uomini potranno più sicuramente affidarsi. Che ciò sia vero, lo vedrete, o giovani, nel discorso d'oggi. — Perocchè se la speranza di agi domestici e di cariche sono lusinghe che piacciono a una parte della gioventù; se la passione della gloria riscalda di fiamme generose l'anima vostra e fa che il vostro cuore vi batta con più fermi e più nobili desideri, io, quantunque vedessi la falsità e la poca durata di queste lusinghe, non avrei mai dovuto disingannarvi, perchè nuocerei fortemente e a voi stessi e alle lettere, ove non avessi da sostituire conforto più certo e più lungo. Ma se al contrario il desiderio di ricchezze e di fama serve anzi a contaminare la felicità delle lettere e de' loro cultori; s'io posso presentare alla vostra scelta altri frutti della letteratura più dolci e più certi, che confermino più felicemente per voi e più utilmente per gli studi e la patria l'amor delle Muse, io, anzichè pentirmi di ciò che ho detto fino ad ora disanimandovi, dovrò lodarmi se per mezzo appunto di questo affliggente disinganno sarò giunto a procacciarvi più lunga e più bella e più durevole consolazione.</p>
               <p>Or come dianzi avete fatto, così pure oggi il vostro pensiero attenda di continuo al soggetto del discorso, ed è, che <emph>ogni arte deve essere dall'artefice rivolta alla propria utilità</emph>: principio generale che noi abbiamo applicato alle arti letterarie. Or le utilità d'ogni individuo in società consistendo nelle comodità della vita, nella estimazione pubblica e nella soddisfazione dell'animo, chi professa letteratura deve mirare all'acquisto di questi tre beni. Ma perchè tutti tre non possono nè insieme nè perfettamente acquistarsi, bisogna maturo esame per iscegliere o quello de' tre che più giova, o se pur a tutti si aspira, far in modo che la ragione tempri il desiderio, onde e i mali e i vizi e le difficoltà annesse all'acquisto di questi tre beni sieno preveduti e rimediati. Per giungere a questo esame ed a questa scelta, ed ai mezzi infine di questo temperamento, abbiamo dovuto ripartire ognuno dei tre beni, astraendolo dagli altri, perchè nudo e schietto in sè stesso possa essere conosciuto in tutte le sue vere e perpetue sembianze. — Nella prima lezione appartenente a questo soggetto s’è parlato della letteratura rivolta precipuamente ed unicamente all'acquisto della ricchezza; nella seconda lezione, tenuta ieri, s’è parlato dell'acquisto della celebrità, considerandola anch'essa come principale ed unico scopo del letterato; nella lezione d'oggi tratteremo della soddisfazione dell’animo: la prima lezione quindi si può risguardare come risguardante all'economia, la seconda alla vita civile, e questa d'oggi alla filosofia.</p>
               <p>Ora, dopo una serie di osservazioni e di fatti, abbiamo <add resp="ed">veduto</add> nelle due antecedenti lezioni che l'intento d'acquistare ricchezza non fa felici i letterati, primamente perchè si corrompe la letteratura, in secondo luogo perchè si vende la libertà della mente, finalmente perchè le ricchezze sono incerte nell'acquisto, fuggitive nel possesso e sottoposte insomma in tutto e per tutto all'arbitrio degli uomini e delle sorti. Quanto alla gloria l'abbiamo veduta soggetta ad altri inconvenienti che turbano forse più la umana felicità; eppur gli uomini nulla oprano se non se mirando alla felicità. Inconvenienti della gloria ci apparvero la insaziabilità, la incertezza, le persecuzioni religiose e politiche, l’ingiustizia del mondo, le risse letterarie, il falso amore degli applausi in cui questa passione naturalmente degenera negli animi bassi e negli ingegni mediocri; e quindi la cecità, i vizi, la perfidia, e tutti insomma que' veleni che fanno torbide, amare e micidiali tutte le fonti degli umani conforti. Ma il pessimo de' mali prodotti dalla passione della gloria è il disinganno; poichè, rotto appena lo splendido velo di cui questo fantasma si veste, quel mondo d'illusioni ch'egli illuminava, dileguasi, e l'uomo, che a quelle visioni si consolava, che viveva in quel mondo incantato e per cui si nudriva la mente e riscaldava le proprie passioni, rimanesi desolato, misero, errante nelle tenebre e ne' deserti, e brancicando qua e là senza più omai sapere a qual altro asilo ricorrere. Il che con altre parole fu da me detto ed or giova ripeterlo; ed io vi prego — nè altra cura mi muove se non quella del vostro bene — vi prego di ripetere a voi sempre questa massima, e di meditarla, e di confermarla con la vostra stessa esperienza e col vostro proprio ragionamento: — Il peggior danno che possa arrecare all'uomo la filosofia, il male che solo pesa più di tutti i beni ch'ella produce, si è il pirronismo delle idee e il freddo silenzio delle passioni, per cui l’uomo diventa o cattivissimo o infelicissimo. Ma questo male ha per radice funesta l'amore della gloria, che quanto più diviene eccessiva e sicura, tanto più si disinganna da sè medesima, simile al fuoco che parco riscalda, ed eccessivo distrugge. — Non è dunque diretto il mio discorso se non a mostrarvi che come la sola ricchezza non basta ai progressi delle lettere e all'acquisto della felicità de' letterati, così la gloria, che pur è l'unico eccitamento delle lettere, ha bisogno d'essere temperata, e sopra tutto in modo da fuggire la sventura annessa alla gloria, quella cioè del disinganno.</p>
               <p>Ora da quanto si è nelle due lezioni trattato molti di voi potrebbero appunto inferire che se le lettere non possono direttamente rivolgersi nè alla beatitudine della ricchezza nè a quella della gloria, le lettere vanno abbandonate e neglette, essendo misera pompa e campo sterile di utile messe, e frondoso soltanto di piante velenose e di fiori caduchi; così che voi cadreste appunto in quel disinganno che è l'unico scoglio che l'uomo deve accuratamente schivare. Al che giungesi, credo, con la verità e l'applicazione di questo principio a cui piacciavi di attendere perchè forma la prima parte di questa lezione, ed è «che il genere umano non sa evidentemente se sia nato per provvidenza o per caso; come, a cosa e perchè; tutti ignorano l'essenza, la mente e le forze della natura; ignorano la causa che li fa pensare, volere, operare; ma che tutti nondimeno vivono quasi avessero un fine certo e determinato, e sapessero donde parta e dove finisca la loro vita».</p>
               <p>Gli agenti che secondano eternamente le leggi della natura, la quale pur vuole l'esistenza del genere umano, e che, malgrado la totale ignoranza di noi stessi, ci fanno vivere con questa sicurezza e speranza, questi agenti sono le nostre passioni; il che è evidentissimo ad ogni uomo che sente ed agisce. Queste passioni si esercitano sopra tutte le umane istituzioni, le quali, come tutte le cose dell'universo, hanno ed origine e leggi dalla natura. Così le arti letterarie stanno, come s’è detto, nelle facoltà e ne' bisogni dell'uomo, e servono ad esercitare le nostre passioni e le nostre opinioni nella comunicazione della società. Distruggerle non si può, perchè non si può; perchè la natura è per sè stessa inviolabile dall'uomo; bensì la nostra ragione può applicarsi con più e con minore frutto sovr'esse. Si applica con maggior frutto quando si ritornano le lettere all’intento destinato dalla natura; si applica con minor frutto quando si lasciano inutili; finalmente la ragione si applica con dannoso e pessimo frutto quando, veggendo l’inutilità delle arti letterarie, inutilità dipendente da noi soli, si vorrebbe distruggerle, allontanarle, e per sempre, dal nostro pensiero. Or gli uomini che la natura creò alle lettere non possono assolutamente giungere a distruggerle in sè stessi, massime se le loro radici hanno preso luogo nel nostro intelletto per mezzo dell'educazione; e quindi, volendo distruggere la passione a cui siamo creati, distruggiamo noi stessi. Ciò si ha a dire di tutte le altre passioni, che, esercitandole in noi stessi sino alla sazietà ed al fastidio, sino insomma a conoscerne la vanità, cadiamo finalmente in quel disinganno che ci fa noncuranti di noi e di tutto quello che esiste, e che d'uomini e forti ci rende fanciulli e pusillanimi e superstiziosi.</p>
               <p>Oh se con questo avvertimento voi meditaste gli annali tutti in cui stanno scritti gli errori, le virtù e le passioni, i delitti e le opinioni degli uomini, quanti mortali appunto vedreste a cui questo terribile disinganno fu causa di sciagure irremediabili e di vituperio e di morte! Io non vi tornerò a rammentare il suicidio di tanti filosofi, i quali, non afflitti dal tormento, ma noiati dalla vanità delle passioni, cercarono scampo sotterra; e certamente, oltre le tristi reflessioni che li guidarono a passi tardi ed incerti sino al sepolcro, e ne prolungarono l'amarezza del viaggio, essi, che erano pure uomini e soggetti a tutte le leggi della natura, avranno sostenuti i crudeli combattimenti che l’istinto della vita oppone pertinacemente a chiunque si delibera d'abbandonarla. Ma il disinganno delle passioni appare più funesto appunto negli uomini che si reputavano e sono anche a' nostri di reputati i più possenti e i più felici. Nè il mondo tutto valeva <add resp="ed">a</add> resistere alla possanza di Alessandro, nè la fortuna fu nemica mai della sua gloria, nè la stessa filosofia poteva in verun modo non perdonare gli stessi vizi di quell'eccelso mortale: a lui la natura avea data bellezza, ingegno e valore; a lui l'educazione della filosofia avea somministrato il tesoro delle scienze e la costanza ne' sublimi principj della morale. — Ma egli avea trasgrediti i limiti della natura e della filosofia; egli aveva acquistato sommo potere, somma gloria, somma soddisfazione di passioni, e quindi sazietà e noia di que' beni medesimi a' quali aveva sì affannosamente aspirato. Ecco il domatore del mondo, il distributore di tanti imperi, l'adoratore de' poemi d'Omero, l'alunno delle scienze della Grecia, colui ch’era adorato per Iddio, e che Dio s'era egli stesso confesso (?) nell'ubbriachezza della sua gloria, eccolo nella fine della sua vita, poco dopo i trent'anni, crapuloso per agitare in qualche modo le sue viscere irrequiete; eccolo prostrato, superstizioso, ardere incensi tremando, immolare vittime ai Numi e cercare un'altra passione più potente di quella ch'egli avea già dissetata; ma questa passione non era quella che avea posta in lui la natura. Le sterminate vittorie di Selim II nell'Europa e nell'Asia ridussero quel feroce conquistatore a non sperare e a non temere più nulla, e quindi a una solitudine delusa; e colui che prima atterriva con un solo decreto, scritto con la sua spada, viveva poscia atterrito dai versi del Corano; e stanco e nauseato dalla gloria della terra, aspirava alla celeste beatitudine, e disperando di conseguirla, la domandava versando lagrime e rileggendo, attrito dalla penitenza e dal digiuno, il libro di Maometto. Carlo V si rinchiuse ne' chiostri dopo un regno sì glorioso, dopo sì felici conquiste. Ivi, anelando la morte, si fece seppellire e far l'esequie prima che fosse morto; ivi patì che i suoi figliuoli, l'uno re delle Spagne e dell'America, l'altro imperadore della Germania gli contendessero il pane che potea prolungargli la vita. Luigi XIV, che pur crediamo beato pel titolo di <emph>Grande</emph>, morì governato dalla druda e dal confessore, e ritirò l'editto di Nantes, sacrificando per la opposizione (?) di una meretrice e di un ipocrita più milioni di sudditi, con che minuì la popolazione, e l’industria <add resp="ed">e</add> il commercio del suo regno, e s'arricchì l'Olanda e i paesi protestanti co' quali egli avea guerreggiato sì lungamente, perchè, stanco, omai delle vanità della terra, non potea se non tremando rivolgersi alle vanità soprannaturali. E quant'altri mai tra gli uomini illustri ne' secoli lontani e vicini non ci sono documenti terribili che, poichè s'è saziati ed infastiditi della passione che per decreto della natura esercitava tutte le facoltà della nostra vita, s'è finalmente costretti o ad abbandonare disperatamente la vita, o a strascinarla fra le angosce, le superstizioni e i terrori! — Onde mal conosceva il cuore degli uomini quel filosofo Cinea nel discorso ch'ei tenne a Pirro per isviarlo dalle conquiste, discorso riportato da Plutarco nella vita di quel capitano. Costui adunque, veggendo allora Pirro che allestito già s'era per pigliar le mosse verso l’Italia, trovatolo disoccupato, gli mosse queste parole: «Assai bellicosi sono, o Pirro, per quel che si dice, i Romani; ed hanno sotto di sè ben molte genti valorose in combattere: e se pur Dio ne concede di vincerli, a che ne servirà una tale vittoria?» A questa interrogazione «Tu domandi, o Cinea,» rispose Pirro «una cosa che è per sè manifesta. Soggiogati che sieno i Romani, non sarà ivi nè barbara nè greca nazione veruna che ardisca di farci contrasto; ma avremo subito in nostra mano l’Italia tutta, della grandezza, del valore e del poter della quale aver dèi tu notizia più che verun altro.» Qui Cinea, fermatosi a pensare un poco: «Che farem poi?». E Pirro, non comprendendo per anche qual fosse la di lui intenzione, «Ivi presso» rispose «è la Sicilia, che già ci stende le mani, isola felice e assai popolosa, la quale con tutta facilità può esser presa. Imperciocchè ora, da che mancò Agatocle, essa è, o Cinea, tutta piena di sedizioni, nè v'è chi ne governi le città, e tutto vi si regge dalla sagacità di quegli oratori che piaggiano il popolo.» «Ben è probabile» soggiunse Cinea «ciò che tu dici; ma le vittorie su la Sicilia saranno poi termine alla nostra conquista?» «Dio» seguì allor Pirro «ci faccia pur vincere e ottenere buon esito, e la conquista della Sicilia non sarà se non un preludio di quelle grandi imprese che farem poi. Conciossiachè chi mai trattener si potrebbe dal passar di là in Libia e a Cartagine che v'è sì di presso, la quale fu quasi presa anche da Agatocle, che si partì di nascosto da Siracusa e traversò con una flotta di poche navi quel picciol tratto di mare? E quando impadroniti ci sarem di que' luoghi, vi sarà mai chi dir voglia che alcun de' nemici che ora ci oltraggiano, contrastare ci possa? » «Questo no» rispose Cinea; «imperciocchè ben manifesta cosa è che dopo che acquistata ci avremo così grande possanza, ricuperar potremo Macedonia, e signoreggiare con sicurezza a tutta la Grecia. Ma ottenutosi questo da noi, che poscia faremo?» Pirro allor sorridendo «Staremo» disse «in un pieno riposo; e ce la passeremo, o mio buon Cinea, ogni dì fra le tazze e le Muse in liete ricreazioni fra noi». Com'ebbe Cinea condotto Pirro col ragionamento a questo passo, «E che» disse «che mai c'impedisce ora di passarcela, se vogliamo, in fra le tazze e le Muse e le Grazie, e starcene in riposo, fra noi conversando, se già, senza darci veruna briga, in pronto abbiamo quelle stesse cose per procacciare le quali siam per andare a spargere sangue, a sostenere fatiche, ad incontrar pericoli, e a fare e a riportar molti mali?» La conclusione del filosofo è veramente calzante, ma è pari a quegli argomenti che credono di avere sciolta la questione perchè non vedono tutti i nodi primitivi e secreti ne' quali si avvolge; ed a torto da' moralisti è altamente lodato questo discorso di Cinea; perchè s'egli è ottimo per sè stesso ove si guardi astrattamente e, per così dire, il diritto della filosofia, è non pertanto dannoso ed inutile ove si rivolga praticamente ed al fatto della natura. Perocchè la natura si ride di queste vane prediche ed esortazioni, ed ella che ha stabilito un moto perenne di cosa in cosa, ha anche <foreign lang="lat">ab eterno</foreign> creati gli agenti secondari di questo moto, i quali, come abbiam detto, nelle cose umane sono le passioni degli uomini. Or poichè dunque vi furono e sono sempre conquistatori dotati di facoltà e di bisogno di guerreggiare, l'estinguere in essi questa passione è del tutto inutile impresa; infatti Plutarco stesso aggiunge che Cinea con la sua filosofia diede piuttosto molestia ed afflizione a Pirro di quello che lo distogliesse dal suo proposito; tuttochè del resto Cinea fosse ed amico caro famigliarissimo di quel re e il più reputato tra' suoi consiglieri, e dotato di tanta facondia, che Pirro confessava che più città gli avesse Cinea conquistate con la eloquenza che egli medesimo con gli eserciti. Ma l'eloquenza non vale contro la natura; bensì l’unico mezzo sarà il secondarla: restiamo sempre fissi nell'idea che ogni uomo ha passioni sue proprie, che o non soddisfacendole mai, o soddisfacendole sino alla sazietà, distruggerebbe l'elemento che la natura gli ha dato quasi per elemento della sua vita.</p>
               <p>Parvemi necessario di risalire e di svolgere, come feci, questo principio onde si veda che, quantunque la ricchezza e la gloria non giovino alla felicità de' letterati, non però si distruggono le lettere nè si sviano da esse gl’ingegni. Bensì s'ha a vedere come, tolta la speranza di essere felici per mezzo delle lettere cercando ricchezze e celebrità, si possa giungere con le lettere stesse all'intento della felicità, che è pur l'unico ed universale perpetuo sospiro degli uomini. Quel principio, o giovini, che governò tutti i ragionamenti sì dell'Orazione inaugurale, sì delle due lezioni da me datevi su la letteratura e la lingua, che governa questi miei discorsi su la <title>Morale letteraria</title>, quello stesso principio ci guiderà alla meta che noi cerchiamo; e forse non si vagherebbe in tanti laberinti, se si fosse sempre guardato al lume che ci porge. Ed è, che essendo la letteratura facoltà di diffondere e di perpetuare il pensiero somministrata dalla natura all'uomo per mantenere le tante comunicazioni del suo stato essenzialmente sociale, deve rivolgersi interamente all'ufficio a cui la natura l’ha destinata: così crescerà bella e felice, e sarà di ornamento e di prosperità a' suoi cultori; diversamente, quanto più si devierà dal suo intento, tanto più andrà degenerando, e sarà sterile a chi la professa dei frutti che prometteva, a come appunto le piante più fertili si vanno isterilendo ove sieno trapiantate in terreno che non sia proprio alla loro vegetazione.</p>
               <p>La natura dunque dice al letterato: «Io ti diedi la facoltà di divenire eloquente perchè io voglio che tu, esercitando le passioni degli uomini, diriga la loro ragione; se tu così giungi, adempierai a' miei voleri, e sarai soddisfatto in te stesso, ed avrai la estimazione e la gratitudine de' tuoi concittadini». Ma colui che invece rivolgesse l'ordine del discorso, <add resp="ed">e</add> si lusingasse così: «La estimazione e la gratitudine degli uomini sono cose utili; bisogna dunque procacciarsele perchè avrò per esse danaro, o fama; questi doni s'acquistano coltivando la letteratura; dunque io voglio essere letterato»; colui, dico, che a tal modo rovesciasse il discorso, è chiaro che non avrebbe la mira alle lettere per sè stesse e al decreto della natura, bensì al guadagno e alla fama: or poichè per mille altre arti e passioni, o buone o ree, il mondo somministra fama e guadagno, è altresì chiaro che quest'uomo mescerebbe alla letteratura ogni specie d'industria e di vizio per ottenere ciò ch'ei desidera, e quindi corromperebbe le lettere, e le svierebbe dal loro primo istituto.</p>
               <p>Leggesi ne' <title>Pensieri</title> dell'imperadore Marco Aurelio quest'aureo consiglio ch'ei dava a sè stesso: «<quote>Segui il mestiere a cui ti ha destinato la natura e la fortuna; amalo dacchè l’hai potuto seguire e imparare; usa de' vantaggi reali ch'egli può dare per sè medesimo, e non quelli che i tuoi pazzi desideri vanno fantasticando: nel resto rimetti tranquillamente il tuo cuore in tutto e per tutto nelle leggi irrevocabili della natura: se tu la secondi, ti benefica giustamente; se tu la sforzi, ti punisce. Così, sottomettendoti alla natura, sarai certo di non essere nè lo schiavo nè il tiranno degli uomini</quote>.»</p>
               <p>La massima filosofica che Marco Aurelio come imperadore riportava alla politica, il letterato la applichi all'arte sua. Esamini primamente ciò che la natura e la fortuna domandano da lui: — hanno domandato lo studio delle lettere e dell'eloquenza? egli dunque deve seguirlo e impararlo. Ma egli deve esercitarla quest'arte; ci ponga dunque quell'amore conveniente alla dignità dell'arte sua, perch'egli quanto più l'amerà, tanto più crescerà il progresso e l'onore dell'arte, e quindi i vantaggi di chi la professa. — Ma quali sono i vantaggi? Poichè tu di' che nè alla ricchezza nè alla lode, due cose sì desiderate tra gli uomini, può felicemente aspirare il letterato, palesa dunque quali sono i vantaggi. — Molti, o giovani, e belli, ed onorati, e sicuri, e tali che derivano tutti quanti dalla virtù dell'arte, e non temono minaccia di scettro nè ira di sorte, ma tutti stanno ingeniti e inviolati nel cuore del letterato.</p>
               <p>E per procedere logicamente, dividiamo questi vantaggi che non hanno a che fare nè con l'applauso nè col guadagno, in due specie: la prima quella che si arreca alla società del genere umano; la seconda quella che si procaccia al proprio cuore.</p>
               <p>Abbiamo assai volte detto che l'eloquenza, la quale è l’anima d'ogni arte letteraria, dirige le opinioni degli uomini per mezzo della passione: fa sentire e trovare ed amare la verità rendendola chiara e soave; fa aborrire i vizi ed imitare le virtù, dacchè e quelli e queste sono più o meno con perpetua mistura insiti nel genere umano. Niuno può negare che un letterato, ove riesca ad adempiere questi uffici dell'eloquenza, non porti grande utilità alla patria; e s’è detto che la smodata avidità di danaro e la libidine cieca di gloria, anzichè giovare all'adempimento di questo nobile ufficio, gli nuoce sommamente, perchè l'avidità fa vendere l'anima del letterato, e l'ambizione la accieca; or nè chi è venale, nè chi è schiavo delle sue passioni può degnamente amare nè drittamente seguire l'arte sua. Bensì colui che, siccome gli altri aveano per unico fine o la ricchezza o la fama, così ha invece per unico fine l'amore disinteressato e l'onore generoso dell'arte sua, riescirà a far sì ch'ella ridondi di vantaggio alla patria. E veramente se v'è gioia nobile e pura su la terra, quella certamente si è, al mio parere, di dilettare e giovare i propri concittadini, i quali, per quanto l’invidia del mondo e la cecità del volgo e la follia del caso si oppongano, saranno ad ogni modo liberali di stima e di gratitudine a quello storico, oratore, o poeta che ecciterà in essi la cognizione del vero, l'amore del giusto e i dolcissimi, sentimenti della pietà e della virtù. Dunque seguendo unicamente danaro e fama, mal si consegu<add resp="ed">ono</add> i vantaggi che la letteratura può somministrare alla patria; seguendo unicamente l'amore dell'arte, non solo si reca utilità alla patria, ma nel tempo stesso si acquista stima e riconoscenza. Vero che tale conseguenza del nostro ragionamento potrà per avventura soddisfare, assai poco all'assunto di ritrarre l'arte in modo che ci renda men infelici: tale dirà che la felicità che noi possiamo procacciare agli altri non è nostra in fine del conto, nè la stima e la gratitudine de' mortali è sempre tanta e sì pronta (?) da redimerci dalla povertà domestica e dalla oscurità in cui per alcun tempo giacciono anche gl’ingegni più meritevoli. Questa opposizione ci trae necessariamente a considerare i vantaggi che il letterato può trarre non solo alla patria, bensì anche a sè stesso, malgrado l’ingratitudine della fortuna e del mondo, e cercarsi felicità nella soddisfazione dell'animo.</p>
               <p>Uno spirito, o, giovini, o per meglio dire, un istinto ingenito, arcano e che ha un non so che di divino, vive e cresce e regna nell'anima di tutti noi; cosa siesi, nè parola può esprimerlo, nè mente umana può concepirlo; vero è che se è in tutti, non è nè eguale nè simile. Ma questo è l’istinto che crea i pittori, gli oratori e i poeti, gli scienziati e i filosofi; che rende inquieto, affannato, ozioso, infelice l'uomo che lo possiede e non lo seconda; che invece rende soddisfatto, laborioso, beato colui che gli sacrifica. La barbarie, la superstizione e la fortuna possono contaminarlo e soffocarlo come i serpenti voleano far d'Ercole nella culla; l'educazione e l'esempio e lo studio lo alimentano e lo invigoriscono. Questo è il Genio a cui ogni uomo dell'antichità, e specialmente i maggiori e più dotti Greci e i Romani consecravano un'ara domestica; per lui solo credevano di poter operare; per lui giuravano; e Socrate gli aveva, com'ei dice, consecrato un tempio nel proprio petto. La natura ha dotato tutti gli uomini di varie tempre, di varie fisonomie e di vario istinto per fare quell'ammirabile discordia da cui risulta l'armonia sociale. Da questa varietà di caratteri e di tendenze risulta la varietà delle arti; — e l'esercizio pieno, libero, felice d'un'arte non risulta che da una facoltà apposita; e la facoltà presume bisogni, e i bisogni, non alimentati, conducono al dolore e alla disperazione, come, quando sono nudriti, partoriscono un piacere sicuro e una perenne soddisfazione. Così la natura, che ci ha creati tutti all'amore e all'incanto inesplicabile della bellezza, ci promette mille dolcezze anche nel solo vagheggiarla; ed ogni ostacolo ci affligge, ed ogni privazione forzata e perpetua ci fa smarrire sovente la ragione ed abborrire la vita. L'uso insomma intero, liberissimo e sicuro d'ogni nostra facoltà è il piacere maggiore, ed unico forse, a cui la natura ci ha destinati; nè v'è tesoro nè gloria nell'universo che possa pagare il sacrificio di quest'uso. Che se ad un uomo fosse dato per un mirabile artificio d'ali artificiali di agguagliare il volo dell'aquila e dominare dall'alto dell'atmosfera tutta la terra soggetta, a patto però ch'ei rinunziasse all'uso de' suoi piedi e che non potesse più movere passo, quest'uomo non sarebbe fors'egli infelicissimo, malgrado la sua prerogativa su gli uomini tutti, dacchè dovrebbe per una facoltà artificiale e straniera ai bisogni ed agli usi della sua specie, perdere una facoltà naturale che, quantunque volgarissima e comune a tutti, seconda nondimeno liberamente tutti i moti del suo corpo? Così avviene della facoltà di un'arte: l'amarla, il vagheggiarla, l'onorarla è tale compiacenza naturale e perpetua, il poter esercitare per essa le forze che la madre natura ha riposte appositamente in noi stessi, è una soddisfazione sì generosa e sì inviolabile, che per questo solo piacere noi crediamo d'essere compensati di tutti i sudori e di tutti i pericoli. E per sentire la verità di questa sentenza basta che ogn'uomo rientri in sè stesso e si richiami alla memoria le notti spese, gli ostacoli superati, gl'interessi trascurati, le fatiche — inavvedutamente quasi — sofferte, le ...., e gli scherni perfino, superati, e solo per seguire un lavoro qualunque di scienza, di lettere, o d'arte ch'ei s'era proposto, quantunque nè da ciò si aspettasse lucro, nè si pensasse mai d'esporlo alla lode d'occhio vivente, ma o solo per compiacere alla forte e secreta tendenza dell'animo suo.</p>
               <p>Queste facoltà morali sono proprietà tutte nostre, nè possono esserci violate dagli altri se non le vendiamo vilmente o ciecamente noi stessi; e siccome e per la quantità e per la qualità sono diverse in ogni uomo, così ogni uomo per seguire la natura e ritrarne i piaceri a cui con questi doni ella lo ha riserbato, deve far l'uso maggiore e più libero delle sue facoltà, e non permettere quindi che le false opinioni del mondo o le lusinghe della fortuna possano in alcun modo incepparle. A questo mirarono quei versi del Parini nel sonetto diretto all'Alfieri:
<quote rend="block">
                     <lg>
                        <l>Andrai, se te non vince o lode o sdegno,</l>
                        <l>Lungi dell'arte a spaziar fra i campi;</l>
                     </lg>
                  </quote>
dacchè infatti la lode accattata per troppo amore d'applauso dalla timida adulazione degli uomini, e d'altra parte il biasimo pieno di livore con cui l’invidia e la malignità tentano di tiranneggiare gli ingegni sorgenti, sono le prime cagioni per cui molti non fanno nè tutto l'uso, nè il migliore, del proprio ingegno, e lo abbandonano o alla mollezza della lode o alla servitù del biasimo.</p>
               <p>Ma, al nome del Parini, la memoria mi riconduce ai miei anni fuggiti, che pur non sono mai tutti nè fuggiti nè perduti quando serbiamo come tesoro alcuna utile cosa di quelle che abbiamo imparato a quel tempo. La prima volta ch’io vidi il Parini, e a me allora, come dice Antiloco presso Omero,
<quote rend="block">
                     <lg>
                        <l>allora a me la Parca</l>
                        <l>Il decimo ed ottavo anno filava,</l>
                     </lg>
                  </quote>
intesi da quel poeta già vecchio recitare un'ode ch'egli avea composta di fresco, ed è la bellissima forse fra tutte le altre sue; e v'erano in essa queste due strofe:
<quote rend="block">
                     <lg>
                        <lg>
                           <head>I.</head>
                           <l>A me disse il mio Genio, </l>
                           <l>Allor ch’io nacqui: l'oro</l>
                           <l>Non fia che te solleciti, </l>
                           <l>Nè l’inane decoro</l>
                           <l>De' titoli, nè il perfido</l>
                           <l>Desio di superare altri in poter; </l>
                        </lg>
                        <lg>
                           <head>II.</head>
                           <l>Ma di natura i liberi</l>
                           <l>Sensi ed affetti, e il grato</l>
                           <l>Della beltà spettacolo</l>
                           <l>Te renderan beato; </l>
                           <l>Te di vagare indocile</l>
                           <l>Per lungo di speranze arduo sentier. </l>
                        </lg>
                     </lg>
                  </quote>
E mentr' io stavami intento all'artificio mirabile di questi versi e alla novità soprattutto dell'ultimo verso, ed ardiva lodarli, «O giovinetto,» mi disse «prima di lodare l'ingegno del poeta, bada ad imitar sempre l'animo suo in ciò che ti desta virtuosi e liberi sensi, ed a fuggirlo ov'ei ti conduca al vizio e alla servitù. Lo stile di questa mia poesia è frutto dello studio dell'arte mia; ma della sentenza che racchiude devo confessarmi grato all'amore solo con cui ho coltivati gli studi, perchè, amandoli fortemente e drizzandovi tutte le potenze dell'anima, ho potuto serbarmi illibato ed indipendente in mezzo ai vizi e alla tirannide de' mortali». — Ed un'altra volta richiedendolo io in che consistesse la indipendenza dello scrittore, risposemi: «A me par d'essere liberissimo perchè non sono nè avido nè ambizioso.» Così forse il seme che quel grand'uomo sparse nel mio cuore fruttò le sentenze di cui ho tessuto questi discorsi.</p>
               <p>Ma io vi ho dianzi parlato di fatiche e di veglie e di pericoli e di sventure a cui anche il letterato che non coltiva gli studi se non per obbedire al proprio genio e per procacciarsi la soddisfazione dell'animo, è spesse volte soggetto. Nè io voglio illudervi; non solo è spesse volte soggetto, ma sempre, e da ogni umana vita ed azione la fatica e il dolore e i pericoli sono inseparabili. Così ordinò la natura che rattempra la luce con le tenebre, e la primavera col verno, e la gioia con la tristezza, <add resp="ed">e</add> stabilì questa eterna e incomprensibile vicissitudine di tutto quello che esiste. Ma con somma provvidenza appunto questa madre universale ordinò che tutti i mali annessi alla essenza delle cose e necessari al loro fine sieno non solo riparabili spesso, ma talora comportabili e dolci. Però vediamo le madri benedire i dolori senza de' quali non potevano stringere al loro petto un figliuolo, e vigilare le notti intere alla sua culla per procacciargli poche ore di sonno, e sacrificare e sostanze e beltà e giovinezza e salute per liberarlo dalla infermità e dalla morte; e sì questi dolori sono reputati dolci e onorati, che non tanto stimiamo la madre che li tollera con rassegnazione, quanto abborriamo come snaturata ed infame colei che al sentimento di alcun'altra passione, e sia pur nobile ed utile quanto mai, pospone gli affetti e i doveri di madre. — Chi dunque è creato ad un'arte, non può mai dolersi de' mali che le sono annessi necessariamente; bensì dovrà ad ogni modo non accusare che sè medesimo s'ei non li tollera, e se anzi non si giova per essi onde progredire nell'arte sua, dalla quale soltanto la natura gli comandò di sperare ogni soddisfazione dell'animo. E veramente se v'è mortale che abbia da ringraziar la natura dei compensi ch'ella mesce ai mali necessari dell'arte a cui lo ha destinato, è certamente il letterato; e niuno quanto il letterato merita taccia di ingrato e di cieco s'ei non profitta di questi compensi. Poichè l'arte sua, che riguarda perpetuamente le opinioni e le passioni degli uomini, che lo costringe ad osservare attentamente i moti del proprio cuore e quelli degli altri onde sapere come usare meglio dell'eloquenza, che lo innalza nelle storie del genere umano, nelle sciagure, negli errori, ne' pentimenti di tutti gli uomini, che in una parola necessariamente gli fa vedere le sorgenti di tutte le nostre passioni e il corso di tutta l'umana fortuna, gli somministra per questa via i due mezzi più possenti a rinvigorire la sua ragione, l'esperienza ed il paragone. Queste due armi, da cui è nutrito l'intelletto di tutti i mortali, sono per la necessità dell'arte in esercizio perpetuo nella mente del letterato, e niuno meglio di lui <add resp="ed">può</add> imparare a maneggiarle utilmente. Egli allora vedrà che la Sventura non è terribile dea se non per que' mortali superbi che cercano di trascendere i limiti della natura, a cui niuna possanza e niuna felicità sembra bastante, e quasi certissimi di vivere eternamente e di non discendere mai nel sepolcro, si querelano della natura e vorrebbero vincere le sue leggi. Ma allora la natura, togliendo ad essi la vita della passione che li alimentava con quella mistura di un perpetuo piacere e dolore, non ci fa sentire se non la impotenza dell'uomo e la amarezza, e la vanità infine e la sazietà. Augusto, dopo avere sottomesso i suoi concittadini e riportate le spoglie contese prima da Silla, da Mario, da Pompeo, da Cesare, da Bruto e da Marcantonio; dopo avere dominato per quarant'anni il più colto e il più popolato e il più potente degl'imperi ch'abbiano mai esistito e che esisteranno forse nel mondo, credevasi superiore alla natura e alle sue vicissitudini: perdè alcune legioni in Germania. Allora, sdegnandosi d'essere uomo e soggetto alle leggi comuni, sentì tutta la vendetta della natura. Percoteva la testa nelle pareti, e riempiva il suo vasto palazzo di strida, ridomandando le legioni sterminate di Varo. Quand'anche avesse vinto tutti i suoi nemici, a che gli avrebbero giovato que' suoi trionfi? I suoi più cari amici cospiravano sull'are domestiche contro la sua vita; ed egli s'era ridotto a piangere le infamie e la morte de' suoi più stretti congiunti. Sciagurato! voleva governare il mondo, e accecato da quest'ambizione, non seppe governare nè il suo proprio cuore nè la propria famiglia. Negligenza, fatale che la dea Sventura punì sul più splendido de' troni. Egli vide perire sul fior degli anni il suo nipote, il suo figliuolo adottivo, il suo genero: il suo nipote dal lato di figlia mangiò la lana del suo letto ov'ei giaceva in catene per prolungare alcune ore d'una misera vita: la sua figlia e la sua nipote, dopo averlo coperto d'oscenissima macchia, morirono l’una di miseria e di fame in un'isola deserta, l'altra in carcere per mano d'uno sgherro. Egli stesso infine, Augusto, videsi ultimo avanzo di una grande e sterminata famiglia; avanzo cadente, decrepito, abbandonato da tutti i suoi cari; e la moglie che gli restava, non gli restò che per costringerlo nell'ora dell'agonia a lasciare un mostro per suo successore nell'imperio del mondo. — Terribile divinità dunque è la Sventura per gli uomini che alle sue prime lezioni non vogliono profittare, e che non s'ammaestrano per mezzo dell'esperienza che i casi di tutti gli uomini e delle terrene vicende somministrano alla .... nostra ragione. Onde con profonda e santa filosofia cantò un poeta che la Sventura è la figliuola primogenita di Giove, mandata sulla terra ad istituire con dolcissimi affanni la virtù, e a punire inesorabilmente la follia e la superbia degli uomini.</p>
               <p>Se dunque, o giovani, volete ricavare il solo diletto che puro ed inviolabile possono darvi le lettere, giovatevi dell'esperienza e della filosofia. Quando uno scrittore è giunto a toccarvi d'ammirazione, a persuadervi l'anima a' sentimenti più cari e più nobili dell'umanità, leggete la sua vita. Percorrete così la prosperità e la fortuna, gli errori ed i meriti morali dei grandi ingegni, e la filosofia che li aiutò a divenire grandissimi artefici ed uomini ad un tempo meno infelici. E più ch'altri, gli scrittori della nostra patria, di cui, e con più fiducia, potrete leggere le memorie storiche, e meditarle con più amore, i sommi scrittori vi saranno specchio di questa verità, che la morale letteraria è l'unico conforto degli scrittori. — L’infelice Torquato credeva che la grazia o lo sdegno del principe e de' suoi cortigiani potessero accrescergli o scemargli i mezzi necessari alla sua vita; credeva che il plauso o il biasimo di alcuni letterati invidiosi e venali potessero influire nella sua gloria. Ah! se avesse pensato alle lagrime che il suo poema faceva versare su l'amore d'Erminia e su le ceneri di Clorinda, a' sensi eroici ch'egli eccitava con le virtù di Tancredi e di Solimano, alla voluttà che ispirava con la pittura d'Armida, a tutta l'armonia dell'architettura de' caratteri, delle passioni e dello stile di quel poema; se con questo pensiero si fosse poi nella sua conscienza confermato ch'egli aveva virilmente adempiuto a tutti i doveri dell'arte sua, l'infelice Torquato avrebbe egli strascinata sì deplorabile vita? Sarebbe vissuto più povero di quello ch'ei visse? A che gli giovò la paura di perdere il favore del duca? Questa paura fu rimunerata dalla prigione. A che dolersi dell'ingratitudine del mondo? Doveva egli non prevederla, non conoscerla, non tollerarla con sublime rassegnazione? A che piangere perchè i suoi nemici non gli lasciavano un'ora di tranquillità? Ma questi nemici non erano gente o ignorante o abbietta o cieca nelle loro turpi passioni? Non avevano per armi l'invidia, la malignità, la venalità, la menzogna, l’impostura; l'adulazione? E non era tutta colpa di quel grande e poco prudente intelletto, s'ei concedeva che la sua pace fosse in balìa di sì fatti perversi? Affliggendosi per le loro persecuzioni, egli lasciava in loro potestà la dignità e le forze della sua ragione. — Petrarca invece, dominato anch'egli dallo stesso amore infelice che fu anche la secreta cagione <add resp="ed">della infelicità</add> del Tasso, lo rivolse all'arte sua, e con questo mezzo trovò sfogo e compenso a quella passione, ed eccitò negli uomini presenti e futuri que' dolci ed ardenti affetti che gli viveano nel cuore. — L'Ariosto, vissuto anch'egli in tempi ingiustissimi ed in una corte sì maligna da vedersi trattare d'inezie e di fole il suo libro da uno de' suoi principi, non amò tanto la ricchezza e l'applauso da trascurare la soddisfazione dell'animo, ch'egli riponeva nella indipendenza delle sue opinioni e dell'arte sua: onde, quando il cardinale promettevagli maggiori emolumenti e lo splendore della corte, egli negò di seguirlo dicendo che i primi emolumenti erano quelli dell'animo, e ch'egli dovea mantenersi libero nell'arte sua, da cui solo sperava onore; e si professa di restituire anche quel poco che gli dava il principe, se con questo poco, che pur lo salvava dalla povertà, si credevano di tenerlo in servitù:
<quote rend="block">
                     <lg>
                        <l>Se avermi dato onde ogni quattro mesi</l>
                        <l>Ho venticinque scudi, nè sì fermi</l>
                        <l>Che molte volte non mi sian contesi,</l>
                        <l>Mi deve incatenar, schiavo tenermi,</l>
                        <l>Obbligarmi ch’io sudi e tremi senza</l>
                        <l>Rispetto alcun ch’io muoia o ch’io m'infermi;</l>
                        <l>Non gli lasciate aver questa credenza;</l>
                        <l>Ditegli che più tosto ch'esser servo,</l>
                        <l>Terrò la povertade in pazienza. —</l>
                        <l>Or conchiudendo dico che, se il sacro</l>
                        <l>Cardinal comperato avermi stima</l>
                        <l>Con i suoi doni, non mi è acerbo ed acro</l>
                        <l>Renderli e tor la libertà mia prima.</l>
                     </lg>
                  </quote>
Giovatevi, dunque, per trovare le vie più sicure alla soddisfazione dell'animo, giovatevi dell'esempio de' grandi uomini: le loro sventure vi sieno di norma, la loro filosofia vi sia di consiglio. Ma vuolsi soprattutto una grande e ferma costanza di mente ne' principj che si sono dopo tanto studio adottati; questa costanza che preservò i grand'uomini nelle persecuzioni e nelle sventure inseparabili della vita. Locke, ch'io vi descrissi ier l'altro perseguitato, calunniato, esiliato, visse nondimeno riposato e soddisfatto nell'animo, perchè, come dic'egli, non gli parea d'avere seguito se non se la verità e la propria coscienza. Così si può dir che l'allontanamento da' propri principj, come l'errare di opinione in opinione e di perplessità in perplessità, è la causa più crudele (?) de' nostri mali. Il grande Neutono che s'era prefisso di non arrendersi se non all'evidenza del calcolo e della ragione, e che con questo proponimento, aiutato da un ingegno straordinario, salì tant'alto nelle scienze, vinto dall'orrore sacro della religione, s'immerse nelle tenebre teologiche, ove nè calcolo nè ragione umana possono più affidarci e guidarci. Commentò l'Apocalisse, e il mondo gli perdonò il ridicolo, rispettando anche la debolezza di quel sommo capo. Ma Neutono anche negli ultimi anni vagando di superstizione in superstizione, s'atterrì del sepolcro, e girava per le strade da morto in una carrozza ov'eran dipinte le ossa ed il teschio della morte. Nè la somma opulenza acquistata con l'onestà, nè la gloria immortale, frutto del suo ingegno, valsero a farlo felice, dacchè gli mancò la costanza ne' suoi principj, e spense il lume della filosofia nelle tenebre teologiche. Tale è la diversità de' dolori e de' pericoli che, essendo annessi all'arte nostra naturalmente, non possono se non eccitarci allo studio e alla passione dell'arte; dei dolori che noi perpetuamente ci andiamo procacciando assoggettandoci alla falsa opinione del mondo. Cantiamo dunque con Pindaro: «<quote>Fu già un tempo che un vile interesse non contaminava la poesia: ma quanti oggi sono abbagliati dallo splendore dell'oro, ingrandiscono i loro poderi sì che l'aquila giri a fatica col suo volo intorno ad essi per l’intiero corso di un sole. — Ma non potranno dire al pari di me: le mie parole non sono mai lontane dal mio pensiero: amo i miei amici, odio i miei nemici, perchè amo la virtù e detesto la turpitudine: ma io non combatto i nemici con l'arme della calunnia e della satira: l'invidia non impetra da me che un disprezzo umiliante: io mi vendico sì, mi vendico, abbandonandola all'ulcera che le mangia la metà del cuore. Nè mai il gracchiare del corvo timido arresterà il volo dell'uccello ministro dei Numi, che traversa rapidamente le vie del sole. — In mezzo al flusso e riflusso delle gioie e dei dolori che girano intorno al capo de' mortali chi può lusingarsi d'una costante prosperità? Io ho rivolti gli occhi intorno; ed accorgendomi che si è più felici nella mediocrità, ho compianto il destino de' potenti, e ho supplicato gli Dei di non opprimermi sotto il peso di sì invidiata felicità. Ma io viaggio per semplici vie, contento del mio stato, riconoscente all'ingegno che i Numi mi hanno abbellito, amato da'miei cittadini; ogni mia religione è riposta nell'usare degnamente del dono del cielo; ogni mia gloria sta nel piacere che i miei versi recano agli uomini ed a me stesso; ogni mio piacere nel palesare liberamente ciò che mi sembra bello o nefando. Così m'avvicino alla vecchiezza. Me beato s'io, giunto ai neri confini della vita, lascerò a' miei figliuoli e alla patria la preziosissima eredità di ricordarsi di me, palpitando di desiderio e di riconoscenza!</quote>»</p>
               <p>Ed ecco omai col termine di questo discorso terminata anche l'occasione ed il tempo di vivere in mezzo a voi; e certamente sì agiata e indipendente e tranquilla è la vita di professore nelle università, sì nobile l’impiego di educare all'eloquenza e all'amor della patria la gioventù, sì glorioso l'essere reputato cultore di quegl'ingegni che promettono di onorare un giorno l’Italia e di arricchire la vera ed utile letteratura, ch'io, se non avessi mirato che all'utilità degli agi e della gloria, dovrei reputarmi infelice, dacchè perdo imprevedutamente e ad un tratto gli emolumenti e l'onore che potessi mai sperare dagli studi. Ma perchè dopo molte sventurate esperienze, dopo la osservazione di tutti i secoli, dopo mille lusinghe, mille perplessità, mille traviamenti della gioventù, ho in tempo veduto che tutto ciò che dipende dagli uomini e dall'accidente può esserci causa di piaceri e dolori di cui non possiamo essere a nostra posta regolatori e padroni, io ringrazio il Genio e <add resp="ed">le</add> lettere, poichè mi hanno mostrata un'altra via, la quale per mezzo degli studi può condurre ad un porto più onorato e sicuro. Onde giacchè non mi fu lasciato, nè mi sarà forse ridato mai di darvi i mezzi da conseguire le arti letterarie, mi consolo almeno di avervi, secondo la mia esperienza, offerti que' mezzi con che possiate schivare i danni che avvengono nell'esercizio delle arti, ed acquistare que' beni che soli si possono sperare incontaminati e sicuri. E ringrazio voi che li avete uditi con tanta attenzione, ed aggiungo questa preghiera: ripensate talvolta da voi medesimi a queste verità che vi ho palesate; avvaloratele di giorno in giorno col vostro ingegno; confermatele con la vostra esperienza; e se oggi vi sono sembrate asperse di rigida e cruda filosofia, vi appariranno un dì e col crescere dell'età necessarie ed uniche alla utilità delle lettere e della vita. Ma tolga il cielo che voi dobbiate giungere a questa cognizione per gli aspri, lunghi e ciechi sentieri per cui molti altri vi giunsero, e non trovarono se non nella vecchiaia quella pace e quella soddisfazione dell'animo che prima credevano riposta nelle ricchezze e nella fama, per le quali tanto s'affannarono, tanto errarono, tanto piansero nella gioventù e nel vigore dell'età virile. Tutto ciò ch’io su questo soggetto ho potuto dirvi può essere in tempo di liberarvi da sì fatta sventura, e di far sì che voi non acquistiate una tarda saviezza al costo d'un inganno prematuro. Ascoltate dunque la mia preghiera, e ripensate da voi stessi a ciò che in queste tre ultime lezioni vi ho detto: voi aggiungerete così ragioni alla mia gratitudine, se pure v'è caro il pensiero ch’io, benchè disgiunto da voi, possa esservi legato, se non altro, con la riconoscenza e l'amore. E certamente un nodo più sicuro e più stretto sarebbe stato quello dell'unione ne' principj dell'arte; perocchè nè le fazioni delle scuole che sovente attizzano inimicizie tra i cultori della letteratura, nè la diversità delle opinioni che, benchè frivole per sè stesse, sono gravissime e micidiali ne' loro effetti, avrebbero potuto frapporre omai alcuna lite tra voi e me; ed io acquistando sempre maggiore esperienza e maggiore stima di voi, e voi maggiore fiducia verso di me, la nostra unione sarebbe stata infrangibile e sacra. Ma questo omai non mi è dato; e poichè il miglior uso della letteratura si è quello di rivolgerla alla costanza dell'animo, noi, acquistando con le lettere questa virtù, sosterremo virilmente la presente disavventura, e in qualche modo la compenseremo, se voi tutti ed io cercheremo almeno l'unione ne' principj della morale letteraria, rivolgendo sempre gli studi all'amor della patria, all’indipendenza dell'opinione, ai nobili affetti del cuore e alla costanza della mente. Ed io vi prometto che siccome non mi sono mai dipartito da questa morale, così ora il desiderio di esservi in alcuna maniera congiunto farà sì ch’io non mi smova da questo santo proponimento; ed oggi sarei più reo che mai se l'abbandonassi; da gran tempo la fortuna ed io ci siamo esperimentati, e s'ella m'ha talvolta ferito, non dirà certo d'avermi mai vinto.</p>
               <p>Or dunque vivetevi lieti e memori talvolta di me, com'io non potrò mai dimenticarmi di voi, seppure non mi dimentico delle lettere e della patria, alle quali solo sono pur debitore se l'anima mia, benchè spesse volte agitata, non è almeno innondata da turpi e sciagurate passioni. Amiamo le lettere per questo frutto che ci somministrano, frutto non soggetto ad esserci carpito dalle usurpazioni della fortuna, nè corrotto dalla umana malignità; seguiamo la natura appigliandoci veementemente all'arte a cui ci ha destinati; seguiamo la filosofia, rivolgendo quest'arte alla nostra propria prosperità. Acquistiamo la ricchezza dell'animo; e con essa o sapremo usare delle ricchezze se l'arte nostra ce le potrà procacciare con onestà, o sapremo almeno fare senza di esse e tollerare nobilmente la loro perdita. Acquistiamo la stima di noi medesimi; fuggiamo ogni rimorso di delitto, ogni vergogna di vizio, e saremo sicuri della stima pubblica; chè se fossimo malignati da chi non ci conosce, saremo certamente amati sempre e compianti da coloro che hanno diviso con noi le sorti della vita e gli affetti del cuore: la nostra gloria non sarà splendida, ma la nostra memoria sarà sacra.</p>
            </div2>
         </div1>
      </body>
   </text>
</TEI.2>
