<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>

<teiHeader>
  <fileDesc>
    <titleStmt>
      <title>Epistola a Sforza Secondo</title>
      <author>Francesco Filelfo</author>
    </titleStmt>
    <extent>13 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2003</date>
      <idno>bibit000393</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Latino, grammatica, volgare : storia di una questione umanistica</title>
        <author>Tavoni, Mirko</author>
        <publisher>Antenore</publisher>
        <pubPlace>Padova</pubPlace>
        <date>1984</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat"/><language id="gre">Greco</language></langUsage>
    <textClass>
      <keywords scheme="CDD">
        <term>470.9 - LINGUA LATINA. STORIA</term>
      </keywords>
      <keywords scheme="CGB">
        <term>Lettere ed epistolari</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Correzione linguistica</item>
    </change>
    <change>
      <date>2004-03-09T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-03-09T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1><head>Franciscus Philelphus Sphortiae Secundo Sal.</head>

<p>Petiisti a me per litteras ut te facerem certiorem quae mea  sententia sit de huius nostrae tempestatis lingua, quam  alii ethruscam, alii vulgarem vocant, nonnulli sermonis  materni aut illiterati nomine appellant. Ut tibi obsequar,  et id quidem sine ulla vel pervicacia vel contentione,  quamquam ad rem hanc non invitus solum accedo, sed etiam  cum pudore, propter virum disertissimum mihique amicissimum  Leonardum Arretinum, qui in epistola quadam ad Blondum  Flavium visus est longe secus sentire atque ipse sentiam. </p>
<p>Sed quoniam ipsi etiam amiciciae veritas est anteponenda,  ignoscat Philelfo Leonardus, mortuus, qui vivus quoque  ignovisset, ubi quae ab me dicerentur probabiliora  iudicasset quam sui ipsius dicta. </p>
<p>Ut igitur ad rem veniam, quoniam Italiam audivimus describi  finibus latioribus, quibus non Latini solum, verum etiam  Graeci, Lygures, Galli et aliae atque aliae gentes lingua  moribusque diversae continerentur, omnem meum sermonem de  Romanis intelligi volo ac de iis qui romana lingua  uterentur priscis illis temporibus quibus Plautus  Terentiusque poetae, quibus Grachi et Cato, quibus L.  Crassus et M. Antonius, quibus G. Iulius Caesar et M.  Tullius Cicero floruerunt. </p>
<p>Nulla, inquam, alia oratione universum romanum populum usum  arbitror, quam ipsa illa quam solet hic idem Cicero  forensem popularemque appellare. </p>
<p>Qua enim philosophi oratione sunt usi, ea ab hac oratoria  plaerisque in locis pro rerum materia plurimum differt. Nam  propter nova planeque inusitata philosophorum inventa,  inusitatis item et novis verbis opus fuit. Quod eius rei  cum apud Latinos, tum multo magis apud Graecos videmus  factitatum: neque <foreign lang="grc">atomos</foreign>, atomos, usquam apud  Demosthenem aut Lysian reperiatur, neque <foreign lang="grc">entelekheia</foreign>,  entelecheia; at haec apud peripateticos, illa apud  democritios et epicureos omnibus est in ore. </p>
<p><hi rend="italic">Calliditatem</hi> pro virtute intellectuali posuit Cicero  quam Graeci vocant <foreign lang="grc">sunesin</foreign>, synesin, quoniam melius  non habebat, cum popularis ac forensis loquendi mos aliter  fortassis interpretabatur, adeo ut inter virtutes urbanas  vituperetur calliditas, at bellicis in rebus laudetur. </p>
<p>Ad haec poetae quoque – non loquor de comicis ac tragicis,  qui toti erant populares – alia quadam locuti lingua multis  in locis existimati sunt. </p>
<p>Itaque hos dicebat M. Antonius orator ab se nequaquam  attingi, quippe quos videbat abhorrere a communi et  quotidiano loquendi usu: hic autem usus erat eiusmodi, quo  aeque indocti illitteratique utebantur atque litterati et  docti. </p>
<p>Quod, ut certo credam, cum alia plaeraque argumenta possunt  adduci, tum illud in primis: novimus Hebraeos et Graecos,  audimus item Aegyptios, Arabas, Assyrios, Persas, et eodem  modo reliquas omnis nationes quibus propria est suaque  grammatica, cum alio sermone uti litterali et alio vulgari,  litteralis limatior est fortassis et proprius magis quam  maternus, non alius tamen omninoque diversus quo ad  dictionum variationem, declinationem, enunciationem,  desinentiam. </p>
<p>Unde Hieronymus Rufino vicio dat, quod <hi rend="italic">parentes</hi>, quo  nomine pater significatur et mater, non hos qui iampridem  diem obierant, sed reliquos sanguine coniunctos, verbo ut  ipse cavillatur militari, hoc est latino planeque vulgari,  appellarit. </p>
<p>Et Graeci quoque <foreign lang="grc">agathon andra</foreign>, agathon andra, quod  bonum virum significat apud doctos, pro viro stulto  vulgi consuetudine accipiunt. </p>
<p>Nec Romani, cum decreverunt legeque sanxerunt nemini omnium  gentium apud se audiri per interpretem, hoc est ut  peregrini etiam omnes quibus causa apud se esset latine  loquerentur, id ipsum unquam egissent, si alius sermo  latinus esset, alius vulgaris. </p>
<p>Hinc autem arbitror emanasse, ut et Germani, et Daciae et  Sarmatiae ii omnes populi christiani qui septentrionales  occidentalesque ad oceanum usque iacent, non docti modo et  litterati, sed plane illitterati doctrinaeque omnis  expertes, ingenue loqui latine pro inveterata consuetudine  quadam discant: ob eam ut arbitror rationem, ut cum  venerint in Italiam ac Romam, romano sermone audiantur eo  qui cerdonibus etiam apud priscos et pistoribus communis  erat. </p>
<p>Verum hi omnes depravate loquuntur multa, atque inepte  quidem. Et ne id certe mirum. Nam arte nondum adhibita et  his praeceptis quae a diligenti doctrina proficiscuntur,  non admodum multum praestamus infantibus imperitisque  mulierculis. Et id sane non solum hac aetate usu venit, sed  apud priscos etiam illos accidisse audimus. </p>
<p>Quo factum est ut latinitatis vicium quasi probro datum sit  a Cicerone viro eloquentissimo ipsi M. Antonio, adversus  quem leguntur antonianae orationes. </p>
<p>Ad haec frustra apud Quirites et in exercitu habitae essent  quae adhuc extant priscorum orationes, si minus eae ab  auditoribus cunctis potuissent intelligi. </p>
<p>Nec satis scio quam potuissent voluptatem Plauti quas  legimus et Terentii comoediae afferre populo, ubi sunt  pueri et mulierculae, si minus cognossent quae audissent.  Nam quod dicatur convenisse populum indoctum ut spectaret,  non ut audiret auditaque intelligeret, stultum est. </p>
<p>Nonne ipse etiam Cicero meminit versu una syllaba aut  longiore aut breviore recitato ex<hi rend="italic">s</hi>ibilatur, exploditur?  Num id accidere in theatro potuisset, nisi quae  recitarentur canerenturque comoediae fuissent a populi  consessu et auditae et cognitae? Latino inquam sermone, qui  et vulgaris erat et omnibus notus, eae comoediae omnes  erant scriptae; et non comoediae modo, verumetiam  tragoediae quotidiana loquendi consuetudine litterarum  monimentis mandabantur. </p>
<p>Id vero ita esse declarat Cicero, libro primo  Quaestionum Tusculanarum, hisce verbis: "In terram enim  cadentibus corporibus iisque humo tectis, e quo dictum  humari, sub terra censebant reliquam vitam agi mortuorum.  Quam eorum opinionem consecuti magni errores sunt, quos  auxerunt poetae. Frequens enim consessus theatri in quo  sunt mulierculae movetur audiens tam grande carmen: 'Adsum atque advenio Acheronte vix via alta atque ardua,  spelunca saxis structa asperis pendentibus maximis, ubi  rigida constat crassa caligo inferum'. Tantumque  valuit error, qui mihi quidem iam sublatus videtur, ut  corpora cremata cum scirent, tamen ea fieri apud inferos  fingerent, quae sine corporibus neque fieri possent neque  intelligi". </p>
<p>Si mulierculae igitur in theatri consessu audientes eos  tragoediae versus movebantur animo, vera esse arbitrantes  quae de vita functis audiebant, intelligebant sane quae  recitabantur: quae si aliena fuissent a communi ac vulgari  lingua, quo pacto intelligere potuissent? </p>
<p>At ea non grammatice, sed latine referebantur. Nam  litteratura plaerisque in locis obscurior est, at latinitas  omnibus nota. </p>
<p>Quod ni haberet ita, frustra monuisset Quintilianus ante  omnia acrem habendam esse curam parentibus ne viciosus sit  sermo nutricibus, sed recte loquantur, cum puer earum verba  conetur effingere, quas primum audierit. Non enim debere  infantem illi assuescere sermoni, qui dediscendus sit. Nam  neque debemus esse nescii longe difficilius esse a iam  edocto in alium sermonem traducere, quam docere novum.  Itaque idem monet oportere etiam patres esse loquendi  eruditissimos, et illud idem de matribus sentiendum. </p>
<p>Itaque recte Chrysippus optabat, qui nutrices eligi quantum  res pateretur optimas iubebat, idque non solum quo ad  morum, sed etiam quo ad sermonis rationem, cum pueros  diceret eorum esse tenacissimos, quae rudibus annis  perceperint. </p>
<p>Quod autem de nutricibus ac parentibus Quintilianus  dixerat, idem quoque de pedagogis praecipit, quos linguae  latinae peritissimos esse vult. Nam si nutrices quae bene  loquantur minus aliquando contigerint, saltem sit unus  pedagogus assiduus qui, latinitatis eruditus, si qua  fuerint a nutricibus aut viciose aut ineptius  praesente alumno dicta, continuo ea corrigat, nec  illi insidere sinat. </p>
<p>Ut hac enim tempestate nostra accidere quotidie videmus, ut  rarissimae nobis nutrices offerantur quae vulgari hoc  sermone italico utantur admodum exculto, ita apud Romanos  illos usu venire poterat ut in tanta barbarorum  multitudine, qui ex universo terrarum orbe variis fortunae  casibus in urbem influxerant latinitatemque viciarant, non  facile eae nutrices contingerent quae meram incorruptamque  callerent latinam locutionem. </p>
<p>Ac minor sane Arretinum Leonardum nostrum, cui videatur  fieri nullo pacto potuisse, ut ea lingua uterentur vulgo  omnes, qua scripsisse legimus et oratores et poetas,  adducitque <hi rend="italic">supellex</hi> exemplo, inquiens: "Mulierculae  igitur illae ac nutrices tuae, si de supellectili recte  dicendum erit, <hi rend="italic">supellex</hi> dicerent? Rursus vero, si  declinandum erit ita ut possessionem generationemque  significet, <hi rend="italic">supellectilis</hi> dicent? Et si poscat intentio  <hi rend="italic">supellectili supellectilem</hi> variabunt, eaedemque cum  pluraliter dicendum erit, <hi rend="italic">supellectilia</hi> variato genere  pronunciabunt, et <hi rend="italic">supellectilium</hi> et  <hi rend="italic">supellectilibus</hi>?". </p>
<p>Si Leonardus aut M. Varronem diligentius lectitasset, aut  maternam aut vernaculam Graecorum linguam tenuisset,  nunquam in id incidisset erroris. Graeci enim, quibus  lingua depravata non sit, et quos ipsi tum sequimur tum  imitamur, ita loquuntur vulgo hac etiam tempestate, ut  Aristophanes comicus, ut Euripides tragicus, ut oratores  omnes, ut historiographi, ut philosophi etiam ipsi et Plato  et Aristoteles; litterati autem homines et doctius et  emendatius. </p>
<p>Id autem patet ex hisce Platonis Aristotelisque libris,  quos aetas proxima aut paulo superior ex graeco in latinum  convertit, qui certe ob eam rationem plaerisque in locis  obscurissimi ineptissimique sunt, quoniam ii sint illos  interpretati, qui linguam vulgarem tenebant eam quae et  plebeia erat et depravata atque corrupta ob peregrinorum  mercatorumque multitudinem qui quotidie Constantinopolin  confluebant in urbemque recepti incolae Graecisque admixti  locutionem optimam infuscarunt inquinaruntque. </p>
<p>Nam viri aulici veterem sermonis dignitatem atque  elegantiam retinebant, in primisque ipsae nobiles mulieres,  quibus cum nullum esset omnino cum viris peregrinis  commertium, merus ille ac purus priscorum Graecorum sermo  servabatur intactus. </p>
<p>Verum quid dixi cum peregrinis? cum ne cum ipsis quidem  concivibus ullus dabatur huiusmodi mulieribus colloquendi  locus, cum domo nunquam nisi noctu egrederentur, atque id  quidem et raro, et equites, et velata facie, deductaeque a  domesticis ac suis, dum aut templum per religionis  celebritatem aliquam interdum, aut sanguine coniunctissimos  visendi gratia peterent. </p>
<p>Quod autem de Marco Varrone memineram: ait ille sexto libro  de lingua latina novicios etiam servos emptos in magna  familia cito omnia conservorum nomina recto casu accepto  per reliquos obliquos declinare. Si servi id cito  didicissent, quid de iis est credendum qui simul cum lacte  latinam biberant linguam? </p>
<p>Et quod ait Leonardus noster, Evangelia Missarumque  solemnia intelligi hoc tempore etiam ab iis qui sunt  illitterati, equidem pernego; et illud etiam addiderim: non  satis latine aut litterate Leonardum Poggiumque  nominasse <hi rend="italic">Missarum solemnia</hi> quae a Graecis  <foreign lang="grc">litourghiai</foreign>,liturgiae, hoc est supplices operationes  aut orationes operativae, a nostris vero celebrationes  corporis Christi nominantur. </p>
<p>Sed hac de re nunc satis multa: modo intelligas latinam  linguam vulgarem fuisse, non litteralem. Vale. Ex  Mediolano, xv kal. martias, MCCCCLI. </p></div1>
</body></text></TEI.2>
