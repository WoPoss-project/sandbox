<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>De duobus amantibus historia</title>
      <author>papa Pio II</author>
    </titleStmt>
    <extent>105 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000417</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Storia di due amanti e Rimedio d'amore</title>
        <author>Pius, papa ; 2.</author>
        <editor id="ed">Pietragalla, Daniela</editor>
        <publisher>Cibit</publisher>
        <pubPlace>Pisa</pubPlace>
        <date>1999</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CDD">
        <term>873.04 - NARRATIVA E POESIA EPICA LATINA, 1350-</term>
      </keywords>
      <keywords scheme="CGB">
        <term>Narrativa</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Correzione linguistica</item>
    </change>
    <change>
      <date>2004-04-15T00:00:00.000+02:00</date>
      <respStmt>
        <name>Marco Fucini e Sonia Sabelli</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-04-19T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<front>
<div1 n="Dedica">
<opener><salute>Illustrissimo principi domino Sigismundo, duci Austriae, domino suo Eneas Silvius poeta salutem plurimam dicit.</salute></opener>
<p>Efflagitasti modeste a me pridie tibi ut amatoriam alicuius epistolam mitterem qua suadere posses virgini quam diligis, ut amare te sineret. Alius fortasse tibi hoc negasset timens ne prolabereris: ego annuendum duxi. Scio nanque humane vite conditionem: nam qui non amat in adolescentia, in senio postmodum amat, quo tempore derisui est et vulgi fit fabula quoniam etas illa amori inepta est. Nosco preterea amoris consuetudinem qui in iuvene torpentes virtutes excitat; hunc in armis exercet, illum in litteris; et studet quisque id agere propter quod amice placeat. Et quia virtutes nomen bonum faciunt, virtuti dat operam qui amat, ut ante puelle faciem laudetur et quamquam hoc ineptum virtutis premium sit, probabile tamen est quacunque ratione virtutes adipiscaris.</p>
<p>Adolescentes insuper non sunt nimium cohibendi ne languidi et inertes fiant permittendusque his est aliquis ludus, indulgendum est aliquantisper voluptati eorum, ut animum et cor sumant, ut sciant malum et bonum, ut versutias mundi noscant illasque, cum viri facti fuerint, evitare sciant. Hac de causa gessi morem voluntati tue et optatam epistolam hac conditione tibi transmitto, ut amans non negligas studia litterarum, sed quemadmodum apes ex floribus mella decerpunt, sic tu, ex amoris blanditiis, virtutem Veneris. Vale.</p>
<closer><dateline rend="italic">Ex Gretz, die 13 decembris 1443.</dateline></closer>
</div1>
<div1 n="Epistola 1">
<argument><p>Hannibal, dux Numidie, salutem plurimam dicit et se ipsum dat singulari domine sue insigni et formosissime virgini Lucretie, regis Epirotharum filie.</p></argument>
    <p>Volui te sepius alloqui amoremque meum tibi natum efficere, sed etas mea nimis adhuc verecunda est que non patitur quod intra me sentio foras exire. Quam primum incipio loqui, mox rubor adest, timor impedit et mediis vox in faucibus heret, nec cogitata possum effari. Timeo modestiam tuam ne me arguat; vereor astantes ne me derideant; horresco me ipsum ne balbutiens fiam. Hac de re, quod statueram dicere, decrevi litteris committere quia epistola non erubescit, non suspirat, non timet quemquam. Forsitan arduum aliquid et perdifficile postulaturum me putas. Parum est quod volo: hoc, si mihi concesseris, multum existimabo. Ego enim, modestissima virgo, fateor me tui amantem esse captumque tui vultus splendore, nec aliud die noctuque cogito, quam te. Tu mihi semper es in mente, te in corde et in animo gero. Tu meum desiderium es, tu spes mea, tu quies, tu refrigerium. Cum te video, quiescit animus meus et se oblectat, at cum abes, nec te cernere possum, magnis urgeor stimulis, nec aliud meditor, nisi ut quam primum te revisam. Hoc multiplici causa factum est: nam et forma et honestas in te concurrunt. Laudant Helenen poete, at ego illam non existimo tibi fuisse similem, nec Polixenam tibi comparaverim aut eam, quam dilexit Hercules, Deianiram. Tu omnes vincis et pulcritudine et moribus, quasi altera Philomena a calce usque ad verticem. Nulla est in te menda. </p>
<p>Crines tui splendorem auri superant, frons alta et spaciosa est, supercilia in arcum tensa debitis spaciis distinguntur, oculi tui tanquam duo emicant sidera, inde sagittas emittis et vulneras iuvenes: hinc quos vis occidis et quos vis vivificas. Nasus suis conveniens partibus faciem mirifice honestat, genas candore niveo respersas modestus rubor intersecat. Quid labia corallina et cristallinos referam dentes et omnes oris tui partes, unde melliflua manant verba: hinc risus ille progreditur qui me sepe ad intima penetrat. O virum felicem, qui labia illa mordebit, qui tales osculabitur genas, qui mentum tuum et candidiorem Scythica nive gulam tuam poterit tangere! Nolo pectoris tui et illorum pomorum, qui ibi latent, mentionem efficere, ne referens nimis ardeam. Tute scis, quam intra et extra formosa es, ego mirari magis quam digne commendare te possum. Hoc tantum dico quia mores tui, regio fastigio digni et forma plus quam dici possit honesta, ex duce me servum tuum fecerunt: tuus enim sum nihilque magis cupio quam rem gratam tibi efficere, nec miror. Nam et Phebus, ut inquiunt fabule, licet esset Iovis regis Crete, quem vetustas pro deo coluit, filius, Admeti tamen regis filiam amans, pastorem se fecit et gregem pavit. Ego igitur libens servio tibi, nec aliud a te postulo nisi ut amare me sinas et animo equo feras, si mei ditaris amatu. Hoc est quod volo, peto, exigo, nil postulo plus: fer tuus ut amator dicar. Nam et amator ero et servus, tu modo annuas. Confiteor dignam te fore quam meliores et maiores quam ego sum ament: esset vix Paris aut Ypolitus dignus amore tuo. Tu tamen noli querere formam: nam et qui pulcri sunt superbi etiam sunt, nec stabilem habent amorem; in me erit amor perpetuus qui natus in adolescentie mee flore, cum etate crescens, ad senium perducetur, dum modo tu mihi faveas et me adiuves quem tamen non debes despicere. Nam et mihi non negavit deus mediocrem formam, sunt mihi preterea opes multe, que omnes erunt tue, si vicem amoris rependeris. Ah, quid dixi? Nimium erravi. Non ut ames peto, sed ut amare sinas. Hoc si tua ex gratia impetravero, beatus sum. Tu quid factura sis rescribe et vale, animula mea, delicie mee, corcullum meum. </p>
</div1>
<div1 n="Epistola 2">
<argument><p>Eneas Silvius poeta imperialisque secretarius, salutem plurimam dicit Mariano Sozino utriusque iuris interpreti et concivi suo.</p></argument>
<p>Rem petis haud convenientem etati mee, tue vero et adversam et repugnantem. Quid enim est quod vel me, iam pene quadragenarium, scribere, vel te, quinquagenarium, de amore conveniat audire? Iuvenes animos res ista delectat et tenera corda deposcit. Senes autem tam idonei sunt amoris auditores quam prudentie iuvenes. Nec quicquam senectute est deformius que Venerem affectat sine viribus. Invenies tamen et aliquos amantes senes, amatum nullum. Nam et matronis est et puellis despectum senium. </p>
<p>Nullius amore tenetur mulier nisi quem viderit etate florentem. Si quid aliter audis, deceptio subest. </p>
<p>Ego vero cognosco amatorium scriptum mihi non convenire, qui iam meridiem pretergressus in vesperam feror, sed non minus me scribere quam te deposcere dedecet. Ego tibi debeo morigerus esse: tu vide quid postules. Nam quanto es natu maturior, tanto equius est parere amicitie legibus quas, si tua iustitia non veretur mandando infringere, nec stultitia mea transgredi timebit obediendo. Tua in me tot sunt beneficia, ut nihil negare petitionum tuarum queam, etiam si admixtum sit aliquid turpidinis. </p>
<p>Parebo igitur petitioni tue, iam decies multiplicate, nec amplius negabo quod tanto convento postulas. Non tamen, ut ipse flagitas, fictor ero, nec poete utemur tuba, dum licet vera referre. Quis enim tam nequam est ut mentiri velit cum vero potest se tueri? Quia tu sepe amator fuisti nec adhuc igne cares, vis tibi duorum amantum uti historiam texam. Nequitia est que te non sinit esse senem. Ero morigerus cupiditati tue et hanc inguinis egri canitiem prurire faciam, nec fingam quando tanta est copia veri. Quid enim est toto terrarum orbe amore communius, que civitas, quod opidulum, que familia vacat exemplis? Quis trigesimum natus annum amoris causa nullum peregit facinus? Ego de me facio coniecturam quem amor in mille pericula misit. Ago superis gratias quod structas insidias millies fugi, felicior astro Martis quem Volcanus cum Venere iacentem ferreo illaqueavit reticulo deridendumque diis ceteris ostentavit. Sed alienos quam meos amores attingam ne, dum vetusti cineres ignis evolvo, scintillam adhuc viventem reperiam. Referam autem mirum amorem peneque incredibilem quo duo amantes, ne dicam amentes, invicem exarsere. Nec vetustis aut obliteratis utar exemplis, sed nostri temporis ardentes faces exponam; nec Troianos aut Babilonios, sed nostre urbis amores audies, quamvis alter ex amantibus sub arcteo natus fuerit celo. </p>
<p>Forsitan et hinc sugere aliquid utilitatis licebit. Nam cum puella, que in argumentum venit, amatore perdito, inter plorandum mestam et indignantem exalaverit animam, alter vero nunquam post hec vere letitie particeps fuerit, commonitio quedam iuvenibus erit his ut abstineant nugis. Audiant igitur adolescentule et hoc edocte casu videant ne post amores iuvenum se eant perditum. Instruit hec historia iuvenes ne militie se accingant amoris, que plus fellis habet quam mellis, sed obmissa lascivia que homines reddit insanos, virtutis incumbant studiis que possessorem sui sola beare potest. In amore autem quot lateant mala, si quis nescit, hinc poterit scire. Tu vale et historie quam me scribere cogis attentus auditor esto. </p>
</div1>
</front>
<body>
<div1>
<head>De duobus amantibus historia </head>
<p>Urbem Senam, unde tibi et mihi origo est, intranti Sigismundo Cesari quot honores impensi fuerint iam ubique vulgatum est. Palatium illi apud sacellum sancte Marthe super vicum, qui ad Thophorum ducit portam, structum fuit. Huc, postquam ceremonie peracte sunt, cum venissent, Sigismundus quatuor maritas obviam habuit, nobilitate, forma, etate ornatuque pene pares: non mortales sed deas quisque putavit. Si tres duntaxat fuissent, ille videri poterant quas referunt Paridem per quietem vidisse. Erat Sigismundus, licet grandevus, in libidinem pronus, matronarum alloquiis admodum oblectabatur et femineis blandimentis gaudebat, nec suavius illi quicquam fuit illustrium aspectu mulierum. Ut ergo has vidit, desiliens equo, inter manus earum exceptus est et ad comites versus: “Similesne unquam his feminas vidistis? Ego dubius sum an facies humane sint: angelici vultus sunt, celestes certe”. Ille, oculos humi deiicientes ut verecundiores fiant, sic pulcriores redduntur. </p>
<p>Sparso nanque inter genas rubore, tales dabant ore colores quales Indicum ebur ostro violatum, aut quales reddunt alba immixtis purpureis rosis lilia. Precipuo tamen inter eas nitore Lucretia fulsit adolescentula, nondum annos viginti nata, in familia Camillorum, Menelao prediviti nupta viro, indigno tamen cui tantum decus domi serviret, sed digno quem uxor deciperet et, sicut nos dicimus, cornutum quasi cervum redderet. Statura mulieris eminentior reliquis, come illi copiose et aurei laminis similes quas non more virginum retrofusas miserat, sed auro gemmisque incluserat; frons alta spatiique decentis, nulla intersecta ruga, supercilia in arcum tensa, pilis paucis nigrisque, debito intervallo disiuncta; oculi tanto splendore nitentes ut in solis modum respicientium intuitus hebetarent. His illa et occidere quos voluit poterat et mortuos cum libuisset in vitam resumere. </p>
<p>Nasus, in filum directus, roseas genas equali mensura discriminabat. Nihil his genis amabilius nihilque delectabilius visu que, cum mulier risit, in parvam utrimque dehiscebant foveam. Nemo has vidit qui non cuperet osculari. Os parvum decensque, labia corallini coloris ad morsum aptissima, dentes parvuli et in ordinem positi ex cristallo videbantur, per quos tremula lingua discurrens non sermonem, sed armoniam suavissimam movebat. Quid dicam mentis speciem aut gule candorem? Nihil illo in corpore non laudabile. Interioris forme indicium faciebat exterior. </p>
<p>Nemo hanc aspexit qui viro non invideret. Erant insuper eius in ore multe facetie: sermo is fuit qualem rumor est Gracorum matrem habuisse Corneliam, sive Hortensii filiam, nec suavius aliquid eius oratione nec modestius fuit. </p>
<p>Non ut plereque tristi facie honestatem ostendebat, sed alacri vultu modestiam. Non timida, non audax, sed temperatum verecundie metum, virilem animum femineo corde gerebat. </p>
<p>Vestes illi multiplices erant, non monilia, non fibule, non balthei, non armille deerant. </p>
<p>Redimicula capitis mirifica, multi uniones adamantesque tum in digitis, tum in serto fuere. Non Helenem pulcriorem fuisse crediderim, quo die Pariden in convivium Menelaus excepit, nec ornatiorem Andromachen, cum sacris Hectoris initiata est nuptiis. Inter has et Catharina Petrusia fuit que, paulo post diem functa, Cesarem in funeribus habuit qui et natum eius militia ante sepulcrum donavit quamvis infantem. Huius quoque mirabile forme decus elucebat, inferior tamen Lucretia erat. Omnis de Lucretia sermo audiebatur. Hanc Cesar, hanc ceteri commendabant intuebanturque. Quocunque illa vertebatur, eo et oculi sequebantur astantium et, sicut Orpheus sono cithare silvas ac saxa secum fertur traxisse, sic ista homines suo, quecunque volebat, intuitu ducebat. Unus tamen inter omnes plus equo in illam ferebatur Eurialus Francho, quem nec amori forma nec divitie reddebant ineptum. Duorum et triginta annorum erat, non eminentis stature sed lete grateque habitudinis, illustribus oculis, malis ad gratiam tumescentibus, ceteris membris non sine quadam maiestate decoris stature correspondentibus. Reliqui curiales propter longinquam militiam omnes auro excussi erant. Hic, quia domi habundabat et propter amicitiam Cesaris magna munera recipiebat, in dies ornatior conspectibus hominum reddebatur, longum famulorum ordinem pene ducebat. Nunc auro illitis, nunc muricis Tyrii sanguine tinctis, nunc filis, que ultimi legunt Seres, textis vestibus utebatur. </p>
<p>Tum equi tales illi erant quales in fabulis est ad Troiam venisse Mennonis. </p>
<p>Nihil huic ad excitandum illum blandum animi calorem magnamque mentis vim quem vocant amorem, preter otium, deerat, sed vicit iuventa et luxus tum leta fortune bona quibus ille nutritur. Nec potens Eurialus sui, ut Lucretiam vidit, ardere puellam cepit herensque vultui nihil satis vidisse putabat, nec impune dilexit. Mira res, multi egregia forma iuvenes, sed unum hunc Lucretia, plures honesti corporis mulieres, sed hanc unam Eurialus sibi delegit. Non tamen hac ipsa die vel in se flammam Lucretia cognovit Euriali, vel ille Lucretie, sed amare se frustra uterque putavit. Ut igitur cerimoniis sacro Cesaris capiti paratis modus fuit et illa domum reversa, in Eurialum tota et in Lucretiam totus Eurialus ferebatur. Quis nunc Tisbes et Pirami fabulam demiretur inter quos notitiam primosque gradus vicinia fecit et, quia domos habuere contiguas, tempore crevit amor? Hii nusquam se prius viderant, nec fama cognoverant. Hic Francho, illa Hetrusca fuit, nec lingue commercium intercessit, sed oculis tantum res acta est, cum alter alteri placuisset. Saucia ergo gravi cura Lucretia et igne capta ceco, iam se maritam obliviscitur, virum odit et alens veneneum vulnus infixos pectore tenet Euriali vultus, nec ullam membris suis quietem prebet. Secum “Nescio quid obstat, ait, ut amplius herere viro nequeam; nil me iuvant eius amplexus, nil oblectant oscula, fastidium verba ingerunt. Peregrini semper ante oculos est imago qui hodie proprior erat Cesari. Excute conceptas e casto flammas pectore, si potes infelix. Si possem non essem egra ut sum. </p>
<p>Nova me vis invitam trahit. </p>
<p>Aliud cupido suadet, aliud mens. Scio quid sit melius, quid deterius est sequor. O civis egregia ac nobilis, quid tibi cum peregrino est? Quid in extraneo ureris? Quid talamos alieni concipis orbis? Si virum fastidis, hec etiam dare potest terra quod ames. Sed, heu mihi, quenam illius est facies? Quam non moveat eius forma, etas, genus, virtus? Certe mea pectora movit et nisi fert opem despero. Dii meliora dent. Vah, prodam ego castos himeneos meque advene, nescio cui, credam qui, ubi abusus me fuerit, abeat virque sit alterius et me pene relinquat? Sed non is est eius vultus, non ea nobilitas animi videtur, nec gratia forme illa est ut timeam fraudes et amoris oblivia nostri, et dabit ante fidem. Cur tuta timeam? ut timeam accingar et omnem moram pellam. Ego quoque ita sum pulcra ut non me minus ille velit quam ego ipsum cupiam. Semper se mihi debebit, si semel ad oscula receptus fuerit mea. Quot me ambiunt proci quocunque pergo? Quot rurales ante fores excubant meas? Dabo amori operam: aut hic manebit aut me secum abiturus abducet. Sed ego et matrem et virum et patriam relinquam? Seva est mater et meis semper infesta gaudiis. Viro carere quam potiri malo. Patria illic est ubi delectat vivere. </p>
<p>Ac famam prodam? Quid mihi rumores huiusmodi hominum quos ipsa non audiam? nihil audet qui fame nimis studet, multe hoc fecerunt alie: Rapi Helena voluit, non invitam asportavit Paris. Quid Hariadnam referam vel Medeam? Nemo errantem arguit qui cum multis errat”. </p>
<p>Sic Lucretia. </p>
<p>Nec intra pectus minora incendia nutriebat Eurialus. Medias inter Cesaris curiam et Euriali domum Lucretia edes habuit, nec palatium petere Eurialus poterat quin illam ex altis sese ostentantem fenestris haberet in oculis, sed erubuit semper Lucretia cum Eurialum vidit, que res Cesarem dedit amoris conscium. Nam cum, ex sua consuetudine, nunc huc, nunc equitaret illuc et hac sepe transiret, animadvertit mutari feminam Euriali adventu qui sibi quasi Octaviano Mecenas astabat. Ad quem versus: “En, Euriale, siccine uris feminas? mulier illa te ardet”. Semel vero, tanquam invideret amanti, ubi ad edes Lucretie ventum est, Eurialo oculos pileo contexit: “Nec videbis” inquit “quod amas, ego hoc spectaculo fruar”. Tum Eurialus: “Quid hoc signi est, Cesar? Nihil mihi cum illa est, sed hoc facere incautum est, ne circumstantes in suspitionem adducas”. Erat Eurialo spadix equus, ardue cervicis argutique capitis, quem et brevis alvus et obesa terga spectabilem reddebant, animoso pectore, thoris luxuriantem, qui sonante tuba stare loco nesciebat. Micabat auribus et collectum fremens volvebat sub naribus ignem; densa iuba et dextro iactata recumbebat in armo et cavans tellurem solido cornu graviter sonabat ungula. Similis illi fiebat, Eurialo viso, Lucretia que, licet dum sola fuit claudere viam destinasset amori, ut tamen illum aspexit nec modum flamme, nec sibi ponebat, sed, ut siccus ager, qui admisso igne comburitur, si chori perflent altius flammescit, sic infelix Lucretia exardebat. Ita est sane ut sapientibus videtur: humiles tantum casas habitat castitas solaque pauperies affectu sano tenetur et que domus se cohercet modico; divites edes nescit pudicitia. </p>
<p>Quisquis secundis rebus exultat luxu fluit semperque insolita appetit, delicatas eligit domos et penates magnos, dira fortune comes libido. Intuens igitur Eurialum quam sepe transeuntem, Lucretia, nec ardorem compescere potens, diu secum cogitavit cui se patefaceret: nam qui tacitus ardet magis uritur. </p>
<p>Erat inter viri servos Sosias Theutonicus, senex heroque fidus, cui iam diu serviverat. Hunc aggreditur amans, plus nationi quam homini credens. Ibat magna procerum stipante caterva per urbem Cesar iamque Lucretie domum preteribat que, ubi adesse cognovit Eurialum: “Adesto,” inquit “Sosia, paucis te volo. Respice deorsum ex fenestra, ubinam gentium inventus est huic similis? Vide ut omnes calamistrati sunt, erecti, eminentibus humeris? Aspice cesareos et madido cirro contortos crines. O quales facies! Omnes lactea colla ferunt, quo sese ore ferunt, quam forti pectore! Aliud est hoc hominum genus quam terra nostra producat. Semen hoc deorum est, aut celo missa progenies. O, si mihi ex his virum fortuna dedisset! Nisi testes oculi essent, nunquam tibi hec narranti credidissem, etsi fama fuerit omnibus gentibus prestare Germanos. Credo subiectam Borree plagam ex frigore magno albedinem maturari. Sed nosti tu aliquos?”. “Quam plurimos” inquit Sosias. Tum Lucretia: “Franconem Eurialum nosti?”. “Tanquam me”, ait Sosias. “Cur tamen hoc rogas?”. “Dicam” inquit Lucretia, “scio quod in apertum non ibit, hanc spem mihi tua bonitas facit. Ex his, qui Cesari astant, nemo mihi est Eurialo gratior: in hunc animus meus commotus est, nescio quibus exuror flammis, nec illum oblivisci nec mihi pacem possum dare, nisi ei me facio notam. Perge, oro, Sosia, conveni Eurialum, dic me ipsum amare: nil volo ex te amplius, nec tu frustra hoc nuntium facies”. “Quid audio,” refert Sosias “heccine me flagitia facere aut cogitare, hera? Prodamne ego dominum meum iamque senex incipiam fallere quod iuvenis abhorrui? Quin potius, clara progenies huius urbis, exturba nefandas flammas e casto pectore, ne obsequere dire spei. Extingue ignem: non egre amorem pellit qui primis obstat insultibus. </p>
<p>Qui dulce malum blandiendo nutrit, duri et insolentis domini servituti se dat, nec cum vult excutere iugum potest. Quid si hoc rescierit maritus? Heu, quibus te ille laceraret modis? nullus diu latere potest amor”. “Tace,” inquit Lucretia “nihil loci terrori est, nihil timet qui non timet mori. </p>
<p>Quemcunque dederit exitum casus feram”. “Quo misera pergis,” Sosias retulit, “domum infamem reddes solaque tui generis eris adultera? Tutum esse facinus reris? Mille circa te oculi sunt. Non sinet genitrix occultum scelus, non vir, non cognati, non ancille. Servi ut taceant, iumenta loquentur et canes et postes et marmora te accusabunt; atque, ut celes omnia, qui videt omnia celare non potes deum. Quid pena presens, conscientie mentis pavor et animus culpa plenus seque ipsum timens? Negata est magnis sceleribus fides: compesce, obsecro, impii amoris flammas, expelle facinus mente casta horridum; metue concubitus novos miscere thalamis mariti”. “Scio rectum esse quod dicis,” retulit Lucretia “sed furor cogit sequi peiora. Scit animus quantum precipitium instat et ruit sciens. </p>
<p>Vincit et regnat furor potensque mente tota dominatur amor. Stat sequi quod regnum amoris iubet. Nimis, heu nimis, reluctata sum frustra. Prefer, si mei te miseret, nuntium”. Ingemuit super his Sosias: “Perque has” dixit “canas senecte comas fessumque curis pectus et fida, que prebui generi tuo, servitia, precor supplex: siste furorem teque ipsam adiuva. Pars sanitatis est velle sanari”. Tum Lucretia: “Non omnis” ait “ingenium relinquit pudor, parebo tibi, Sosia: amorem qui regi non vult vincam. </p>
<p>Unicum effugium est huius mali, morte ut prevertam nefas”. Exterritus hac Sosias voce: “Moderare,” inquit “hera, mentis effrene impetus, coherce animos: nunc vita es digna quia te nece dignam putas”. </p>
<p>“Decretum est” ait Lucretia “mori. Admissum scelus Collatini uxor gladio vindicavit. Ego honestius morte preveniam committendum. Genus leti quero: laqueo, ferro, precipitio, veneno vendicare castitatem licet, unum horum aggrediar”. “Non patiar,” inquit Sosias. At Lucretia: “Si quis mori constituit, prohiberi non potest.” ait. </p>
<p>“Portia Cathonis, mortuo Bruto, cum ferrum sibi subtractum esset, carbones ardentes ebibit”. “Si tam protervus” inquit Sosias “incubat menti furor tue, vite quam fame consulendum est. Fallax sepe fama est que malo melior, bono peior nonnunquam datur. Temptemus hunc Eurialum et amori operam demus: meus erit iste labor tibique, ni fallor, rem confectam dabo”. </p>
<p>His dictis incensum animum inflammavit amore spemque dedit dubie menti, sed non illi animus erat ut quod dixerat esset facturus. Diferre animum femine querebat furoremque minuere, ut sepe tempus extinguit flammas et adimit egritudinem dies. Existimavit Sosias falsis gaudiis puellam producere, donec vel Cesar abiret, vel mens illius mutaretur, ne, si negasset, alius nuntius quereretur aut in se manus mulier iniceret. Sepe igitur ire atque redire se finxit et illum gaudere amore suo et tempus idoneum querere quo invicem affari possent. Dixit interdum, non fuisse loquendi oportunitatem, nonnunquam se mitti extra urbem studuit atque in reditum gaudia distulit. </p>
<p>Sic diebus multis egrotum pavit animum et, ne per omnia mentiretur, semel tantum adorsus Eurialum: “O quam hic dilectus es,” ait “si scires”. Nec illi quid hoc esset querenti ultra respondit. At Eurialus, certo cupidinis arcu percussus, nullam membris quietem dabat, igne furtivo populanti venas qui totas penitus vorabat medullas. Non tamen Sosiam novit, nec Lucretia missum putavit. Ut omnes minus spei habemus quam cupiditatis, hic ubi ardere se vidit, diu imprudentiam suam miratus est seque multotiens increpavit: “En, Euriale, quid sit amoris imperium nosti: longi luctus, breves risus, parva gaudia, magni metus. Semper moritur et nunquam mortuus est qui amat: quid tu te his nugis inmisces iterum?” At cum se frustra niti videret: “Quid tandem” ait “incassum, miser, amor repugno? Num me licebit quod Iulium non licuit, quod Alexandrum, quod Anibalem? Viros armatos refero? Aspice poetas: Virgilius per funem tractus ad mediam turrim pependit, dum se muliercule sperat usurum amplexibus. </p>
<p>Excuset quis poetam ut laxioris vite cultorem; quid de philosophis dicemus, disciplinarum magistris et artis bene vivendi preceptoribus? Aristotelem, tanquam equum, mulier ascendit, freno cohercuit et calcaribus pupugit. Diis equa potestas est Cesaris. Non est verum quod vulgo dicitur: non bene conveniunt, nec in una sede morantur, maiestas et amor. Quis maior est amator quam noster Cesar? Quotiens hic amori operan dedit? Herculem dicunt, qui fuit fortissimus et certa deorum soboles, pharetris et leonis spolio positis, colum suscepisse passumque aptari digitis smaragdos et dari legem rudibus capillis et manu, que clavam gestare solebat, properante fuso duxisse fila. Naturalis est hec passio. Sentit ignes genus aligerum. Nam niger a viridi turtur amatur ave et variis albe iunguntur sepe columbe, si verborum memini que ad Phaonem Siculum scribit Sapho. Quid quadrupedes referam? Movet pro coniugio bella iumentum, timidi cervi prelia poscunt et concepti furoris dant signa mugientes, uruntur Hircane tigres, vulnificus aper dentes acuit, Peni quatiunt terga leones. Cum movit amor, ardent insane Ponti bellue. Nihil immune est, nihil amori negatum: odium perit cum iussit amor. </p>
<p>Iuvenum feroces concitat flammas senibusque fessis rursus exstinctos revocat calores, virginum ignoto ferit igne pectus. Quid ego nature legibus renitar? Omnia vincit amor, et nos cedamus amori”. Hec ubi firmata sunt, lenam querit cui ceras ad nuptam ferendas committat. Nisus huic fidus comes erat, harum rerum calidus magister. Hic provinciam suscipit mulierculamque conducit cui littere committuntur in hanc sententiam scripte:</p>
<quote>
<p rend="italic">Salutarem te, Lucretia, meis scriptis, si qua mihi salutis copia foret. </p>
<p rend="italic">Sed omnis tum salus, tum vite spes mee, ex te pendet. </p>
<p rend="italic">Ego te magis quam me amo, nec te puto latere meum ardorem. Lesi pectoris iudex tibi esse potuit vultus meus, sepe lacrimis madidus, et que te vidente emisi suspiria. Fer benigne, te precor, qui me tibi aperio. Cepit me decus tuum vinctumque tenet eximia, qua omnibus prestas, venustatis gratia. </p>
<p rend="italic">Quid esset amor antehac nescivi, tu me cupidinis imperio subiecisti. </p>
<p rend="italic">Pugnavi diu, fateor, violentum ut effugerem dominium, sed vicit meos conatus splendor tuus, vicerunt oculorum radii quibus es sole potentior. Captivus sum tuus, nec iam mei amplius compos sum, tu mihi et somni et cibi usum abstulisti. Te dies noctesque amo, te desidero, te voco, te expecto, de te cogito, te spero, de te me oblecto, tuus est animus, tecum sum totus, tu me sola servare potes solaque perdere. Elige horum alterum et quid mentis habeas rescribe. Nec durior erga me verbis esto quam fueras oculis quibus me colligasti. Non peto rem grandem: ut alloquendi te copiam habeam, postulo.</p>
</quote>
<p><quote rend="italic">Hoc tantum volunt he littere, ut que nunc scribo dicere possim coram. Hoc si das, vivo et felix vivo. Si negas, extinguitur cor meum quod te magis quam me amat. Ego me tibi et tue commendo fidei. Vale, anime mi et vite subsidium mee.</quote> Has ubi gemma signatas accepit lena, festino gradu Lucretiam poscit, eaque sola inventa: “Hanc” inquit “epistolam tibi tota cesarea nobilior et potentior curia mittit amator utque sui te misereat magnis precibus rogat”. Erat lenocinio notata mulier, nec id Lucretiam latebat permolesteque tulit infamem feminam ad se mitti atque in eam versa: “Que te” ait “scelesta in hanc domum audacia duxit? Que te dementia meam adire presentiam suasit? Tu nobilium edes ingredi, tu matronas temptare potentes et violare audes legitimas faces? Vix me contineo quin capillos involem tuos. </p>
<p>Tu mihi des litteras? Tu me alloquaris? Tu me respicias? Nisi plus quod me decet attenderem, quam quod tibi convenit, efficerem hodie ne posthac unquam tabellas amatorias ferres. I otius venefica tuasque litteras tecum defer, imo da ut lacerem potius ignique dedam”. Accipiensque papirum in partes diversas scidit et calcatam sepe pedibus atque consputam in cinerem coniecit. “At sic de te” ait “sumi suplicium lena deberet, igne quam vivo dignior. </p>
<p>Sed abi otius, ne te vir inveniat meus, et, quas tibi remisi, de te poscat penas cavetoque admodum ne ante conspectum redeas meum”. Timuisset alia mulier, sed hec matronarum noverat mores et intra se inquit: “Nunc vis maxime quia te nolle ostendis”. Moxque ad illam: “Parce,” ait “domina, putavi me benefacere tibique complacitum iri. Si secus est, da veniam imprudentie mee. Si non vis ut redeam, parebo: tu quem despicias amatorem videris”. Atque his dictis e conspectu recessit Eurialoque invento: “Respira,” inquit “felix amator, plus amat mulier quam amatur. Sed nunc non fuit rescribendi otium. </p>
<p>Inveni mestam Lucretiam, at ubi te nomino tuasque litteras dedo, hilarem vultum fecit milliesque papirum basiavit: ne dubita, mox responsum dabit”. Et abiens vetula cavit ne amplius inveniretur, ne, pro verbis, referret verbera. Lucretia vero, postquam anus evasit, fragmenta perquirens epistole, particulas quasque suo loco reposuit et lacera verba contexuit iamque legibile cirographum fecerat, quod, postquam millies legit, millies quoque deosculata est tandemque involutum sindone, inter pretiosa iocalia collocavit. Et nunc hoc repetens, nunc illud verbum, maiorem horatim bibebat amorem Eurialoque rescribere statuit atque hunc in modum dictatam epistolam misit:</p>
<quote rend="block">
<p rend="italic">Desine sperare quod assequi non licet, Euriale. Parce nuntiis ac litteris me vexare, nec me illarum ex grege credito que se vendunt. Non sum quam putas, nec cui submittere lenam debeas, quere aliam incestandam. Me nullus amor nisi pudicus sequatur, cum aliis ut libet agito. Ex me nil postules te meque indignum. Vale. </p>
</quote>
<p>Hec epistola, quamvis durior Eurialo visa est et contraria lene dictis, viam tamen ostendit ultro citroque missitandi. Nec dubitavit Eurialus credere cui fidem Lucretia prebuisset, sed angebatur quia sermonis Italici nescius erat. Ideoque ferventi studio curabat ediscere et, quia sedulum faciebat amor, brevi tempore doctus evasit solusque sibi dictavit epistolas qui prius ab aliis mutuabatur quicquid Hetrusco sermone scribi oportuit. Respondit ergo Lucretie nihil succensendum esse sibi quod infamem submiserit feminam, cum id se peregrinum lateret, alio uti nuntio non potuerat; missionis amorem fuisse causam, qui nihil quereret inhonesti. Credere se fore ipsam pudicam castissimamque atque idcirco maiori dignam amore. Insolentem feminam honorisque sui prodigam nedum se non diligere, sed maximo odio prosequi. Pudicitia nanque omissa nil esse quod in femina commendetur, formam fore delectabile bonum, sed fragile caducumque et cui, nisi pudor assit, nihil pretii detur. Que pudicitiam forme adiunxerit eam divinam esse mulierem, ipsam utraque dote pollentem scire, ac propterea coli a se, qui nil ab ea peteret libidinosum aut offensurum fame. Optare se tantum alloqui ut animum suum, qui scriptis plene ostendi nequit, verbis aperiat. Cumque his litteris munera misit, non solum materia sed opere etiam pretiosa. </p>
<p>Ad hec Lucretia sic scripsit:</p>
<quote rend="block">
<p rend="italic">Accepi litteras tuas iamque nil amplius de lena queror. Quod me ames non magnifico, quia non primus es nec solus quem mea forma deceperit. Multi et amarunt et amant me alii, sed ut illorum sic et tuus erit vacuus labor. Habere verba tecum nec possum nec volo. Invenire me solam, nisi fias hirundo, non potes: alte sunt domus et aditus custodia clausi. Munera tua suscepi quia oblectavit me opus illorum, sed, ne quid tuum gratis apud me sit, neve hoc pignus videatur amoris, remitto ad te anulum quem matri mee vir dedit, ut apud te quasi pretium sit venditorum iocalium. Nec enim minoris est gemma eius quam munus tuum. Vale.</p>
</quote>
<p>His Eurialus sic replicavit:</p>
<quote rend="block">
<p rend="italic">Magno mihi gaudio fuit epistola tua que finem querelis fecit de lena, sed angit me quod amorem parvipendas meum. Nam, et si te plures amant, nullorum tamen ignis comparandus est meo. At tu hoc non credis, quia loqui nequeo tecum. Id si daretur, non me contemneres. O, utinam fieri possem hirundo! Sed libentius transformari in pulverem vellem ne mihi fenestram clauderes. At ego non quod nequeas, sed quod nolis doleo. Nam quid ego nisi animum respicio? Ah, mea Lucretia, quid dixisti te nolle? An si possis, me nolis alloqui qui tuus sum totus, qui nil cupio magis quam tibi gerere morem? Que, si iubes in ignem ire, citius obediam quam precipias. Mitte, obsecro, verbum hoc. Si non datur facultas, assit voluntas tamen, nec me verbis eneca que vitam mihi oculis probes. Si non placet me alloquium petere quia non sit impetrandum, obsequar, sed muta sententiam illam que meum laborem vacuum dixisti futurum. Absit hec crudelitas, mitior esto amanti tuo. Si pergis sic loqui fies homicida, nec dubita. Facilius tu me verbis interimes quam alius quivis gladio. </p>
<p rend="italic">Desino iam plura poscere, ut redames tantum postulo. Nihil hic est quod obiicias. Nemo potest hoc te prohibere: dic te me amare et beatus sum. Munuscula mea, quovismodo apud te sint, gratum est. Illa te aliquando mei admonebunt amoris, sed parva illa fuerunt et minora sunt que nunc mitto. Tu tamen noli spernere quod amator donat: maiora que in dies ex patria debent mihi afferri, cum aderunt, ex me recipies. Anulus tuus nunquam ex digito meo recedet et illum vice tua crebris osculis reddam madidum. Vale, delicium meum et mihi quod potes solamen dato. </p>
</quote>
<p>Sic cum frequenter replicatum esset, in hunc tandem modum Lucretia dedit epistolam:</p>
<quote rend="block">
<p rend="italic">Vellem tibi, Euriale, morem gerere teque, ut petis, amoris mei participem facere. Nam id tua nobilitas meretur et mores tui deposcunt, ut incassum non ames. Taceo quantum mihi placeat forma tua et plena benignitatis facies, sed mihi non est usui te ut diligam. Nosco me ipsam: si amare incipiam, nec modum, nec regulam servabo. Tu hic diu esse non potes, nec ego te, postquam in ludum venerim, possum carere; tu me nolles abducere et ego nollem manere. Monent me multarum exempla que, peregrinos amantes, deserte sunt, ne tuum amorem sequar. Iason Medeam decepit cuius auxilio vigilem interemit draconem et vellus aureum asportavit. Tradendus erat Theseus in escam Minotauro, sed Ariadne consilio fretus, evasit, illam tamen desertam apud insulam deseruit. Quid Dido infelix que profugum recepit Eneam? Num illi peregrinus amor interitum dedit? Scio quantum periculi sit amorem extraneum admittere, nec me tantis obiiciam discriminibus. Vos viri solidioris estis animi furoremque magis conpescitis. Femina, ubi furere incipit, sola potest morte assequi terminum. Non amant, sed insaniunt mulieres Et, nisi correspondeat amor, nil est amante femina terribilius. Postquam receptus est ignis, nec famam curamus, nec vitam. Unicum remedium est si copia sit amati. Nam quo magis caremus, magis cupimus, nec discrimen timemus ullum, dum nostre libidini satisfiat. Mihi ergo nupte, nobili, diviti, consultum est amori viam precludere et tuo presertim qui non potest esse diurnus, ne vel Rodopeia Phillis dicar, vel altera Sapho. Ideo te oratum volo ne ultra meum exposcas amorem et tuum ut paulatim comprimas extinguasque. Nam id est viris quam feminis multo facilius. Nec tu, si me, ut dicis, amas, id ex me querere debes quod mihi exitio sit. Pro tuis donis remitto auream crucem, margaritis ornatam, que, licet brevis sit, non tamen pretio caret. </p>
<p rend="italic">Vale.</p>
</quote>
<p>Non tacuit Eurialus his acceptis, sed, ut erat novis scriptis incensus, calamum suscepit atque sub hac forma dictavit epistolam:</p>
<quote rend="block">
<p rend="italic">Salve, anime mi, Lucretia, que me tuis litteris salvum facis, et si nonnihil fellis immisceas, sed hoc spero me audito detrahes. Venit meas in manus epistola tua clausa et tua gemma signata: hanc et legi sepe et deosculatus sum sepius, sed hec aliud suadet quam tuus animus videtur fuisse. Rogas me ut amare desinam quia non expedit tibi peregrini flammas amoris sequi et ponis exempla deceptarum. Sed hoc tam ornate culteque scribis, ut mirari magis et amare tuum ingenium debeam quam oblivisci. Quis ille est qui tunc amare desinat, quando prudentiorem et sapientiorem animadvertit amicam? Si meum imminuere amorem volebas, non oportuit doctrinam tuam ostendere: nam hoc non est incensum extinguere, sed ignem maximum ex parva conflare favilla. Ego, dum legi, magis exarsi videns forme tue preclare et honestati coniunctam esse doctrinam. Verba sunt tamen quibus rogas ut amare desistam. </p>
<p rend="italic">Roga montes ut in planum veniant utque fontes suos repetant flumina: tam possem ego te non amare quam suum relinquere Phebus cursum. Si possunt carere nivibus Scythie montes aut maria piscibus et feris silve, poterit oblivisci Eurialus tui. Non est pronum viris, ut reris, Lucretia, flammas extinguere. </p>
<p rend="italic">Nam quod tu nostro sexui ascribis, plerique vestro assignant, sed nolo hoc certamen nunc ingredi. Ad ea me respondere oportet que in diversum retulisti. Idcirco enim nolle te mihi correspondere amanti significas quoniam multas peregrinus amor decepit exemplaque ponis. Sed possem ego quoque plures referre quos femine reliquerunt: Troilum, sicut nosti Priami filium, Criseis decepit; Deiphobum Helena prodidit; amatores Circe suos medicamentis vertebat in sues atque aliarum terga ferarum. Sed iniquum est, ex paucarum consuetudine, totum vulgus censere. </p>
<p rend="italic">Nam si sic pergimus et tu, propter duos tresve malos aut etiam decem, viros omnes accusabis horrebisque et, propter totidem feminas, cetere omnes erunt odio mihi. Quin potius alia sumamus exempla? Qualis amor Antonii Cleopatreque fuit et aliorum quos epistole brevitas referre non sinit. Si tu Ovidium legisti, invenisti, post Troiam dirutam, Achivorum plurimos, dum remeant, peregrinis retentos amoribus, nunquam in patriam revertisse. Heserunt nanque amatricibus suis, carere potius necessariis, domo, regnis et alii, que sunt in patria cuique gratissima, voluerunt quam amicas relinquere. Hec te rogo, mea Lucretia, cogites non illa que nostro sint amori adversa et que pauci fecerunt. Ego ea mente te sequor ut perpetuo te amem simque perpetuo tuus, nec tu me peregrinum dixeris. Magis nanque civis sum quam qui hic nascitur. Nam illum casus fecit civem, me vero electio. </p>
<p rend="italic">Nulla mihi patria erit nisi ubi tu sis. Et quamvis contingat me aliquando hinc abire, reditus tamen festinus erit. Nec ego in Teutoniam revertar, nisi res meas compositurus ordinaturusque, ut tecum esse quamdiu possim. Facile manendi apud te reperietur occasio: multa his in partibus negotia Cesaris sunt, hec mihi committi expedienda curabo. Nunc legatione fungar, nunc munus exercebo. Vicarium in Hetruria Cesarem habere oportet, hanc ego provinciam impetrabo. Ne dubita, suavium meum, Lucretia, meum cor, spes mea, si vivere absque corde possum et te relinquere possum. Age iam, tandem miserere amantis tui qui tanquam ad solem nix eliquescit. Considera meos labores et modum iam denique meis martiriis statue. </p>
<p rend="italic">Quid me tamdiu crucias? Miror ego mei qui tot perpeti tormenta potuerim, qui tot noctes insomnes duxi, qui tot ieiunia toleravi. Vide quam macer sum, quam pallidus. Parva res est que spiritum corpori alligatum detinet. Si tibi aut parentes aut filios occidissem, non poteras de me maius quam hoc est suplicium sumere. Si sic me punis quia te amo, quid illi facies qui tibi damnum dederit aut malum? Ah, mea Lucretia, mea hera, mea salus, meum refugium, suscipe me in gratiam demum. Rescribe me tibi carum esse, nihil aliud volo. Liceat me dicere, “servus Lucretie sum”. Et reges et cesares amant servos, ubi fideles norunt, nec dii dedignantur redamare qui amant. Vale spes mea meusque metus.</p>
</quote>
<p>Ut turris que, fracta interius, inexpugnabilis videtur exterius, si admotus aries fuerit mox confringitur, Euriali verbis Lucretia victa est. Postquam enim sedulitatem amantis aperte cognovit et ipsa dissimulatum patefecit amorem atque his litteris Eurialo se aperuit:</p>
<quote rend="block">
<p rend="italic">Non possum tibi amplius adversari, nec te amplius, Euriale, mei amoris expertem habere possum. </p>
<p rend="italic">Vicisti iamque sum tua. Me miseram que tuas suscepi litteras! Nimium multis exponenda sum periculis, nisi tua me fides et prudentia iuvet. Vide quod serves que scripsisti. In amorem tuum iam venio: si me deseris et crudelis et proditor et omnium pessimus es. Facile est femellam decipere, sed quanto facilius tanto turpius. Adhuc res integra est. Si putas me deserendam, dicito, antequam magis amor ardeat. Nec incipiamus quod postmodum incepisse peniteat. Omnium rerum inspiciendus est finis. Ego, ut feminarum est, parum video: tu vir es, te mei et tui curam habere oportet. Do me iam tibi tuamque sequor fidem, nec tua esse incipio nisi ut sim perpetuo tua.Vale, meum presidium meeque ductor vite.</p>
</quote>
<p>Post hanc plures epistole misse utrinque sunt, nec tam ardenter Eurialus scripsit quam ferventer Lucretia respondit. Unum iam utriusque desiderium erat simul conveniendi, sed arduum ac pene impossibile videbatur, omnium oculis Lucretiam observantibus, que nec sola unquam egrediebatur, nec unquam custode carebat. Nec tam diligenter bovem Iunonis Argus custodivit quam Menelaus iusserat observari Lucretiam. Vitium hoc apud Italos late patet, feminam suam quasi thesaurum quisque recludit, meo iudicio minus utiliter: sunt enim fere huiusmodi mulieres omnes ut id potissime cupiant quod maxime denegatur, que ubi velis nolunt, ubi nolis cupiunt ultro. He, si liberas habent habenas, minus delinquunt. Exinde tam facile est invitam custodire mulierem quam in ferventi sole pulicum gregem observavisse. Nisi suapte casta sit mulier, frustra maritus nititur ponere seram. Cohibe, sed quis custodiet ipsos custodes? Cauta est et ab illis incipit uxor. Indomitum animal est mulier nullisque frenis retinendum. </p>
<p> Erat Lucretie spurius frater. Huic sepe tabellas commiserat Eurialo deferendas et hunc enim sui amoris conscium fecerat. Cum hoc igitur convenitur, Eurialum ut clam domi suscipiat. Habitabat hic apud novercam suam, Lucretie matrem, quam Lucretia sepe visitabat et ab ea sepius visitabatur; nec enim magno intervallo distabant. Ordo ergo is erat ut, clauso in conclavi Eurialo, postquam mater ecclesiasticas auditura cerimonias exivisset, Lucretia superveniret tanquam matrem domi conventura, qua non inventa, reditum expectaret: interim vero apud Eurialum esset. Post biduum statutus erat terminus, at hi dies tanquam anni visi sunt amantibus longi, ut bene sperantibus hore producte sunt, male timentibus correpte. Sed non arrisit amantum desideriis fortuna. </p>
<p>Presensit nanque insidias mater atque, ut dies venit, egressa domum privignum exclusit qui mox Eurialo triste nuntium tulit cui non magis quam Lucretie fuit molestum que, postquam detectos agnovit dolos: “Hac non successit,” inquit “alia aggrediamur via, nec potis erit mater meis obsistere voluptatibus”. Pandalus viro affinis erat quem iam Lucretia fecerat archanorum scium, nec enim poterat ignitus animus quiescere. Significat igitur Eurialo hunc ut alloquatur, quia fidus sit et conveniendi viam possit monstrare. At Eurialo non videbatur tutum illi se credere quem Menelao semper herentem intuebatur et subesse fallaciam verebatur. Inter deliberandum autem iussus est Eurialus Romam petere atque cum pontifice maximo de coronatione transigere, que res tum sibi tum amice molestissima fuit, sed oportebat Cesaris imperium ferre. Itur ergo, mora duorum mensium fuit. </p>
<p>Lucretia interim domi manere, fenestras claudere, mestas induere vestes, nusquam exire statui: mirari omnes nec causam noscere. Sene ipse vidue videbantur et, tanquam sol defecisset, cuncti se putabant in tenebris agere; domestici, qui eam sepe incubantem lectulo et nunquam letam videbant, egritudini imputabant et quicquid remedii afferri poterat perquirebant, sed nunquam illa vel risit, vel thalamum egredi voluit, nisi postquam redire Eurialum et illi Cesarem obviam esse cognovit. Tunc enim, quasi e gravi somno excitata, lugubri veste posita et ornamentis redimita prioribus, fenestras aperuit letabundaque illum expectavit. Quam ut Cesar vidit: “Ne nega amplius, Euriale,” inquit “detecta res est. Nemo Lucretiam te absente videre potuit. Nunc, quia redisti, auroram cernimus. Quis modus assit amori, tegi non potest amor, nec abscondi diutius”. “Iocaris mecum ut soles, Cesar, et me in risum ducis” Eurialus ait. “Ego quid hoc sit non scio. Hinnitus equorum tuorum et prolixe barbe strepitus tue illam forsitan excitavit”. Atque sic effatus Lucretiam furtim aspexit et oculos coniecit in oculos. Eaque post reditum prima consalutatio fuit. Paucis deinde interiectis diebus, Nisus, Euriali fidus comes, dum anxius amici cause favet, tabernam speculatus est que, post Menelai domum sita, in Lucretie cameram retrorsum habebat intuitum. Cauponem igitur sibi conciliat spectatoque loco Eurialum adducit et: “Hac” inquit “ex fenestra alloqui Lucretiam poteris”. Media inter utramque domum cloaca fuit, nec homini nec soli accessa, triumque ulnarum distantia fenestram Lucretie disterminabat. Hic diu consedit amator expectans si quis casus Lucretiam ostenderet, nec deceptus est. Affuit tandem Lucretia cumque huc atque illuc respiceret: “Quid agis,” ait Eurialus “vite rectrix mee? Quo tendis lumina, meum cor? Huc, huc dirige oculos, presidium meum, tuus hic Eurialus est: Meme, assum, me respice”. “Tune hic ades,” inquit Lucretia “o mi Euriale, iam te alloqui possum, utinam et amplecti valerem!”. “At istuc” ait Eurialus “non magno conatu faciam, scalam huc admovebo. Tu obsera thalamum, amoris nostri gaudia nimium distulimus”. “Cave, mi Euriale, si me vis salvam, fenestra hic ad dexteram est vicinusque pessimus. Nec cauponi credendum est qui parva pecunia et te et me perderet, sed alia incedemus via: satis est si hinc sermoni nostro patet accessus” respondit Lucretia. </p>
<p>“At mihi” Eurialus inquit “mors est hec visio, ni te simul amplector meisque brachiis teneo mediam”. Diu ex hoc loco tractus est sermo missaque hinc per arundinem sunt munera, nec Eurialus in donis quam Lucretia liberalior fuit. Sensit dolos Sosias secumque: “Frustra” inquit “amantum conatibus obsto, nisi hastu provideo et hera peribit et dominus infamiam subibit. Ex his malis satius est unum avertere. Amet hera, nihil nocebit, si clam fit. Ipsa pre amore ceca est, nec quid agit satis prospicit. Si non potest custodiri pudicitia, satis est rumorem tollere, ne domus infamis fiat neve parricidium committatur. Adibo et operam prebebo meam. Restiti quoad potui ne committeretur nefas id: quia non licuit, meum est curare ut quod agitur occultum sit. Parum enim refert non agere et sic agere, ut nemo sciat. Commune malum libido est, nec homo est quem pestis hec non agitet et ille castior habetur qui cautius agit”. Dumque sic fatur, Lucretiam egressam thalamo videt aggressusque feminam: “Quidnam est” inquit “quod nihil amoris mihi communices? Eurialus tibi nihilominus dilectus est et, ut clam ames, vide cui des fidem. Primus sapientie gradus est non amare, secundus, ut sic ames, ne palam fiat. Sola hoc sine internuntio facere non potes. Quanta mihi apud te sit fides longo iam tempore didicisti. Si quid mihi committere vis, iube. Mihi maxima cura est ne amor iste detegatur et tu penam luas et vir omnium oblocutiones ferat”. Ad hec Lucretia: “Sic est, ut ais, Sosia” inquit “et tibi magnam habeo fidem, sed tu visus es, nescio quomodo, negligens et meis adversus desideriis. Nunc quia sponte te offers, utar obsequiis tuis, nec abs te decipi timebo. Tu scis quantum ardeo, diu ferre non possum hanc flammam. Iuva me, uti simul esse possimus. </p>
<p>Eurialus amore languet et ego morior. Nil peius est quam obstare cupidini nostre. Si semel invicem convenerimus, temperantius amabimus et tectus erit amor noster. Vade igitur Eurialoque viam unicam me accedendi dicito: si abhinc quadriduo, dum rustici frumentum afferunt, vectoris personam induat opertusque sacco triticum per scalas in horreum ferat. Tute scis thalamum meum ad scalas habere hostium primum atque omnia Eurialo dicito. Hic diem manebo et, dum erit tempus, sola in cubili ero. Ipse hostium impellat, dum solus sit, ad me ingrediatur”. </p>
<p> Sosias, quamvis arduum facinus esset, maiora veritus mala, provinciam suscepit Eurialoque invento cuncta ex ordine nuntiat; que ille iudicans levia libenter amplectitur seque imparatis accingit, nec aliud queritur quam nimiam moram. O insensatum pectus amantis, o mentem cecam, o animam audacem corque intrepidum! Quid est tam nimium quod tibi non parvum videatur? Quid tam arduum quod planum non estimes, quid tam clausum quod tibi non sit apertum? Tu omne discrimen parvifacis, tu nihil difficile censes. Inanis est apud te omnis custodia maritorum, nulle te leges tenent, nulli metus, nulli pudori obnoxius es. </p>
<p>Omnis labor tibi est ludus, tibi nil obstat usquam. O rerum amor domitor omnium! Tu virum primatem, Cesari acceptissimum, divitiis affluentem, etate maturum, imbutum litteris, prudentia clarum eo perducis ut, posita purpura, saccum induat, vultum fuco tegat, servus ex domino fiat et qui nutritus in deliciis fuerat, iam humeros gestandis oneribus aptet seque publicum baiulum mercede locet. O rem mirandam peneque incredibilem, virum alioquin consilio gravissimum inter catervas vectorum cernere atque in colluvie illa feceque hominum contubernium habuisse! Quis transformationem querat maiorem? Hoc est, quod Ovidii <title>Metamorphoseon</title> vult, dum fieri ex hominibus aut bestias scribit aut lapides aut plantas. Hoc et poetarum eximius Maro sensit, dum Circes amatores in terga ferrarum verti cantavit. Nam ita est: ex amoris flamma sic mens hominis alienatur ut parum a bestiis differat. Linquens croceum Titoni Aurora cubile iam diem referebat optatum moxque suum rebus colorem Apollo reddens expectantem recreat Eurialum qui tunc se fortunatum beatumque censuit, cum admixtum se vilibus servis nulli noscendum vidit. Pergit igitur ingressusque Lucretie domum frumento se oneravit positoque in horreum tritico ultimus descendentium fuit atque, ut erat perdoctus, hostium maritalis thalami quod in medio scalarum clausum videbatur, impellit seque intro recepit et, reclusis foribus, solam Lucretiam serico intentam videt atque accedens propius: “Salve, mi anime,” inquit “salve, unicum vite presidium spesque mea. Nunc te solam offendi, nunc, quod semper optavi, semotis arbitris te amplector. Nullus iam paries, nulla distantia meis obstabit osculis”. Lucretia, quamvis ordinem ipsa dedisset, primo congressu stupuit, nec Eurialum sed spiritum se videre putabat, ut que virum tantum ad ea pericula iturum sibi non suadebat. At, ubi inter amplexus et oscula suum cognovit Eurialum: “Tune hic es,” inquit “paupercule? Tune hic ades, Euriale?”. Et rubore per genas fuso, complexa est arctius hominem et media fronte dissaviata moxque repetens sermonem: “Heu quanto te” ait “discrimini subiecisti! Quid amplius dicam? Iam me tibi carissimam scio, iam tui amoris feci periculum. Sed neque tu me aliam invenies. Dii tantum fata secundent et amori nostro prosperum ventum dent: dum spiritus hos reget artus, preter te nemo Lucretie potens erit, ne maritus quidem, si rite maritum appello qui mihi invite datus est et in quem nunquam animus consensit meus. Sed age, mea voluptas, meum delicium, abiicito saccum hunc teque mihi, ut es, ostende. Exue vectoris speciem, hos funes missos fac, Eurialum me videre concedito”. Iam ille, depositis sordibus, ostro fulgebat et auro et amoris in officium pronus ibat. Tum Sosias ante hostium pulsitans: “Cavete,” inquit “amantes: nescio quid rerum querens, Menelaus huc festinat, tegite furta vestra dolisque virum fallite, nihil est quod aggredi putetis”. Tum Lucretia: “Latibulum” inquit “parvum sub strato est, illic preciose res sunt. Scis quid tibi scripserim si te mecum existente vir adventaret: ingredere huc, tutus his tenebris eris neque te moveris neque screatum dederis”. Anceps quid agat, Eurialus mulieris imperium subit. Illa foribus patefactis ad sericum redit. Tum Menelaus et una Bertus assunt, cirographa nonnulla ad rem publicam pertinentia quesituri. Que postquam nullis inventa sunt scriniis: “In latibulo nostro” inquit Menelaus “forsitan erunt. I, Lucretia, lumenque affer huc, intus querendum est”. His exterritus Eurialus vocibus exsanguis fit iamque odisse Lucretiam incipit atque inter se: “Heu, me fatuum,” inquit “quis me huc venire compulit nisi levitas mea? Nunc deprehensus sum, nunc infamis fio, nunc Cesaris gratiam perdo. Quid gratiam? Utinam mihi vita supersit! Quis me hinc vivum eripiet? Emori certum est. O me vanum et stultorum omnium stultissimum! In hanc sentinam volens cecidi. </p>
<p>Quid hec amoris gaudia, si tanti emuntur? Brevis illa voluptas est, dolores longissimi. O si nos hec pro regno celorum subiremus! Mira est hominum inscitia: labores breves nolumus pro longissimis tolerare gaudiis; amoris causa, cuius letitia fumo comparari potest, infinitis nos obiectamus angustiis. Ecce me ipsum: iam ego exemplum, iam fabula omnium ero, nec quis exitus pateat scio. Hinc si me deorum quispiam traxerit, nusquam me rursus amor illaqueabit. O deus, eripe me hinc, parce iuventuti mee! Noli meas metiri ignorantias, reserva me ut horum delictorum penitentiam agam. Non me amavit Lucretia, sed quasi cervum in casses voluit deprehendere. Ecce venit dies meus, nemo me adiuvare potest nisi tu, deus meus. Audieram ego sepe mulierum fallacias, nec declinare scivi. At, si nunc evasero, nulla me unquam mulieris techna deludet”. </p>
<p> Sed nec Lucretia minoribus urgebatur molestiis que non solum sue sed amantis quoque saluti timebat. </p>
<p>At, ut est in periculis subitaneis mulierum quam virorum promptius ingenium, e re nato remedio: “Age,” inquit “vir, cistella illic super fenestra est ubi te memini monimenta nonnulla recondidisse. </p>
<p>Videamus an illic cirographa sint reclusa”. Subitoque decurrens, tanquam vellet aperire cistellam, latenter illam deorsum impulit et, quasi casu cecidisset: “Proh, mi vir,” ait “adesto ne quid damni sentiamus. Cistella ex fenestra cecidit, perge otius, ne iocalia vel scripture dispereant. Ite, ite ambo. Quid stetis? Ego hinc, ne quis furtum faciat, oculis observabo”. </p>
<p>Viden audaciam mulieris. I nunc et feminis credito. Nemo tam oculatus est ut falli non possit. Is duntaxat illusus non est quem coniunx fallere non temptavit. Plus fortuna quam ingenio sumus felices. Motus hoc facto Menelaus Bertusque una repente in viculum se precipitant. Domus, Hetrusco more, altior fuit multique gradus descendendi erant; hinc datum est Eurialo spatium mutandi locum qui ex monitu Lucretie in novas latebras se recepit. Illi collectis iocalibus atque scripturis, quia cirographa quibus opus erat non receperant, ad scrinia, iuxta que latuerat Eurialus, transeunt ibique voti compotes facti, consalutata Lucretia recesserunt. Illa obducto foribus pessulo: “Exi, mi Euriale, exi, mi anime,” inquit “veni gaudiorum summa meorum, veni foras, delectationum mearum scaturigo, letitie favum mellis, veni, dulcedo incomparabilis mea. Iam tuta sunt omnia, iam nostris sermonibus liber campus patet, iam locus est amplexibus tutus. Adversari osculis nostris fortuna voluit, sed aspiciunt dii nostrum amorem, nec tam fidos amantes deserere voluerunt. Veni iam meas in ulnas, nihil est quod amplius vereare, meum lilium rosarumque cumulus. Quid stas, quid times? Tua hic sum Lucretia. Quid cunctaris Lucretiam amplexari?”. </p>
<p>Eurialus, vix tandem formidine posita, sese recepit complexusque mulierem: “Nunquam me” inquit “tantus invasit timor, sed digna tu es cuius causa talia tollerentur. Nec isthec oscula et tam dulces amplexus obvenire cuipiam gratis debent. Nec ego, ut verum fatear, satis emi tantum bonum. Si post mortem vivere possem teque perfrui, emori millies vellem, si hoc pretio tui possent amplexus coemi. O mea felicitas, o mea beatitudo, visum video an ita est? Teneo te an somniis illudor vanis? Tu certe hic es, ego te habeo”. Erat Lucretia levi vestita palla que membris absque ruga herebat, nec vel pectus vel clunes mentiebatur: ut erant arctus sic se ostentabant: gule candor nivalis, oculorum lumen tanquam solis iubar, intuitus letus, facies alacris, gene veluti lilia purpureis mixta rosis, risus in ore suavis atque modestus, pectus amplum, papille quasi duo Punica poma ex utroque latere tumescebant pruritumque palpitantes movebant. Non potuit Eurialus ultra stimulum cohibere, sed, oblitus timoris, modestiam quoque abs sese repulit aggressusque feminam: “Iam” inquit “fructum sumamus amoris” remque verbis iungebat. Obstabat mulier curamque sibi honestatis et fame fore dicebat, nec aliud eius amorem quam verba et oscula poscere. Ad que subridens Eurialus: “Aut scitum est” inquit “me huc venisse aut nescitum. Si scitum, nemo est qui cetera non suspicetur et stultum est infamiam sine re subire. </p>
<p>Si nescitum et hoc quoque sciet nullus: hoc pignus amoris est, emorior priusquam caream”. “Ah, scelus est!” inquit Lucretia. </p>
<p>“Scelus est” refert Eurialus “bonis non uti cum possis: an ego occasionem mihi concessam, tam quesitam, tam optatam, amitterem?”. Acceptaque mulieris veste, pugnantem feminam, que vincere nolebat, abs negotio vicit. Nec Venus hec satietatem, ut Amoni cognita Thamar, peperit, sed maiorem sitim excitavit amoris. Memor tamen discriminis Eurialus, postquam vini cibique paulisper hausit, repugnante Lucretia, recessit. Nec sinistre quisquam suspicatus est quod unus ex baiulis putabatur. </p>
<p> Admirabatur seipsum Eurialus, dum viam pergeret, secumque: “O si nunc” inquit “obvium mihi se daret Cesar meque agnosceret, quam illi habitus hic suspitionem faceret, quam me rideret? Fabula omnibus essem et illi iocus, nunquam me missum faceret donec sciret omnia, dicendum esset quid sibi hec rustica vestis vellet. Sed fingerem, non hanc, sed aliam me dicerem adisse matronam. Nam et ipse hanc amat, nec ex usu est meum sibi amorem patere. </p>
<p>Lucretiam nunquam proderem que me suscepit servavitque”. Dum sic loquitur, Nisum, Achaten Palinurumque cernit eosque preit, nec prius ab his cognitus est quam domi fuit ubi, positis saccis pretextaque sumpta, rerum pandit eventum. Dumque quis timor et quod gaudium intercessit memoriter narrat, nunc timenti similis, nunc exultanti fit. Inter timendum autem: “Heu me stultum,” inquit “femine meum commisi caput. Non sic me pater admonuit, dum me nullius femine fidem sequi debere dicebat. Ille feminam animal esse dicebat indomitum, infidum, mutabile, crudele, mille passionibus deditum. </p>
<p>Ego paterne immemor discipline vitam meam muliercule tradidi. Quid si me frumento oneratum aliquis agnovisset? Quod dedecus, quenam infamia mihi et meis posteris evenisset? Alienum me Cesar fecisset tanquam levem et insanum. Potuissem hec contemnere? Quid autem si me vir, dum scrinia versabat, latentem invenisset? Seva est lex Iulia mechis. Exigit tamen dolor mariti maiores penas quam lex ulla concesserit. Necat hic ferro, necat ille cruentis verberibus, quosdam mechos et mugilis intrat. </p>
<p>Sed putemus virum pepercisse vite mee. Num me in vinculis coniecisset aut infamem Cesari tradidisset? Dicamus et illius me manus effugere potuisse quia inermis erat mihique fidus ensis herebat lateri: at vir comitatus erat et arma ex pariete pendebant captu facilia. </p>
<p>In domo longus famulorum ordo, clamores mox invaluissent et hostia fuissent clausa, tum de me supplicium sumptum fuisset. Heu me dementem, nulla me prudentia liberavit hoc discrimine, sed casus tantum! Quid casus? Imo et promptum ingenium Lucretia. O fidam feminam, o amatricem prudentem, o insignem et nobilissimum amorem! Cur me tibi non credam? Cur tuam non sequar fidem? Mille mihi si assint cervices, omnes tibi committam. Tu fidelis es, tu cauta, tu prudens, scis amare et amantem tueri. Quis tam cito excogitare potuisset viam qua me querentes averteret, ut tu ipsa cogitasti? Tu mihi hanc vitam servasti, eandem tibi devoveo. Non meum est sed tuum quod spiro. Non erit mihi durum perdere propter te quod per te teneo. Tu vite mee ius habes, tu necis imperium. O candidum pectus, o dulcem linguam, o suaves oculos, o ingenium velox, o membra marmorea succique plena, quando ego vos revisam? Quando iterum corallina labia mordebo? Quando tremulam linguam ori meo inmurmurantem denuo sentiam? Papillasne unquam illas retractabo? Parum est, Achates, quod in hac muliere vidisti. Quo propior est femina eo formosior est, utinam mecum una fuisses! Non tam Candaulis regis Lidie formosa uxor fuit quam ista est. Non miror illum voluisse nudam coniugem socio demonstrare ut plenius sumeret gaudium. Ego quoque itidem facerem: si facultas esset, Lucretiam tibi nudam ostenderem. Aliter autem, nec tibi effari quanta sit eius pulcritudo possum, nec tu quam solidum quamque plenum meum fuerit gaudium potes considerare. Sed congaude mihi, quia maior fuit mea voluptas quam verbis queat exponi”. </p>
<p> Sic Eurialus cum Achate. Nec pauciora secum Lucretia dicebat. Eius tamen minor letitia fuit, quo taciturnior aliis fidem non habuit ut rem posset referre. Sosie non audebat pre verecundia totum narrare. </p>
<p> Pacorus interea, Pannonius eques, domo nobilis, qui Cesarem sequebatur, ardere Lucretiam cepit. Et quia formosus erat redamari putabat solamque femine pudicitiam obstare sibi rebatur. Illa, sicut mos est nostris dominabus, omnes vultu blando intuebatur. </p>
<p>Ars est, sive deceptio potius, ne verus amor palam fiat. Insanit Pacorus nec consolari potest nisi Lucretie mentem persentiat. Solent matrone Senenses ad primum lapidem sacellum dive Marie, quod in Betleem nuncupant, sepius visitare. Huc Lucretia, duabus comitata virginibus et anu quadam, proficiscebatur. Sequitur Pacorus violam in manu gestans deauratis foliis in cuius collo epistolam amatoriam, subtilibus inscriptam membranis, absconderat. Nec mirere: tradit enim Cicero <title>Iliadem</title> omnem ita subtiliter scriptam sibi ostensam fuisse ut testa nucis clauderetur. Offert violam Lucretie seque commendat Pacorus. Respuit donum Lucretia. Instat Pannonius magnis precibus. </p>
<p>Tum anus: “Recipe” inquit “donatum florem: quid times ubi nullum est periculum? Parva res est qua potes hunc militem placare”. Secuta est Lucretia anilem suasionem violamque suscepit parumque ultra progressa violam alteri ex virginibus tradidit. Nec diu post obviam facti sunt duo studentes qui virgunculam, ut sibi florem traderet, non magno negotio induxerunt apertoque viole stipite carmen amatorium invenerunt. Solebat hoc hominum genus pergratum esse nostris matronis, sed, postquam Cesaris curia Senas venit, irrideri, despici et haberi odio cepit, quia plus armorum strepitus quam litterarum lepor nostras feminas oblectabat. Hinc grandis livor et simultas ingens erat querebantque techne vias omnes quibus nocerent sagis. Ut ergo viole dolus patuit, ad Menelaum mox itur epistolamque ut legat rogatur. Ille mestus domum pergit, uxorem increpat domumque clamoribus implet. Negat se ream uxor remque gestam exponit et anus adducit testimonium. Itur ad Cesarem, fit querela, vocatur Pacorus. Is crimen fatetur petensque veniam, nunquam se posthac Lucretiam vexaturum iureiurando confirmat. </p>
<p>Sciens tamen Iovem non irasci sed arridere periuriis amantum, sterilem flammam, ut magis prohibitus erat, eo diligentius sequebatur. Venit hiems exclusisque Nothis solum Boream admittebat. </p>
<p>Cadunt ex celo nives, solvitur in ludum civitas. Iactant matrone in vicos, iuvenes in fenestras nives. </p>
<p>Hinc nactus occasionem Pacorus epistolam alteram cera includit ceramque nive cingit factaque pila in fenestram Lucretie iacit. Quis non omnia regi fortuna dicat? Quis non favorabilem cupiat eius flatum? Fati plus enim valet hora benigni, quam si te Veneris commendet epistola Marti. Dicunt quidam nil esse quod in sapiente queat fortuna. Hoc ego his sapientibus concedo qui sola virtute gaudent, qui, et pauperes et egroti et in equo Phalaridis clusi, vitam se credunt possidere beatam qualem nullum adhuc vel vidi, vel fuisse putarim. Communis vita hominum favoris fortune indiget. Hec quos vult elevat et quos vult deprimit. Quis Pacorum perdidit nisi fortuna? Nunquid prudentis consilii fuit in nodis viole clausisse tabellas et nunc beneficio nivis epistolam transmisisse? Dicet aliquis fieri cautius potuisse, quod si hoc consilium fortuna iuvisset et cautus hic et prudentissimus iudicatus fuisset. Sed obstans fatum pilam, ex Lucretie manibus lapsam, apud ignem duxit ubi, solutis calore nivibus liquefactaque cera, tabellas manifestavit quas tum vetule que se calefaciebant, tum Menelaus qui aderat perlegerunt novasque lites excitarunt quas Pacorus non excusatione, sed fuga vitavit. </p>
<p>Hic amor ex usu venit Eurialo. Nam, dum vir gressus et actus Pacori speculatur, insidiis Euriali locum facit verumque est quod dici solet: non facile custodiri quod a pluribus impugnatur. </p>
<p>Expectabant amantes post primum concubitum secundas nuptias. Viculus erat, inter edes Lucretie atque vicini, arctus per quem, pedibus in utrumque parietem porrectis, in fenestram Lucretie haud difficilis prebebatur ascensus. Sed huc ascendere solum noctu licebat. </p>
<p>Menelao petendum rus erat ibique pernoctandum, qui dies ab amantibus tanquam saturnaliorum expectabatur. Fit recessus. Mutatis Eurialus vestibus in viculum se recepit. Stabulum illic Menelaus habebat quem Eurialus, docente Sosia, ingressus est ibique noctem manens sub feno latebat. Cum ecce Dromo, qui erat Menelai secundus famulus, equis prepositus, impleturus presepia, fenum ex Euriali latere suscipit eratque amplius suscepturus ac Eurialum furca percussurus, nisi Sosias obvenisset qui ut discrimen agnovit: “Da mihi hanc operam,” inquit “frater bone. Ego pabulum equis prebebo, tu interea loci vide an nobis cena instructa sit. Gaudendum est, dum herus abest. Melius est nobis cum domina quam cum illo. Hec iocunda est et perliberalis, ille iracundus, clamorosus, avarus, difficilis. Nunquam nobis bene est, dum ille adest. Videsne ut ventres nostros iniquo castigat modo? Qui semper esurit, ut nos fame cruciet, nec sustinet muscida frusta cerulei panis consumi, sed hesternum minutal servat in mensem uniusque cene silures et anguillas salsas in alteram defert et numerata fila sectivi porri, ne quid tangamus, signata recludit. Miser qui per hec tormenta querit divitias. Nam quid stultius quam vivere pauperem ut locuples moriaris. Quanto melius hera que, non contenta vitulis nos pascere et teneris hedis, gallinas quoque turdosque ministrat et vini copiam melioris. I, Dromo, cura ut quam uncta popina sit”. “Istud” inquit Dromo “cure habebo et mensam potius quam equos fricabo. </p>
<p>Herum ego hodie in rus deduxi, quod sibi male succedat. Nunquam mihi verbum dixit nisi vesperi, cum me remisit ad equos renuntiarique domine iussit non se rediturum hac nocte. Laudo te, Sosia, qui tandem odire cepisti domini mores; ego iam diu mutassem dominum, nisi me domina matutinis retinuisset offellis. Nihil dormiendum est hac nocte. Bibamus voremusque donec veniet dies. </p>
<p>Non tantum per mensem lucrabitur herus quantum nos una cena consumemus”. </p>
<p>Audiebat hec Eurialus libens, tametsi mores servorum notabat et idem sibi fieri non dubitabat cum domo abesset. Utque Dromo recessit, assurgens Eurialus: “O quam” inquit “beatam noctem, Sosia, tuo beneficio sum habiturus, qui me huc duxisti et, ne patefierem, probe curasti. Vir bonus es meritoque te amo, nec tibi non gratus inveniar”. Aderat hora prescripta, letus Eurialus, quamvis duobus perfunctus discriminibus, murum ascendit, ad apertam fenestram subintrat, Lucretiam iuxta foculum sedentem paratisque obsoniis expectantem reperit. Illa, ut amantem agnovit, assurgens medium complexa est. Fiunt blanditie, dantur oscula, itur in Venerem tensis velis fessamque navigio Citheream nunc Ceres reficit, nunc Bacchus. Heu quam breves voluptates sunt, quam longe solicitudines! Vix horam Eurialus letam habuerat, cum ecce Sosiam qui reditum Menelai renuntiat gaudiumque perturbat. Timens Eurialus fugere studet. Lucretia mensis absconditis obviam viro pergit reversumque salutat, et: “O mi vir” inquit “quam bene redisti! Nam ego iam te villicam inviscatum rebar. Quid tu tamen rure tamdiu egisti? Cave ne quid olfaciam. Cur non domi manes, quid me tua contristari absentia studes? Semper, dum abes, timeo tibi, tum ne quam ardeas formido, ut sunt infidi uxoribus suis viri. Quo metu si vis me solvere, nunquam extra dormias. Nec enim sine te nox est mihi ulla iocunda. </p>
<p>Sed cena hic iam, post cubatum ibimus”. Erant tum in aula ubi prandere familia solet ibique detinere virum Lucretia nitebatur, donec Eurialus abeundi spatium suscepisset cui necessaria erat morula quedam. Menelaus autem foris cenatus erat seque in thalamum recipere festinabat. Tum Lucretia: “Parum me amas.” inquit “Cur non potius domi apud me cenasti? Ego, quia tu aberas, nec comedi hodie nec bibi quicquam. Venerunt tamen villici ex Rosalia nescio quid vini portantes, optimum esse ferebant Trebeianum. Ego pre mestitia nihil gustavi; nunc, quoniam ades, eamus, si placet, in cellarium introrsum gustemusque vinum, si, ut illi dixerunt, tam suavissimum sit”. Hisque dictis lucernam dextra, virum sinistra manu recipit et in intimum penu descendit; tamdiu nunc hunc, nunc illum cadum terebravit ac cum viro pitissavit, donec Eurialum putavit abiisse. Ac ita demum ad ingratos himeneos cum viro transivit. </p>
<p> Eurialus intempesta nocte domum repetiit. Sequenti luce, sive quod sic expediebat cavere, sive suspitio mala fuit, muro fenestram Menelaus obstruxit. Credo, ut sunt concives nostri in coniecturas acuti suspitionumque pleni, timuisse Menelaum loci commoditatem utque parum fidebat uxori occasionem demere voluisse. Nam, etsi nihil conscius erat illi, vexatam tamen feminam multisque dietim temptatam precibus non ignorabat et animum mulieris cognoscebat instabilem cuius tot sunt voluntates quod in arboribus folia. Sexus enim femineus novitatis est avidus raroque virum amat cuius copiam habet. </p>
<p>Sequebatur ergo viam maritorum pervulgatam quorum opinio est infortunium bonis excludi custodiis. </p>
<p>Erepta est hinc conveniendi facultas, nec mittendis litteris permissa libertas est. Nam et cauponem qui post edes Lucretie vinariam tabernam conduxerat, ex qua solebat Eurialus affari Lucretiam ac litteras per arundinem mittere, sicuti Menelaus suasit, magistratus expulit. Restabat solus oculorum intuitus nutuque tantum se consultabant amantes neque istac amoris extrema linea commode perfrui poterant. Erat ingens dolor utrique cruciatusque morti similis, quia nec amoris poterant oblivisci nec in eo perseverare. Dum sic anxius Eurialus quid consilii capiat meditatur, venit in mentem Lucretie monitum quod sibi de Pandalo scripserat, Menelai sobrino, peritosque medicos imitatus quibus mos est, in periculosis egritudinibus, anceps adhibere medicamentum et ultima potius experiri quam sine cura morbum relinquere, aggredi Pandalum statuit remediumque suscipere quod antea refutarat. Hinc igitur accersito et in penitiorem domus partem vocato: “Sede,” inquit “amice, rem grandem tibi dicturus sum, indigentem his, quas in te scio sitas, diligentia, fide et taciturnitate. Volui iam dudum hoc tibi dixisse, sed non eras mihi adhuc plene cognitus. Nunc et te nosco et, quia probate fidei es, amo et observo, quod, si aliud de te nescirem, satis est quia omnes tui concives te laudant, tum comites mei quibuscum amicitiam conflavisti, et qui sis et quanti pendendus me certum fecere. Ex quibus te cupere meam benivolentiam didici cuius te iam facio participem, quia non minus illa es dignus quam ego sum tua. Nunc quid velim, quoniam inter amicos res agitur, paucis exponam. Tu scis mortale genus quam in amorem sit pronum, seu virtutis est seu vitii: late patet ista calamitas nec cor est, si modo carneum est, quod amoris non aliquando sentiat stimulos. Scis quia nec sanctissimum David, nec sapientissimum Salomonem, nec Samsonem fortissimum ista passio dimisit immunem. Incensi preterea pectoris et amoris incubiti ea natura est ut si quis prohibeat magis ardeat, nulla re magis ista curatur pestis quam dilecti copia. Fuerunt plures, tum viri tum mulieres, tam nostra quam maiorum nostrorum memoria, quibus inhibitio durissime necis fuit occasio; contra vero plerosque novimus qui, post concubitum et amplexus passim concessos, mox furere desiverunt. Nihil consultius est, postquam amor ossibus hesit, quam furori cedere. Nam qui adversus tempestatem nititur sepe naufragium facit et qui optemperat procelle superat. Hec ideo dixi quia te scire meum amorem volo et quid mei causa sis facturus. Tamen quod emolimentum hinc sit oriturum nihil tibi tacebo, quia iam mei cordis alteram te reputo partem. Ego Lucretiam diligo neque hoc, mi Pandale, mea culpa est factum, sed regente fortuna in cuius manu est quem colimus orbis. Mihi non erant noti mores vestri, nec huius urbis consuetudinem noram. Putabam ego feminas vestras quod oculis monstrant in corde sentire, sed inescant homines vestre marite, non amant. Hinc deceptus sum. Credidi nanque amatum me Lucretie fore, dum me luminibus intuebatur placidis cepique contra diligere, nec tam elegantem dominam dignam putavi cui vices non redderentur amoris. Nondum te noram vel tuum genus. Amavi, putans amari. Quis enim tam saxeus est aut ferreus qui non amet amatus? Sed, postquam fraudes novi meque dolis irretitum, ne meus sterilis esset amor nixus sum omnibus artibus illam incendere, ut par pari referretur. Ardere nanque nihilque urere tum rubor erat, tum anxietas animi qui me die noctuque mirum in modum cruciabat et eram adeo introrsus ut egredi nullo pacto valerem. </p>
<p>Factum est igitur ut me continuante par sit amor amborum. Illa incensa est, ego ardeo, ambo perimus, nec remedium protelande vite nostre videmus nisi tu sis adiumento. Vir eam custodit et frater. Non tam vellus aureum pervigil draco servabat, nec aditum Orci Cerberus, quam ista diligenter recluditur. Novi ego familiam vestram, scio quia nobiles estis inter primores urbis, divites, potentes, amati; utinam nunquam novissem hanc feminam! Sed quis est qui possit resistere fatis? Non elegi hanc, sed casus dedit amandam. Sic se res habet, tectus adhuc amor est, sed nisi bene regatur magnum aliquod, quod superi avertant, malum pariet. </p>
<p>Possem forsitan ego me compescere si hinc abirem, quod, quanquam mihi esset gravissimum, facerem tamen vestre familie gratia, si hoc putarem ex usu. Sed nosco illius furorem: aut me sequeretur aut, manere coacta, mortem sibi conscisceret, quod esset dedecus perpetuum vestre domus. Quod igitur te volebam teque vocavi, vestri causa est, ut obviemus his malis, neque alia via est, nisi ut amoris nostri aurigam te prebeas curesque ut bene dissimulatus ignis non fiat apertus. Ego me tibi commendo, do, devoveo. Obsequere nostro furori, ne, dum oppugnatur, magis incendatur. Cura ut semel convenire possimus, quo facto mox humiliabitur ardor tolerabiliorque reddetur. Tute scis aditus domus, scis quando vir abest, scis quomodo me valeas introducere. Frater viri avertendus est qui est ad has res nimium perspicax Lucretiamque, tanquam locum germani teneat, magna cura custodit inversaque Lucretie verba, eversas cervices, gemitus, screatus, tussim, risus attente considerat. Hunc eludere sententia est, nec sine te fieri potest. </p>
<p>Assis ergo et quando abfuturus sit vir me instrue remanentemque fratrem diverte ne custos affixus Lucretie sit neve custodes adhibeat alios. Tibi credet et, quod dii faxint, hanc fortasse provinciam tibi committet quam, si susceperis et me iuveris, ut spero, in vado res est. </p>
<p>Poteris enim me clam, dum ceteri dormient, intromittere et amorem lenire furentem. Ex his quot emergant utilitates, arbitror te pro tua prudentia palam cernere. Servabis nanque in primis honorem domus, amorem tegens qui non posset abs vestra infamia manifestari. Sobrinam tuam in vita tenebis, Menelao uxorem custodies cui non tam obest una nox mihi concessa, nesciis omnibus, quam si, sciente populo, illam perdiderit me sequentem. Nupta senatori Romano secuta est Ippia ludium ad Pharon et Nilum famosaque menia Lagi. Quid si me domi nobilem atque potentem Lucretia sequi statuat? Quod dedecus vestri generis? Quis populi risus? Que nedum vestra sed totius civitatis infamia? Diceret forsitan aliquis absumenda potius ferro aut extinguenda venenis est mulier quam id agat. Sed ve illi qui se humano sanguine polluit et maiori scelere vindicat minus. Non augenda sunt mala, sed minuenda. Non hic sumus ex bonis duobus melius eligendum aut ex malo et bono quod sit bonum, sed ex malis duobus quod minus obsit. Omnis via periculi plena est, sed hec quam monstro minus habet discriminis, per quam nedum tuo sanguini consules, sed mihi etiam proderis qui pene insanio, dum mei causa Lucretiam video cruciari cui potius esse odio vellem quam te rogare. </p>
<p>Sed hic sumus, eo deducta res est ut, nisi tuis artibus, tua cura, ingenio atque sollicitudine navis regatur, nulla salutis spes maneat. </p>
<p>Iuva igitur et illam et me tuamque domum abs nota conserva, nec me putes ingratum. Scis apud Cesarem quanti sim, quicquid petieris impetratum tibi efficiam. Et hoc ante omnia tibi polliceor doque fidem, palatinum te comitem futurum omnemque tuam posteritatem hoc titulo gavisuram. Ego tibi Lucretiam meque et nostrum amorem et famam nostram et tui generis decus committo tueque mando fidei. Tu arbiter es, omnia hec in te sita sunt, vide quid agas et servare potes ista et perdere”. </p>
<p>Subrisit his auditis Pandalus factaque morula: “Noram hec, Euriale,” dixit “et utinam non accidissent! Sed eum in locum, sicut abs te dictum est, res rediit ut necesse sit me quod iubes efficere, nisi et nostrum genus affici contumeliis et scandalum ingens cupiam exoriri. Ardet mulier, sicut dixti, et impotens sui est. Nisi occurro ferro se fodiet aut ex fenestris se dabit precipitem, nec vite iam sibi nec honoris est cura. Ipsa mihi suum ardorem patefecit. Restiti, increpavi, lenire flammam studui, nihil profeci, omnia preter te parvifacit, nihil nisi te curat, tu illi semper in mente sedes, te petit, te desiderat, te solum cogitat. Sepe me vocitans, 'audi precor, Euriale,' dixit. Sic mulier ex amore mutata est ut iam non eadem videatur. </p>
<p>Heu pietas, heu dolor! Nulla prius in urbe tota vel castior vel prudentior Lucretia fuit. Mira res, si tantum iuris natura dedit amori in mentes humanas. Medendum est huic egritudini, nec alia cura est nisi quam tu monstrasti. Accingam me huic operi teque, dum tempus erit, commonefaciam, nec ex te gratiam quero quia non est officium boni viri, cum is nihil promereatur, gratiam poscere. Ego, ut vitem infamiam nostre imminentem familie, hoc ago, quod si tibi conducit, non propterea sum premiandus”. </p>
<p>At enim Eurialus inquit: “Ego vel sic tibi gratiam habeo et creari te comitem, ut dictum est, faciam, modo tu dignitatem istam non spernas”. “Non sperno,” inquit Pandalus “sed ne hinc profecta sit volo. Si ventura est, libere veniat, nihil ego conditionale facio. Si potuisse hoc te nesciente fieri mea ut opera apud Lucretiam esses, libentius non egissem. Vale”. “Et tu vale;” retulit Eurialus “postquam animum reddidisti, fac, finge, inveni, effice ut simul simus”. “Laudabis” inquit Pandalus letusque abiit, tum quod tanti viri gratiam invenisset, tum quod se iam comitem esse sperabat cuius dignitatis tanto erat avidior quanto se minus cupere demonstrabat. </p>
<p> Sunt enim homines quidam ut mulieres que tum maxime nolle dicunt cum maxime volunt. Hic lenocinii mercede sortitus est comitatum et auream bullam sue nobilitatis posteritas demonstrabit. In nobilitate multi sunt gradus, mi Mariane, et sane, si cuiuslibet originem queras, sicut mea sententia fert, aut nullas nobilitates invenies aut admodum paucas que sceleratum non habuerint ortum. Cum enim hos dici nobiles videamus qui divitiis habundant, divitie vero raro virtutis sint comites, quis non videt ortum esse nobilitatis degenerem? Hunc usure ditarunt, illum spolia, proditiones alium. Hic veneficiis ditatus est, ille adulationibus. Hunc adulteria lucrum prebent, nonnullis mendacia prosunt, quidam faciunt ex coniuge questum, quidam ex natis plerosque homicidia iuvant. Rarus est qui iuste divitias congreget. </p>
<p>Nemo fastum amplum facit, nisi qui omnes metit herbas. Congregant homines divitias multas nec unde veniant, sed quam multe veniant querunt. Omnibus hic versus placet: unde habeas querit nemo, sed oportet habere. Postquam vero plena est archa, tunc nobilitas poscitur que, sic quesita, nihil aliud est quam premium iniquitatis. Maiores mei nobiles habiti sunt, sed nolo mihi blandiri: non puto meliores fuisse proavos meos aliis quos sola excusat antiquitas, quia non sunt in memoria eorum vitia. Mea sententia nemo est nobilis, nisi virtutis amator. Non miror aureas vestes, equos, canes, ordinem famulorum, lautas mensas, marmoreas edes, villas, predia, piscinas, iuris dictiones, silvas. Nam hec omnia stultus assequi potest quem, si quis nobilem dixerit, ipse fiet stultus. Pandalus noster lenocinio nobilitatus est. </p>
<p>Non multis post diebus rure inter Menelai rusticos rixatum est et occisi nonnulli qui plus biberant opusque fuit ad res componendas Menelaum proficisci. Tum Lucretia: “Mi vir,” inquit “gravis es homo debilisque; equi tui graviter incedunt: quare gradiarium aliquem recipe commodatum”. Cumque ille percunctaretur ubinam esset aliquis: “Optimum,” inquit Pandalus “ni fallor, Eurialus habet et tibi libens concedet, si me vis petere”. “Pete” inquit Menelaus. Rogatu Eurialus mox equum iussit adduci idque signum sui gaudii recepit secumque tacite dixit: “Tu meum equum ascendes, Menelae, ego tuam uxorem equitabo”. Conventum erat ut noctis ad horam quintam in vico Eurialus esset speraretque bene si cantantem Pandalum audiret. Abierat Menelaus iamque celum noctis obduxerant tenebre. Mulier in cubili tempus manebat. Eurialus ante fores erat signumque morabatur, nec cantum audiebat, nec screatum. Iam preterierat hora et ut abiret Eurialus suadebat Achates delusumque dicebat. Durum erat amanti recedere et nunc unam, nunc aliam causam manendi querebat. Non canebat Pandalus quia Menelai frater domi manserat et omnes aditus scrutabatur ne quid insidiarum fieret noctemque trahebat insomnem. Cui Pandalus: “Nunquamne” inquit “hac nocte cubitum ibimus? Iam nox medium poli transcendit axem et me gravis occupat somnus. Miror te, cum iuvenis sis, senis habere naturam quibus siccitas somnum aufert, nec unquam dormiunt nisi paululum prope diem, dum currus volvitur septentrionalis Elices, cum iam tempus esset surgendi. Eamus iam tandem dormitum. Quid sibi volunt he vigilie?”. “Eamus,” inquit Agamemnon “si tibi sic videtur: antea tamen inspiciende sunt fores an satis firmate sint, ne furibus pateant”. Veniensque ad hostium nunc unam nunc aliam seram admovit et pessulum addidit. Erat illic ingens ferrum quod vix duo poterant elevare, quo nonnunquam hostium claudebatur, quod postquam Agamemnon movere non potuit: “Iuva me,” inquit “Pandale, admoveamus ferrum hoc hostio, tum dormitum in utramvis aurem otiose poterimus”. </p>
<p>Audiebat hos sermones Eurialus et 'actum est', tacitus ait, 'si hoc ferramentum adjungitur'. Tum Pandalus: “Quid tu paras, Agamemnon? Tanquam domus obsidenda sit firmare hostium paras, an tuta sumus in civitate? Libertas hic est et quies omnibus eadem, tum hostes procul sunt quibuscum bella gerimus, florentini. Si fures times, sat clausum est; si hostes, nihil est quod hac in domo possit te tueri. Ego hac nocte non subibo onus quia scapulas doleo et infra sum fractus, nec gestandis oneribus sum idoneus. Aut tu leva aut sine”. “Vah, satis est” inquit Agamemnon “dormitumque cessit”. Tum Eurialus: “Manebo hic adhuc horam,” ait “si forte aliquis adaperiat”. </p>
<p>Tedebat Achaten more tacitusque maledicebat Eurialo qui se tam diu retineret insomnem. Nec diu mansum est cum per rimulam visa Lucretia est, parvum quid luminis secum ferens, versus quam pergens Eurialus: “Salve, mi anime, Lucretia” dixit. At illa, exterrita, fugere primum voluit. Exinde recogitans: “Quis tu es vir?” ait. </p>
<p>“Eurialus tuus” inquit Eurialus. “Aperi, mea voluptas, iam mediam noctem te hic operior”. Agnovit Lucretia vocem sed, quia simulationem timebat, non prius ausa est aperire quam secreta inter se tantum nota percepit. Post hoc magno labore seras removit, sed quia plurima ferramenta fores retinebant que manus femine ferre non poterat, ad semipedes duntaxat amplitudinem hostium patuit: “Nec hoc” ait Eurialus “obstabit” extenuansque suum corpus per dextrum latus sese coniecit mulieremque mediam amplexus est. Achates extra in excubiis mansit. Tum Lucretia, sive timore nimio, sive gaudio exanimata, inter Euriali deficiens brachia, pallida facta est et amisso verbo ac oculis clausis, per omnia similis mortue videbatur, nisi quod adhuc calor pulsusque manebat. </p>
<p>Exterritus Eurialus subito casu, quid ageret nesciebat secumque: “Si abeo, mortis sum reus qui feminam in tanto discrimine deseruerim; si maneo, interveniet Agamemnon aut alius ex familia et ego perierim. Heu amor infelix, quam plus fellis quam mellis habes! Non tam absinthium est amarum quam tu. Quot me iam discriminibus obiecisti? Quot mortibus meum caput devovisti? Hoc nunc restabat, meis in brachiis ut feminam exanimares? Cur non potius me interemisti? Cur non me leonibus obiecisti? Heu quam optabilius erat in huius potius me gremio quam istam in meo sinu defecisse!”. Vicit amor virum abiectaque proprie cura salutis cum femina mansit elevansque altius mutum corpus atque deosculans madidus lacrimis: “Heu Lucretia,” inquit “ubinam gentium es? Ubi aures tue? Cur non respondes? Cur non audis? Aperi oculos, obsecro, meque respice, arride mihi ut soles. Tuus hic Eurialus assum, tuus te amplectitur Eurialus, mi anime. Cur me contra non basias, mi cor? Obisti an dormis? Ubi te queram? Cur, si mori volebas, non me monuisti ut me occidissem una? Nisi me audias, en iam latus meum aperiet gladius et ambos habebit exitus unus. Ah, vita mea, suavium meum, delicie mee, spes unica, integra quies. Siccine te, Lucretia, perdo? Attolle oculos, eleva caput. Nondum mortua es, video. </p>
<p>Adhuc cales, adhuc spiras. Cur mihi non loqueris? Sic me recipis? Ad hec me gaudia vocas? Hanc mihi das noctem? Assurge, oro, requies mea, respice tuum Eurialum, assum Eurialus tuus”. Ac sic fatus, lacrimarum flumen super frontem et mulieris tempora fluit, quibus tanquam rosarum aquis excitata, mulier quasi de gravi somno surrexit amantemque videns: “Heu me,” inquit “Euriale, ubinam fui? Cur non me potius obire sinisti? Beata iam moriebar in tuis manibus. Utinam sic excederem, antequam tu hac urbe decederes!”. Dum sic invicem fantur, in thalamum pergunt ubi talem noctem habuerunt qualem credimus inter duos amantes fuisse postquam navibus altis raptam Helenam Paris abduxit tamque dulcis nox ista fuit, ut ambo negarent tam bene inter Martem Veneremque fuisse. “Tu meus es Ganimedes, tu meus Ipolitus Diomedesque meus” dicebat Lucretia. “Tu mihi Polixena es,” Eurialus referebat “tu Emilia, tu Venus ipsa” et nunc os, nunc genas, nunc oculos commendabat, elevataque nonnunquam lodice, secreta que non viderat antea contemplabatur et: “Plus” dicebat “invenio quam putaram. </p>
<p>Talem levantem vidit Acteon in fonte Dianam. Quid his membris formosius, quid candidius? Iam redemi pericula. Quid est quod propter te non debeat sustineri? O pectus decorum, o papille premende, vosne tango? Vosne habeo? Vosne meas incidistis manus? O teretes artus! O redolens corpus, tene ego possideo? Nunc mori facilius est quando gaudium hoc est recens, ne qua interveniat calamitas. Anime mi, teneo te an somnio? Verane ista voluptas est an, extra mentem positus, sic reor? Non somnio, certe vera res agitur. O suavia basia, o dulces amplexus, o melliflui morsus! Nemo me felicius vivit, nemo beatius. Sed heu, quam veloces hore? Invida nox, cur fugis? Mane Apollo, mane apud inferos diu. Cur equos tam cito in iugis trahis, sine plus graminis edant. Da mihi noctem ut Alcmene dedisti. Cur tu tam repente Titoni tui cubile relinquis, Aurora? Si tam grata illi esses quam mihi Lucretia haud tam mane surgere te permitteret. Nunquam mihi nox visa est hac brevior, quamvis apud Britanos Dacosque fuerim”. Sic Eurialus, nec minora dicebat Lucretia. Nec osculum, nec verbum irreconpensatum preteriit. Stringebat hic, stringebat illa, nec post Venerem lassi iacebant, sed, ut Antheus ex terra validior resurgebat, sic, post bellum, alacriores isti robustioresque fiebant. Nocte peracta, cum crines suos ex oceano tolleret Aurora, discessum est. Nec post multos dies redeundi copia fuit crescentibus dietim custodiis. Sed omnia superavit amor viamque tandem conveniendi reperit qua sepius usi amantes sunt. </p>
<p>Interea Cesar, qui iam Eugenio reconciliatus erat, Romam petere destinarat. Sensit hoc Lucretia: quid enim non sentit amor, aut quis possit fallere amantem? Sic igitur Lucretia scripsit:</p>
<quote rend="block">
<p rend="italic">Si posset animus meus irasci tibi, iam succenserem, quod abiturum te dissimulasti. Sed amat te quam me magis spiritus meus nullaque potest ex causa adversus te moveri. Heu, mi cor, quid est quod mihi Cesarem non dixisti recessurum? Ille itineri se parat, nec tu hic manebis, scio. Quid, obsecro, de me fiet? Quid agam misera? Ubi quiescam? Si me relinquis, non vivo biduum. Per ergo has litteras, meis lacrimis madidas, per tuam dexteram et tuam fidem, si de te quicquam merui, aut fuit tibi quicquam dulce meum, miserere infelicis amantis. Non peto ut maneas, sed tolle te mecum. Fingam me vesperi Betleem petere velle unicamque recipiam anum. Assint illic duo tresve famuli ex tuis meque recipiant. </p>
<p rend="italic">Nihil negotii est volentem eripere, nec tibi dedecori puta. Nam et filius Priami coniugem sibi raptu paravit. Non iniuriaberis viro meo, is enim omnino me perditurus est: nanque, nisi me abducas, mors illi me auferet. Sed nolis tu esse crudelis meque morituram relinquere que te pluris semper quam me feci.</p>
</quote>
<p>Ad hec Eurialus in hunc modum scripsit:</p>
<quote rend="block">
<p rend="italic">Celavi te usque nunc, mea Lucretia, ne te nimium afflictares antequam tempus esset. Scio mores tuos, novi quia te nimis crucias. Nec Cesar sic recedit ut non sit reversurus. Ex urbe postquam revenerimus hac iter est nobis in patriam. Quod si Cesar aliam viam fecerit, me certe, si vixero, reducem videbis negentque mihi patriam superi errabundoque me similem reddant Ulyssi, nisi huc revertar. Respira ergo, mi anime, sumeque vires, noli te macerare, quin vive potius leta. Quod dicis de raptu esset mihi tum gratum tum iocundissimum, nec mihi maior prestari voluptas posset quam te semper mecum habere ac meo ex arbitrio potiri. Sed consulendum est magis honori tuo quam mee cupiditati: exigit nanque fides tua qua me complexa es,tibi ut consilium fidele prebeam et quod in rem sit tuam. Tu te scis prenobilem esse et in clara familia nuptam: nomen habes tum pulcerrime tum pudicissime mulieris, nec apud Italos solum tua fama clauditur, sed et Teutones et Pannonii et Bohemi et omnes septentrionis populi tuum nomen agnoscunt. Quia si ego te rapiam, mitto dedecus meum, quod tui causa floccifacerem, qua ignominia tuos afficeres necessarios, quibus doloribus tuam matrem pungeres, quid de te diceretur, quis rumor exiret in urbem? Ecce Lucretiam que Bruti coniuge castior Penelopeque melior dicebatur, iam mechum sequitur, immemor domus, parentum et patrie. Non Lucretia, sed Hippia est, vel Iasonem secuta Medea. Heu, me quantus meror haberet cum de te talia dici sentirem! Nunc amor noster clam est, nemo te non laudat. </p>
<p rend="italic">Rapina turbaret omnia, nec unquam tam laudata fuisti quam tunc vituperareris. Sed mittamus famam, quicquid amore nostro perfrui non valeremus: ego Cesari servio; iis me virum fecit potentem, divitem, nec ab eo recedere possum sine mei status ruina. Quod si eum desererem, non quirem te decenter habere. Si curiam sequerer, nulla quies esset, omni die castra movemus. Nusquam Cesari tanta mora fuit quanta nunc Senis idque belli necessitas fecit. Quod si te circumducerem et quasi publicam feminam in castris haberem, vide quam esset tibi et mihi dedecorum. His ex rebus obsecro te, mea Lucretia, mentem ut istam exuas bonique consulas, nec furori magis quam tibi blandiaris. Alius fortassis amator aliter suaderet et ultro te fugere precaretur ut te, quamdiu posset, abuteretur, nil futuri providus, dum presenti satisfaceret egritudini. Sed is non esset amator verus qui libidini magis quam fame consuleret. Ego, mea Lucretia, quod frugi est moneo. Mane hic te rogo, nec me dubita rediturum. Quicquid apud Hetruscos incumbet Cesari mihi committi curabo daboque operam ut te frui abs tuo incommodo possim. Vale, vive, ama, nec meum quam tuus est ignem putato breviorem, aut me non invitissimum hinc abscedere. Iterum vale, mea suavitas et anime cibus mee.</p>
</quote>
<p>Acquievit his mulier et imperata facturam rescripsit. Paucis post diebus Eurialus cum Cesare Romam perrexit, nec diu moratus illic, febribus est incensus. Infelix penitus qui, cum arderet amore, febrium quoque cepit ignibus estuare cumque iam vires amor extenuasset, abiectis morbi doloribus, parum supererat vite tenebaturque spiritus medicorum remediis potius quam manebat. Cesar dietim ad eum veniebat et, quasi filium, solabatur omnesque curas Apollinis adhiberi iubebat. Sed nulla valentior fuit medela quam Lucretie scriptum quo viventem illam et sospitem cognovit. Que res febres aliquantisper imminuit Eurialumque surgere in pedes fecit qui et coronationi Cesaris interfuit ac ibi militiam suscepit et aureum calcar. Post hec, cum Cesar Perusium peteret, is Rome mansit nondum ex integro sanus, exinde Senas venit, quamvis adhuc debilis extenuatusque faciem, sed intueri potuit, non alloqui Lucretiam. Epistole plures utraque misse sunt rursusque de fuga tractatum est. Triduo illic mansit Eurialus, demum, cum sibi aditus omnes videret ereptos, recessum eius amanti renuntiavit. Nunquam tanta dulcedo in conversando fuit quanta in recedendo mestitia. Erat in fenestris Lucretia, per vicum iam Eurialus equitabat, humidos oculos alter in alterum iecerat. Flebat unus, flebat alter. Ambo doloribus urgebantur ut qui suis ex sedibus cor avelli violenter sentiebant. Si quis in obitu quantus sit dolor ignorat, duorum amantum separationem consideret, quamvis maior hic anxietas inest et cruciatus ingentior. Dolet animus in morte quia corpus relinquit amatum: corpus absente spiritu nec dolet nec sentit; at cum duo invicem conglutinati per amorem sunt animi, tanto penosior est separatio quanto sensibilior est uterque dilectus. Et hic sane iam non erant spiritus duo, sed, quemadmodum inter amicos putat Aristophanes, unius anime duo corpora facta erant. </p>
<p>Itaque non recedebat animus ab animo, sed unicus animus scindebatur in duos. Tum cor in partes dividebatur, mentis pars ibat, pars remanebat et omnes invicem sensus disgregabantur et a se ipsis discedere flebant. Non mansit in amantum faciebus sanguinis gutta; nisi lacrime fuissent et gemitus, simillimi mortuis videbantur. Quis scribere, quis referre, quis cogitare posset illarum mentium molestias, nisi qui aliquando insanivit? Laodamia recedente Protesilao et ad sacras Ilii pugnas eunte exanguis cecidit. Eadem, postquam viri mortem agnovit, vivere amplius minime potuit. Dido Phenissa, post fatalem Enee recessum, seipsam interemit, nec Porcia, post Bruti necem, voluit superesse. Hec nostra, postquam Eurialus ex visu recessit, in terram collapsa, per famulas recepta est cubilique data donec resumeret spiritum. Ut vero ad se rediit, vestes aureas purpureasque et omnem letitie reclusit ornatum pullisque tunicis usa nunquam posthac cantare audita est, nunquam visa ridere, nullis facetiis, nullo gaudio nullisque unquam iocis in letitiam potuit revocari. Quo in statu dum aliquandiu perseverat, egritudinem incidit et, quia cor suum aberat nullaque menti dari consolatio poterat, inter multum plorantis brachia matris ac collacrimantes et frustra consolatoriis verbis utentes necessarios indignantem, animam exalavit. Eurialus, postquam ex oculis nunquam se amplius visuris abiit, nulli inter eundum locutus, solam in mente Lucretiam gerebat et an unquam reverti posset meditabatur venitque tandem ad Cesarem, Perusii manentem, quem deinde Ferrariam, Mantuam, Tridentum, Constantiam et Basileam secutus est ac demum in Hungariam atque Bohemiam. </p>
<p>Sed, ut ipse Cesarem, sic eum Lucretia sequebatur insomnis nullamque sibi noctem quietem permittebat. Quam ut obiisse verus amator agnovit, magno dolore permotus, lugubrem vestem recepit, nec consolationem admisit, nisi postquam Cesar ex ducali sanguine virginem sibi, tum formosam, tum castissimam atque prudentem matrimonio iunxit. </p>
<p>Habes amoris exitum, Mariane mi amantissime, non ficti neque felicis, quem qui legerint periculum ex aliis faciant, quod sibi ex usu siet, nec amatorium bibere poculum studeant quod longe plus alos habet quam mellis, Vale.</p>
<closer><dateline rend="italic">Ex Vienna, 5 nonas iulii, anno 1444.</dateline></closer>
</div1>
</body>
<back>
<div1 n="Epistola">
    <opener><salute>Magnifico ac generoso militi domino Casparo Schlick domino Novicastri, Cesareo Cancellario ac terrarum Egre Cubitique capitaneo, domino suo precipuo, Eneas Silvius, poeta imperialisque secretarius, salutem plurimam dicit.</salute></opener>
<p>Marianus Sozinus Senensis, conterraneus meus, vir tum mitis ingenii tum litterarum multarum scius, cujus adhuc similem visurus ne sim hereo, duos amantes ut sibi describerem rogatum me his diebus fecit, nec referre dixit rem veram agerem an more poetico fingerem. Scis qui vir siet, mirabere si tibi expendam: nihil ei, preter formam, natura invidit. Homuncio est, nasci ex mea familia debuit cui parvorum hominum est cognomen. Vir est eloquens, iuris utriusque consultus, historias omnes novit, poetice peritus est, carmen facit et Latinum et Tuscum, philosophie tam scius quam Plato, geometer quasi Boetius, in numeris Macrobio similis, nullum instrumentum ignorat musicum, agriculturam quasi Vergilius novit, nihil civile ignotum viro. Dum iuvenili adhuc stabant in corpore vires, alter Entellus erat, luctandi magister, non cursu, non saltu, non cestu poterat superari. </p>
<p>Pretiosiora sunt interdum parvi corporis vascula, ut gemme lapillique testantur. Nec ab re fuerit illud in hunc referri quod de Tideo scribit Statius: “maior in exiguo regnabat corpore virtus”. Dii formam huic homini et immortalitatem si dedissent, is etiam erat deus, sed nemo sortitus est omnia inter mortales. </p>
<p>Nullum adhuc novi cui pauciora quam hic defuerint. Quid? que minutissima etiam didicit, quasi alter Apelles sic pingit. Nihil emendatius est, nihil lucidius quam sua manu scripti codices. Sculpit ut Praxiteles, nec medicine ignarus est. Adde virtutes morales que alias regunt ducuntque. </p>
<p>Novi meis diebus plerosque studiis litterarum deditos, disciplinis qui admodum habundabant, sed hi nihil civilitatis habebant, nec rem publicam, nec domesticam regere norant. Stupuit Paglarensis et furti villicum accusavit qui suem fetam undecim porcellos, asina unam duntaxat enixam pullum retulerat. </p>
<p>Gomitius Mediolanensis gravidum se putavit diuque partum veritus est quia se uxor ascendit. Hi tamen iuris maximum lumen habiti sunt. In aliis, preterea, vel fastum vel avaritiam invenies; hic perliberalis est, plena illi semper domus est honestis hospitibus. Nulli adversus est, pupillos tuetur, egros solatur, pauperibus subvenit, viduas iuvat, nulli indigenti deest. Vultus eius quasi Socraticus semper est idem. In adversis fortem animum prebet. Nulla fortuna inflatur, versutias non ut exerceat, sed ut caveat, quaslibet novit. Civibus dilectus est, peregrinis amatus. Nulli odiosus est, nulli gravis. At, homo tantarum virtutum, cur nunc rem leviusculam exigat non scio. Illud scio: nihil me negare illi fas est. </p>
<p>Eum nanque, dum Senis essem, unice dilexi, nec diminutus est amor, quamvis separatus sit. Is quoque, cum esset ceteris nature dotibus preditus, tum hac maxime pollebat ut nullius erga se sterilem esse amorem sineret. Huius ergo rogatus non censui respuendos. Scripsi quoque duorum amantum casus, non finxi. Res acta Senis est, dum Sigismundus imperator illic degeret. Tu etiam aderas et, si verum his auribus hausi, operam amori dedisti. Civitas Veneris est. Aiunt qui te norant vehementer quod arseris quodque nemo te gallior fuerit. Nihil ibi amatorie gestum te inscio putant. </p>
<p>Ideo historiam hanc ut legas precor et an vera scripserim videas, nec reminisci te pudeat, si quid huiusmodi nonnunquam evenit tibi: homo enim fueras. Qui nunquam sensit amoris ignem aut lapis est aut bestia: isse nanque vel per deorum medullas, non lateat, igneam favillam. Vale. </p>
</div1>
</back>
</text>
</TEI.2>
