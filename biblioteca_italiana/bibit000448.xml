<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Ioannis Pici Mirandulae Vita</title>
      <author>Gianfrancesco Pico della Mirandola</author>
    </titleStmt>
    <extent>83 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000448</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Opere complete</title>
        <author>Pico della Mirandola, Gianfrancesco</author>
        <editor id="ed">Bausi, Francesco</editor>
        <publisher>Lexis Progetti Editoriali; Nino Aragno</publisher>
        <pubPlace>Roma; Torino</pubPlace>
        <date>2000</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CDD">
        <term>921 - BIOGRAFIA. FILOSOFI</term>
      </keywords>
      <keywords scheme="CGB">
        <term>Memorialistica</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Correzione linguistica</item>
    </change>
    <change>
      <date>2004-09-13T00:00:00.000+02:00</date>
      <respStmt>
        <name>Valeriano Fiori</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-09-17T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<front>
<div1 type="dedica" n="Dedica">
<opener><salute>IOANNES FRANCISCUS PICUS MIRANDULA LODOVICO MARIAE SFORTIAE VICECOMITI MEDIOLANENSIUM DUCI S. P. D.</salute></opener>
<p>Qui virorum illustrium vitas, Illustrissime Princeps, lectionibus posterorum exaratas tradiderunt, alii id egerunt, ut eorum nomina, quibus aut sanguinis necessitudine devincti aut parta disciplina obnoxii reddebantur, edaci vetustate non exolescerent, sed ab oblivionis iniuria prorsus vindicarentur, quod pietatis genus Plynio avunculo Plynius et Plotino praeceptori Porphirius exhibuerunt. Alii vero id ipsum et quidem auspicacius effecere, ut scilicet non tam aeternae defunctorum memoriae quam superstitum comparandae vitae consulerent; ideoque Ilarionis Hieronymum, Athanasium Antonii, Martini Severum, Paulinum Ambrosii studia indefessa, mores exactissimos, opera praeclarissima chartis mandasse comperimus, unde et Dei gloria se per orbem diffudit et homines ad bene beateque vivendum, et doctrina et moribus etiam nunc concitantur; quorum illectus exemplis operae precium me facturum putavi, si vitam Ioannis Pici stilo prosequerer, tum ut patruo eidemque praeceptori, cuius spiritalibus beneficiis auctus et cumulatus sum, quasi debitum munus exsolverem, tum ut hominem et nostro et futuris saeculis proponerem admirandum. Eius enim exemplo mortales et ad frugalitatem institui et impendentis obitus possunt admoneri, sed et doctrina abunde locupletari, cum inter omnifariam literatos nostri temporis (ne citem antiquitatem) extra omnem aleam principem locum obtinuerit, invidiosum fortasse verbum, sed his compertum, qui eum intus et in cute – ut dici solet – exploravere, nec illis futurum absonum, qui quinque illum novisse linguas, humanam et divinam philosophiam calluisse, cunctasque hausisse disciplinas, quae in usu sunt mortalium, sed quasdam eruisse de tenebris, quasdam etiam excogitasse nec dum undena trieteride perfunctum aliquando noverint.</p>
<p>Fidem amplissimam facient commentationes illae, numquam satis pro meritis celebratae, quae in praesentia prodeunt in pubblicum <title>Heptaplus Apologiaque</title> et tractatus <title>De Ente et Uno</title> aliaque compluscula, omnia adeo illustria suapte natura totque sapientum virorum commendata iudiciis, ut qui eadem vel damnet vel minus probet, aut non summis efferat laudibus, protinus idem contra se ferre sententiam vel ignoratae literaturae vel malivoli animi suspitioni sit: invidere ei tam multi possunt, quam vel omnes admirari, vel paucissimi imitari, vel nemo reprehendere.</p>
<p>Reliquae illius scriptiones sequenti ordine invulgabuntur: potissimum astrologicae pestis confutationes multis laboribus elucubratae, multis suspiriis ab hominibus bene institutae mentis et expectatae et flagitatae, multaque opera a nobis in unum ex liturato et multas in partes discerpto exemplari redacta, quae proxime foras exibunt, ut quam citissime fieri possit vivifico suo splendore caligantes oculos et tabifico superstitionum vapore infectos illustrent. Hos libros si a tractandis regni negotiis feriatus interdum degustaveris, fies extra omnem controversiam certior, Astrologorum dogmata meracissimas esse nugas et veluti somnia delirantium eorumque praestigias his monumentis patefieri, quibus lectis atque intellectis vanitatis istius professores, qui nostrates imitati ranas diu coaxaverunt, nisi in apertam inciderint insaniam, macedonicarum more conticescent, id quod forte inter disceptandum super hoc negotio me tibi aliqua ex parte testificatum memini. Haec interim libenti suscipies animo quae nulli magis quam tibi dicanda censui, ut meam in te fidem et observantiam, quam dum tuis mererem stipendiis perspectam et exploratam habuisti non modo non traditam oblivioni, sed et perseverare et augescere in dies agnosceres. Non ingratam etenim me tibi rem facturum sum ratus, quando ea librorum dignitas sit, ut inscribi eos sibi maximi reges honestum semper et gloriosum sint arbitrati.</p>
<p>Reliquum est ut quo te amore prosequor ad bipartitae iusticiae obeunda munera exhorter atque ad iugiter comminiscendum invitem (quod prudentissimi Principis semper est officium) non tam honorem quam onus esse quod regnes, ut, spectatis circumquaque quae et hominem et principem hominem obsideant, impedimentis eadem moderatissimis affectibus superare possis aeternamque tibi felicitatem promereri.</p>
<p>Vale, Princeps carissime.</p>
<closer><dateline>Mirandulae Kalen. Martii MCCCCXCVI.</dateline></closer></div1>
</front>
<body>
<div1 type="sezione" n="Ioannis Pici Mirandulae vita">
<argument><p>IOANNIS PICI MIRANDULAE VIRI OMNI DISCIPLINARUM GENERE CONSUMATISSIMI VITA PER IOANNES FRANCISCUM ILLUSTRIS PRINCIPIS GALEOTTI PICI FILIUM CONSCRIPTA</p></argument>
<p>Ioannis Pici patrui mei vitam scribere orsus, praefandum lectoribus in primis duco (ne aut quod fratris filius aut quod discipulus fuerim) me aliquid in gratiam blandientium more dicturum suspicentur. Nihil hic amicitiae datum, nihil familiae, nihilque beneficiis, quae maxima profecto in me extiterunt, ficticia laude repensum. Tantum quippe ab adulatione seiuncta est narratio mea, quantum abfuit adulandi necessitas, tantumque cavi ne me vel mentitum, vel vehementem in laudibus legentes arbitrarentur, si, quidquid de ipso conceperam, litteris tradidissem, ut illud fuerit fortasse periculum ne parcum potuerint vel ipsaemet virtutes excelsae vel earum assertores coarguere. Quod vel hoc argumento videre licet, cum plurimae doctorum nostrae aetatis hominum et ex primoribus quidem elucubratissimae scriptiones non modo his, quae sumus dicturi, locupletissimum reddiderint testimonium, sed dum uteretur hac luce et postquam eam cum potiore commutavit, in eius me et morum et doctrinae praeconiis praecelluerint, quarum nonnullas in huius libri calce post commentationes ipsius adscribi iussi, ut firmior testibus non gentilitiis fides adhiberetur.</p>
<space type="stacco-narrativo"/>
<p>Paternum genus (licet a Costantino Caesare per Picum pronepotem, a quo totius familiae est cognomentum, memoriae proditum sit traxisse primordia) missum facientes, ab ipso tempore nativitatis sumemus initium, tum quod familiae forsan non minus honoris ille contulerit, quam acceperit, tum quod proprias animi dotes reliquaque totius vitae et obitus seriem prae se ferentia, quae vel propriis oculis aut auribus hausi vel a gravissimis excepi testibus, aperienda duxerim, posthabitisque et stemmate et praeclaris avorum facinoribus, recensenda.</p>
<space type="stacco-narrativo"/>
<p>Anno a partu Virginis tertio et sexagesimo supra millesimum et quadringentesimum, Pio secundo Pontifice maximo Ecclesiae praeside, et Federico tertio habenas imperii Romani moderante, Mater Iulia ex nobili Boiardorum familia Ioanni Francisco patri ultimo eum partu peperit. Iam enim Galeottum maiorem natu, ex quo sum genitus et Antonium Mariam, Sororesque duas enixa fuerat, quarum altera Leonello iam coniugi Albertum Pium ex Carpi Principibus edidit, nunc Rodulphi Principis Gonzagae consors; altera Pino Ordelapho Foroliviensi Principe, cui iampridem nupserat, vita functo, Montis Agani Comiti secundas nuptias concessit.</p>
<space type="stacco-narrativo"/>
<p>Prodigium haud parvum ante ipsius ortum apparuit. Visa enim circularis flamma est supra parientis matris astare cubiculum, moxque evanescere, fortasse nobis insinuans orbiculari figurae intellectus perfectione simillimum eum futurum, qui inter mortales eadem hora proderetur universoque terrae globo excellentia nominis circumquaque celebrandum, cuius mens semper coelestia ignis instar petitura esset cuiusque ignita eloquia flammatae menti consona Deum nostrum, qui ignis comburens est, totis viribus quandoque celebratura; sed, statim obtutibus hominum, ut illa evanuit, occulenda. Legimus quippe doctissimorum sanctissimorumque hominum ortus insolita quandoque signa aut praecessisse aut subsecuta fuisse, veluti eorum incunabula infantium ab aliorum coetu divino nutu segregantia, summisque rebus gerendis natos indicantia.</p>
<p>Sic, ut omittam reliquos, examen apium Ambrosii magni ora lustravit, in eaque introngressum est, dein exiens altissimumque volans seque inter nubila condens, paternos aspectus aliorumque, qui aderant, visus elusit. Quod praesagium Paulinus plurisfaciens scriptorum eius favos nobis indicasse disseruit, qui coelestia dona enunciarent, et mentes hominum de terris ad coelum erigerent.</p>
<space type="stacco-narrativo"/>
<p>Forma autem insigni fuit et liberali, procera et celsa statura, molli carne, venusta facie in universum, albenti colore decentique rubore interspersa, caesiis et vigilibus oculis, flavo et inaffectato capillitio, dentibus quoque candidis et aequalibus.</p>
<space type="stacco-narrativo"/>
<p>Sub matris imperio ad magistros disciplinasque delatus, ita ardenti animo studia humanitatis excoluit, ut brevi inter Poetas et Oratores tempestatis illius praecipuos, nec iniuria, collocandus esset. In discendo quidem celerrimus erat, prompto adeo ingenio praeditus, ut audita semel a recitante carmina et directo et retrogrado ordine mira omnium admiratione recenseret, tenacissimaque retineret memoria, quod caeteris contra evenire solet. Nam qui celeri sunt ingenio, natura fieri saepe solet, ut non multum memoria valeant; qui vero cum labore percipiunt tenaciores perceptorum evadant.</p>
<p>Dum vero quartum et decimum aetatis annum ageret, matris iussu, quae sacris eum initiari vehementer optabat, discendi iuris pontificii gratia Bononiam se transtulit. Quod cum biennium degustasset, meris id inniti traditionibus conspicatus, alio deflexit, non tamen absque bonae frugis foetura, quando iam puer et quidem tenellus ex Epistolis summorum Pontificum, quas Decretales vocant, epitomen quandam seu breviarium compilaverit, quo omnes concisius quam fieri potuit, sanctionum illarum sententias conclusit, consumatis professoribus opus non tenue.</p>
<p>Sed secretarum naturae rerum cupidus explorator tritas has semitas derelinquens, intellectus speculationi philosophiaeque cum humanae, tum divinae, se penitus dededit, cuius enanciscendae gratia non tamen Italiae, sed et Galliarum litteraria Gymnasia perlustrans, celebres doctores tempestatis illius, more Platonis et Apollonii, scrupolosissime perquirebat, operam adeo indefessam studiis illis impendens, ut consumatus simul et theologus simul et philosophus, imberbis adhuc, et esset et haberetur.</p>
<p>Iamque septennium apud illos versatus erat quando humanae laudis et gloriae cupidus, (nondum enim divino amore caluerat, ut palam fiet) Roman migravit, inibique ostentare cupiens quanta eum a summissoribus in posterum maneret invidia, nongentas de dialecticis et mathematicis de naturalibus divinisque rebus quaestiones proposuit, non modo ex latinorum petitas archulis, graecorumque excerptas scriniis, sed ex hebraeorum etiam mysteriis erutas, chaldeorumque arcanis atque arabum vestigatas. Multa item de Pythagorae, Trimegistique et Orphei, prisca et suboscura Philosophia, multa de Cabala, hoc est secreta Hebraeorum dogmatum receptione, cuius et Origines et Hilarius e nostris potissimum comminiscuntur, quaestionibus illis intexuit, multa et de naturali Magia, quam non parvo interstitio ab impia et scelesta separari edocuit, idque multorum testimonio elegantissime comprobavit. Nec duo et septuaginta nova dogmata physica et metaphysica propria inventa et meditata ad quascumque philosophiae quaestiones elucidandas accomodata defuerunt; his novam per numeros philosophandi institutionem annexuit, cunctaque simul publicis locis, quo facilius vulgarentur, affixit, pollicitus se soluturum eis impensas, qui ex remotis oris disceptandi gratia Roman se contulissent. Verum obrectatorum simultate (quae semper  velut ignis alta petit) numquam efficere potuit, ut dies altercationis praestitueretur. Ob hanc causam Romae annum mansit, quo tempore vitiligatores illi palam eum et libero examine non audebant aggredi, sed strophis potius et cuniculis sugillare clanculariisque telis suffodere, pestifera corrupti invidia, (ita enim arbitrati sunt plurimi) conabantur. Livorem hunc vel hac ratione sibi maxime eum movisse existimatum est, quod multi, qui vel ambitione fortassis vel avaritia litterario negocio diu incubuerant, notam sibi fore autumarent, si iuvenis ille, aggestis atavorum opibus multaque doctrina, quasi fertilis ager luxurians in prima orbis urbe de naturalibus divinisque rebus deque multis per plura saecula nostris hominibus non accessis, periclitari doctrinam et ingenium non vereretur, et cum nihil adversus doctrinam veris machinis moliri posse animadverterent attulisse eosdem in medium tormenta calumniae, tredecimque ex nongentis quaestiones rectae fidei suspectas acclamavisse, quibus forte se iunxisse nonnullos, qui quaestiones illas utptote insuetas eorum auribus, ut pie ita fortasse parum erudite et zelo fidei et praetextu religionis incesserent, quas tamen quaestiones non pauci et quidem celebrati theologiae doctores ceu pias et mundas prius approbaverant eisdemque subscripserant: quorum coetu Bonfranciscus Regiensis episcopus annumeraturus est, Vir omnigena doctrina acerrimoque iudicio et morum gravitate praeclarus, qui Romae ad Pontificem maximum ea tempestate pro Ferrarensium Duce agebat legatus. Adversus tamen eum blaterones illi nihil attentarunt, cum forte ab eis labefactari eius famam non posse vererentur, quando quidquid tractasset correctioni Matris Ecclesiae et Pontificis submisisset. At is famae istac dispendia non perpessus, <title>Apologiam</title> edidit, varium certe opus et elegans multaque rerum scitu dignarum cognitione refertum, vigintique tamen noctibus elucubratum. Qua editione luce clarius conspici datum est, non tam conclusiones catholicos potuisse sensus recipere quam illos qui prius adlatraverant insolentiae et ruditatis coarguendos esse. Librumque ipsum et quae scripturus erat in posterum Matris Ecclesiae eiusque Praesidis sanctissimo iudicio christianissimi hominis more commisit, id enim vel expresse vel tacite fieri oportere persuasissimum esse, quasi illud Augustini proferret: «Errare possum, haereticus esse non possum, quando alterum sit hominis proprium, alterum perversae et obstinatae voluntatis».</p>
<p>Sed ubi Innocentius Octavus Pontifex Maximus accepit per editionem <title>Apologiae</title> interpretatas conclusiones illas, quae prius calumniis infestatae fuerant, in catholicum sensum et a nota criminis relevatas, referentibusque nonnullis, quibus Conclusionum examen demandatum fuerat, decipulas opponi posse fidelibus, si nonnullae quaestionum illarum (crudae quidem et inexplicitae disceptandarum more iacebant) passim vagarentur libelli lectione quo continebantur, interdixit, quae omnia per Alexandri Sexti Pontificis Maximi, sub quo nunc vivimus, Diploma, quod Breve naminant, liquido visuntur, quod cum <title>Apologia</title> ipsa tradere impressoribus exarandum duximus.</p>
<p>Verum in ipso <title>Apologiae</title> calce, quod postea Pontifex auctoritate praestitit, quibus ille poterat rationibus, antea factitaverat: obsecraverat quippe amicos et inimicos, doctos et indoctos, ut <title>Apologiam</title> legerent, libellum vero ipsum Conclusionum inexplicitarum praeterirent illectum, quando in eo plurima continerentur, quae non passim vulganda triviis, sed segreto congressu inter doctos et paucos disputanda susceperat. Scholasticamque exercitationem more Academiarum meditatus multa veterum Philosophorum, Alexandri scilicet et Averrois aliorumque quam plurium impia dogmata proposuisset, quae semper publice et privatim asseruerat, professus fuerat, praedicaverat non minus a verae rectaeque Philosophiae quam a fidei semitis declinare, atque in hunc modum de libello illo nongentarum Conclusionum verba faciens <title>Apologeticum</title> opus conclusit:</p>
<p>«Qui ergo me oderunt ideo illa non legant, quia nostra sunt; qui me amant, ideo non legant, quia ex illis quae mea sunt cogitare plurima possent, quae non sunt nostra».</p>
<p>Caeterum immensa Dei bonitate, quae ex malis etiam bona elicit, effectum esse (quemadmodum mihi rettulit) iudicabat, ut calumnia illa falso a malivolis irrogata, veros errores corrigeret; eique in tenebris aberranti, (ut quantum exorbitasset a tramite veritatis contueri posset) ceu splendidissimum iubar illucesceret. Prius enim et gloriae cupidus et amore vano succensus muliebribusque illecebris commotus fuerat, foeminarum quippe plurimae ob venustatem corporis orisque gratiam, cui doctrina amplaeque divitiae et generis nobilitas accedebant, in eius amorem exarserunt, a quarum studio non abhorrens, parumper via vitae posthabita, in delicias defluxerat.</p>
<p>Verum simultate illa experrectus diffluentem luxu animum retudit et convertit ad Christum, atque foeminea blandimenta in supernae patriae gaudia commutavit, neglectaque aura gloriolae, quam affectaverat, Dei gloriam et Ecclesiae utilitatem tota cepit mente perquirere, adeoque mores componere ut posthac vel inimico iudice comprobari posset.</p>
<p>Cumque de ipso gloriosa statim fama et per vicinas et per remotas oras volitare occepisset, perplures ex Philosophis, qui eruditissimi habebantur, ad eum tamquam ad mercaturam bonarum artium (ut inquit Cicero) confluebant, vel ob commovenda litteraria certamina vel quibus inerat rectior mentis sententia, ad audienda tenendaque recte vivendi salubria dogmata, quae tanto magis expetebantur, quando ab homine doctissimo et pariter nobilissimo profluebant, qui quandoque devios mollitudinis voluptuariae anfractus sectatus fuerat. Videntur enim ad disciplinam morum auditorum mentibus inferendam ea plurimum habere momenti, quae et suapte natura sint bona et a praeceptore converso ad iustitiae semitas ex distorto et obliquo libidinum calle proficiscantur. Elegiaco carmine amores luserat, quos quinque exaratos libris Religionis causa ignibus tradidit. Multa itidem Rhitmis lusit Hetruscis, quae pari causa par ignis absumpsit.</p>
<p>Sacras deinde litteras ardentissimo studio complexus, statim in templo Dei ceu frugum primitias octavum tunc et vigesimum annum agens de operibus sex dierum Geneseorum et die quietis <title>Heptaplum</title> obtulit, opus quippe et perfectum ingenio et elaboratum industria, cum sublimibus philosophorum dogmatis, tum profundissimis nostrae christianae theologiae misteriis refertissimum, Septemplicique varia enarratione connexum septennario capitum numero cuilibet septenae expositioni conserto libri nomini maxime quadrans. Quod tamen ob erutas naturae gremio res et difficiles divinarum quaestionum evolutiones atque ob prophetae reconditissima sensa sermonisque elegantiam non se passim philosophiae et eloquentiae rudibus offert, sed preciosae illius et rarae supellectilis usus paucis paratur, quod et ipse animadvertens in eiusdem proemii calce mentionem de hac re non illepidam fecit. Cum primum sacras degustavit litteras non tantum veram sapientiam sed et certam eloquentiam invenisse laetabundus exultabat.</p>
<space type="stacco-narrativo"/>
<p>Multaque ut omittam ab eo Testamenti novi allata praeconia Pauli Epistolas oratorum omnium scriptionibus eloquentia praestare dicebat, Tullii etiam ipsius Demosthenisque primarii (ut inquit ille) dicendi artificis lucubrationes nominatim citans, non quod essent, ut illae calamistris inustae et corrasis undique fucis et cincinnis constipatae, sed ut veram, ut solidam et redolerent et saperent eloquentiam veris sententiis, vera arte suffultam: essentque, ut dicam brevius, Aegiptiorum opibus consulto suffarcinatae.</p>
<p>Omnia porro veteris legis eloquia consumatissimae scientiae et sapientiae plena praedicabat, quod et si cum alii, tum Augustinus in libro <title>De Doctrina Christiana</title> luculenter ostenderit. Septimiusque Tertulianus, Eusebius Pamphili et Cassiodorus affirment Grammaticos Rhetores, Oratores, Philosophosque omnes priscos eloquentiae et doctrinae suae fluenta ex divinarum scripturarum fontibus epotasse, ipse tamen aliis id muneris rationibus prosequebatur, quarum partem in <title>Eptapli</title> celebratissimae exordiis, inque ipso secundae expositionis proemio videre operae precium est.</p>
<p>Inter tot iuges divinae legis evolutiones secundo anno ab <title>Heptapli</title> editione opusculum etiam <title>De Ente et Uno</title>, decem capitulis distinctum, absolvit, breve quidem corpore, sed amplum viribus, sed altissimis et Philosophorum dogmatis et Theologicis sensibus undequaque respersum quo superius Ente non esse Unum, sed sibi invicem respondere, aequalique esse ambitu ostendit.</p>
<p>Controversiamque super ea re a Platonis Aristotelisque sectatoribus habitam recensuit, asseverans Academicos illos, qui contrarium contenderunt, verum Platonis dogma non assecutos, sensuumque prorsus comunionem inter Aristotelem et Platonem de Uno et Ente, sicut et de reliquis in universum, et si verba dissiderent, demonstraturus erat non defuisse. Ultimo quoque operis capite totam disputationem ad institutionem vitae et morum emendationem non minus ingeniose quam religiose convertit.</p>
<p>Adversum quod opus Antonius Faventinus, egregius alioquin philosophus nonnulla quator epistolis obiectamenta protulit, quarum tribus ipse respondit, quartae vero vel quia fideliter delata non fuit, vel quia ex praescriptis responderi posse putavit, vel alia quapiam de causa, quae iusta tamen credenda est, mentionem, quod sciverim, non habuit. Cui nos, postquam decessit e vita, ne falsa vel latrandi malevolis, vel sinistri aliquid credendi rudibus praeberetur occasio, respondendi munus obivimus, illudque potissimum curavimus ut ex praecedentibus ipsius sententiis fuisse magna ex parte responsum monstraremus.</p>
<space type="stacco-narrativo"/>
<p>Vidimus etiam nonnulla platonica vernaculo sermone ab eo digesta, in quibus multa ad priscorum Theologiam enodandam facientia, multa in enigmatibus et scirpis abstrusa sapientum sensa reserantia deprehenduntur, quae forsan maius ocium nacti latina reddere tentabimus ne tanti hominis supereminens doctrina hisce de rebus maxime pervia quibusque vulgi ante ora feratur.</p>
<p> Hactenus de perfectis lucubrationibus, quas ante mortem emiserat, veluti nuntios et anteambulones praeclarorum operum, quae conceperat et procudebat. Vetus enim Testamentum interpretamenti iam facibus illuminarat: id ipsum muneris, ut Novo praestaret accinctus nec eos tantum, quos litterae series ferre poterat sensus protulerat; sed in his locis, quae treis alios divinorum eloquiorum proprios latura fuerant superaedificabat.</p>
<p>Graecisque et Hebraeis exemplaribus nostrorum codicum discordes sententias conferebat. Sed hoc potissimum in eius mente consitum fuit, hoc de universis propositis, quae in commentandi genere conceperat, altius insedit, ut aliorum dogmata non adduceret utpote quae iam haberentur, legerentur, noscerentur, sed sua prorsus inventa et meditata dissereret, ut propriis, non alienis facultatibus famelicas veritatis animas pro virili saturaret. Post haec hebraico idiomate pollens de veritate Translationis Hieronymi adversus Hebraeorum calumnias libellum edidit, necnon defensionem pro septuaginta interpretibus quantum ad Psalmos attinet adversus eosdem, libellum item de vera temporum supputatione conscripsit. Postremo ad debellandos septem hostes ecclesiae animum appulerat. Qui enim nec Christo, nec illius paret ecclesiae et quod est sequens eius est hostis, aut impius existens nullum recipit credendum dogma sive falsis inservit idolis subque hisce simulacris daemones adorat, seu Mosaycam perditissimorum Iudaeorum legem colit, nefandumve Maomethem sequitur detestandis illius placitis mancipatus, aut Christianam auditu tantum non operibus et mente sincera vitam vivens, evangelica documenta pervertit, Catholicaeque ecclesiae non consentiens, obstinato corde recalcitrat, vel non casta fide, sed variis adulterata profanataque superstitionibus evangelica suscipit, aut licet solida nitidaque et constanti fide receperit, operibus adversatur. Hos itaque septem quasi duces, sub quibus reliqui velut gregarii continentur propriis eorum armis conflicturus ad congressum citaverat. Adversus impios philosophos, qui nullius religionis iugo colla depressi, nullique addicti numini naturales tantum rationes adorant eisdem rationibus dimicabat, Veteris Testamenti sententiis propriisque iudaicae scholae auctoramentis validissime contra Hebraeos proeliebatur, eum Maumethanis Alcorano nixus pedem contulerat. Idolorum cultores et multis vulneribus et vi non multa prostraverat superstitionibus vanis irretitos, eos praesertim, qui divinatricem colunt Astrologiam et verae Philosophiae et peculiaribus rationibus.</p>
<p>Astrologorum acriter taxaverat, duodecimque iam libris et quidem absolutissimis, ex tredecim ad hoc destinatis, eorum deliria insectatus fuerat. Demum hydromantiam, geomantiam, pyromantiam, haruspicinam et caetera id genus inania singillatim exploserat. Sed in prophetantes Astrologos cuneum ex professo direxerat totisque viribus arietem temperaverat, quando eorum dogmatis futilibus quidem et nullius momenti superstitiones caeterae suis erroribus fulcimenta aucupentur vel inspectae geneseos momenta trutinantes, vel in eligendis horis, aut hexagonos aut trigonos aspectus, quos benignos vocant conciliantes et eiusmodi reliqua, quibus non insanus Orestes accederet. Nec contentus Astrologiam omnem funditus evertisse, ut ostenderet a nostri temporis astrologis graecae potissimum linguae ignaris, vanissimam omnium professionum Astrologiam perversis translationibus vaniorem, si dici potest, effectam, Ptolomaei fructus, quos Centiloquium vulgo nuncupant, inter scribendum adversus eosdem, quasi aliud agens, e graeco in latinum sermonem vertit et elegantissima expositione honestavit, quo in libro plura, ut ita dixerim, errata quam verba vulgata illa translatione contineri demonstrat, quam tamen semper in arcanis veluti preciosum thesaurum custodierunt eiusdem cultores ignari. De Christi fide perperam sentientes, nec matris Ecclesiae parentes imperio, quos usitatiori vocabulo nominamus haereticos, et novo instrumento et rationibus egregia obiurgatione incessiverat. Nonaginta fere haereses propatulo habentur; verum ille cuncta rimatus ducentas invenit, quas singillatim non modo eliminare et profligare proposuerat, sed et pariter docere qua ex parte Philosophiae non rite percepta suos errores traxissent, aut furcillassent. In Christianos postremo, quorum fides sine operibus visitur, vehementer invectus fuerat, necnon diligenter exploraverat, qui fieri posset, ut ignem in meditullio terrae constitutum homines credant, quo perpetuo datura sunt poenas damnatorum corpora caeteraque id genus tam animae quam corporis inexcogitata supplicia, immensa quoque deitatis visae gaudia, quibus animae corporibus iunctae beantur, atque dictis ecclesiae, quae ad credendum compellunt, obaudientes non sint et nihilo minus passim debacchentur in vitia divitiisque incumbant cumulandis, nihilque minus formidetur ab eis quam poenae aut affectetur quam regnum Dei; pro morborum item qualitate idoneam opem admovere tentabat, tetros scilicet morbos, et suapte natura impuros, acribus acerbisque medicaminibus inurere; ea vero vulnera, quae minori infesta malitia depravataque forent cicatricemque obducere desiderarent, lenibus placabilibusque fovere, adeptis vero valetudinem et recidiva metuentibus saluberrimas potiones, celebrataque antidota praeparare. Multa alia opera fuerat exorsus quibus sperari poterat futurum ut philosophiae studia in universum, eliminatis erroribus, explosaque barbarie, reflorerent. Inter haec potissimum Platonis et Aristotelis numerabatur concordia, quam iam coeptam brevi perfecturus erat, si vita comes paucis adhuc annis superfuisset. Ita enim Philosophiam ab incunabulis lactando nutriverat, atque ad usque nostra tempora perduxerat adultam, ut nostrae tempestatis Philosopho nil amplius aut in Graecis aut in Latinis, aut in Barbaris codicibus desidernandum esset, citasset udum Thaletem, ignitum Heraclitum, circumfusumque atomis Democritum; Orpheus item, et Phytagoras, priscique alii eius ope et gratia in Academiam convenissent; postremo Philosophiae Principes Plato scilicet fabularum velamentis, mathematicisque involucris constipatus et Aristoteles vallatus moribus, dextera data, fidem futurae amicitiae sanxisset. Inter Averroim quoque et Avicennam, inter Thomam et Scotum, qui iam diu conflictaverant, si non pacem in universum, in multas tamen impetrassent inducias, quando in eorum pluribus controversiis, si quispiam diffidentia verba rimetur attentius et exactius libret, scrupolosiusque vestigans, cutem deferens, introrsum ad imas latebras profundaque pentralia mente pervadat, unionem sensuum indisseparatis pugnantibusque verbis citra ambiguitatem comperiet. Neotericorum turba partim pro meritis, partim pro culpis et honorata fuisset et taxata.</p>
<space type="stacco-narrativo"/>
<p>Totus igitur Deo dicatus eccelesiam quibus poterat armis defendebat, atque latitantem (ut aiunt) e Democriti puteo veritatem educebat et ignorantiae gramen inexpugnabile, quo multorum mentes praefocantur, subnascentesque perniciosas herbas abrumpebat poenitus et detruncabat.</p>
<p>Sed mors adveniens tot tantarumque vigiliarum laborem et excultae lucubrationis partum inanem fere reddidit, hocque potissimum fuit in causa, ut plurimas, quamquam magna ex parte exasseatas, dedolatas, imperfectas commentationes dereliquerit, quod scilicet sibi ipsi tantum, non autem nobis scribebat.</p>
<space type="stacco-narrativo"/>
<p>Nam sicut celeri in commentando ingenio, ita veloci in scribendo manu fuit. Et cum antea pulcherrimos litterarum characteres delinearet, factum erat ut ex usu nimiae in commentando velocitatis, vix eorum, quae exarabat, capax existeret. Huc etiam et illuc scribere solitus erat, vetusta interdum supervenientibus novis oblitterans. Ea propter exoleta quaedam et dispuncta repperi, quaedam saltim et vellicatim exarata, omnia denique adeo confusa et inordinata ut sylvae aut farragines putarentur. Ex libro septemplici, quem <title>Adversus hostes ecclesiae</title> praetitulaverat, pars illa quae divinaculos astrologos genethliacosque potissimum insectatur, ab incude, ut dici solet, ad limam perducta fuit, quam non parvo tamen labore nec mediocri cura ab exemplari liturato et pene discerpto deprompsimus, quo in opere summum philosophum, summum theologum, summum oratorem, acerrimum Christi ecclesiae propugnatorem, incomparabili praeditum ingenio, quod in cuctis ipsius commentationibus cernitur, se demonstrat.</p>
<p>Quaedam item minutula non tornata adhuc apud me comperi: <title>Interpretationem</title> dumtaxat <title>Dominicae Orationis, Regulasque bene vivendi</title> circiter quinquaginta, breves profecto nimis et inexplicatas, quas in multa capita si vixisset deducturus omnino fuerat.</p>
<p>Duas quoque ad Deum deprecatorias, quarum unam rithmis hetruscis elegiaco metro, alteram qua gravioribus defatigatum quandoque studiis animum cantando ad lyram mulcere posset, composuerat. Primis enim adoloscentiae annis genus omne musicae artis adeo excoluerat ut excogitata per ipsum modulamina, notataeque debitis concentibus harmoniae celebres haberentur. Plurima quoque in eius scriniis, quamquam inordinata pervidimus, ex quibus tamen utile aliquid praesertim Psalmorum enarrationem compilari posse putaverim.</p>
<p>Sed et epistolae circiter quinquaginta diversis editae temporibus familiares, tum doctrinales, tum adhortatoriae emersere una cum oratione, quam Romae, si disputare contigisset, habiturus fuerat, quae non tam iuvenis, quartum et vicesimum annum nondum nati, perspicacissimum ingenium et doctrinam uberrimam redolet (quod et cunctae ipsius scriptiones faciunt) quam fertilissimae ipsius eloquentiae locupletissimum nobis testimonium praebet.</p>
<p>Stilo quidem valde probando usus est semper non ascito, sed ingenuo multiformi etiam pro rerum varietate, qui et si totum (ut aiunt) Isocratis myrothecion consumpserit munditiae tamen et decorae maiestatis ornamenta servavit. Nam et celebrata illa dicendi genera, quorum tria Gellius, Macrobius quattuor enarrat, ex commentationibus ipsius nec impendio colliguntur, ibi copiosum in quo Cicero dominari fertur, breve quod Salustio ascribitur, siccum Frontoni datum, pingue et floridum in quo Plynium et Symmachum lascivisse prodiderunt. At forte copiam hanc Brutus non vocasset elumbem, nec Salustius imoderatam, siccitatem quoque Frontonis humectatam, Salusti brevitatem elongatam, floridam pinguedinem latiori in campo deportatam non difficile recto iudicio orator deprehendet. Adde his Livi lacteum fontem forte sine Patavinitate (ut ille inquit) adiectis flosculis plurimis Apulei.</p>
<p>Verum non hic in mutuata a Graecis philosophia se exercuit, non in <title>Atticis noctibus</title>, non in fictis <title>Saturnalibus</title> ad laudandam prope Virgilii <title>Eneidem</title> fabricatis, non in <title>Romana historia</title>, non in mera historia naturae altissimis difficilibusque speculatibus vacua, sed in admiranda illa mundi fabrica in incessendis sacrosanctae catholicae ecclesiae hostibus desudavit, in eliminandis astrologis fatigatus est. In theologicis quaestionibus excutiendis, in Aristotelis et Platonis concordia laboravit, in enarranda sacra eloquia incubuit, in commonendis et adhortandis amicis navavit operam. Verum hanc, de qua agimus, eloquentiam tantum aberat ut affectaret, ut eos potius damnaret qui pigmentata lenocinia scrupolosius exquirentes omnes ingenii vires in evestigandis vocabulorum originibus accomodabant. Quae omnia plurimos eo propensius in eius admirationem convertere, quod inter eorum litteras diu et propensissime versatus esset, qui latinas litteras eloquentiae floribus refertas non sunt professi. Patiantur haec aequo animo nimii antiquitatis amatores. Nam haec etsi concisius compendiosiusque, tamen eo forte verius quo me doctiores, et Hermolaus Barbarus et Baptista Carmelita, et Marsilius Ficinus, et Matheus Bossus, et plerique alii doctissimi et eloquentissimi viri prodidere.</p>
<p>Bibliothecas amplas tam Latinorum, quam Graecorum incredibili celeritate et perlegit et excerpsit, nullasque (si modo facultas data) commentationes illectas praeteriit. De priscis Ecclesiae doctoribus tantum cognitionis adeptus fuerat, quantum credere difficile est etiam in eo, qui in ipsis solum evolvendis totum vitae tempus consumpsisset. De Neothericis vero Theologis, qui eo stilo sunt usi quem Parisiensem vulgo nuncupant, tantum iudicii apud eum residebat, ut si quis ex improviso abstrusam illorum cuiuspiam maleque explicatam quaestionem enucleandam petiiset, tanta ingenii fertilitate adaperiebat, tanta sollertia reserabat, ut diceres doctoris illius universa dicta prae oculis et innumerato habuisse cunctasque pari modo familias agnoverat, cunctas sectas excusserat, nec uni illorum sic addictum credas (qui nostris hominibus mos est), ut caeteros aspernaretur. Ipse enim a teneris sic institutus fuit, sic animatus ut in illis veritatem quaereret parique honore quousque illa elucesceret inventa quoscumque veneraretur, privata affectione nudatus. Quid tamen de singulis sentiret, qui in universum famosiores habentur, in <title>Apologiae</title> proemio, cum de barbaris, graecis latinisque philosophis proprietates, peculiaresque laudes rettulerit, videre datur. Thomam vero Aquinatem, quando inter loquendum de his Philosophis Theologisve, qui gallico more disceptando scripsere, mentio fieret, prae omnibus laudare consueverat, utpote solidiori prae aliis veritatis basi nitentem. Eum quoque in <title>Heptaplo</title> nostrae Theologiae splendorem nominat. De hoc percunctatus creberrime et a me ipso idem respondit. Nec oppositum suadere cuipiam debent nonnulla, quae in eius <title>Apologetico</title> continentur disputanda, alioquin Thomae opinionibus ex professo adversantia, cum iuvenis admodum esset, gloriaeque tunc cupidus in urbe celebratissima Gorgiae Leontini more quascumque tutando partis famam aucuparetur. Adde quod ex decem millibus propositionum tribus tantum aut quatuor non consentiret; sed et adversarii id non convincunt. Disceptandi porro peritissimus fuit, frequentemque et impensissimam operam litterariis agonibus, dum ferveret animus, impendit. Eo obiectante facile Scoti acumen et vigilantiam, Francisci acrimoniam, copiam et multitudinem Aureoli deprehendere potuisses nec deesse nodos illos multiplicibus flexionibus  complicitos, nec tam titillantibus argutiis quam gravitate subnixos; eo respondente Thomae fortitudinem et robur, Alberti amplitudinem conspexisses. Verum his conflictibus nuncium pridem remiserat, et magis atque magis id muneris in dies perosus fuerat; adeoque detractabat, ut Herculi Estensi, Ferrariensium duci, et internunciis et sibi ipsi enixissime postulanti, ut dum generalis Praedicatorum Fratrum Synodus Ferrariae celebraretur, disceptare non aegre ferret, diu obsequi reluctatus fuerit, multis tamen rogatibus annuens Principi illi, cuius amor in ipsum non mediocris exstiterat, morem gessit; unde datum est ambigi solertiorne an eloquentior, doctior an humanior appareret. Ex ore quidem disceptantis talis semper animi patebat alacritas, ut de re comi et placida potius quam subacida et difficili altercari videretur, qua propter qui ab ore pendebant audientes, in mirum eius amore m excitabantur. Sed frequens ei adagium inerat, munus id esse dialectici, non philosophi. Aiebat item eas disputationes prodesse, quae placido animo ad vestigandam perquirendamque veritatem privatis in locis, semotisque arbitris, exercebantur; at illas obesse plurimum quae in propatulo fiebant, ad ostentandam doctrinam vel ad captandam vulgi auram atque imperitorum applausum; vixque posse fieri omnino censebat, ut honoris cupidini, qua frontivagi illi disputatores exagitantur, inseparabili vinculo annexus non sit illius cum quo disputatur desiderium infamiae confusionisque, letale vulnus animae venenumque charitatis mortiferum. Latuit eum nihil omnino, quod pertineret ad captiunculas, cavillosque sophistarum et suisseticas quisquilias, quae calculationes vocantur; hae mathematicae commentationes sunt, subtilioribus, ne dixerim an morosioribus excogitationibus naturalibus applicatae, verum etsi in eis esset eruditus, ac eiusmodi scriptiones legisset, quas forte ad plenum non novit Italia (nulla enim tam inania  et inacessa litterarum reperiri poterant, quae illius vestigio lustrata abundeque explorata non essent) odisse tamen et detestari videbatur, valere meo iudicio earum communem usum animadvertens, ad sociorum parandam infamiam labefactandamque in replicando memoriam, veritati vero inveniendae, cui indefessam operam navandam arbitrabatur, aut nihil, aut parum conducere.</p>
<space type="stacco-narrativo"/>
<p>Sed ne plura consecter lectoremque detineam, comprehendam brevi. Enuituit aliquis eloquentia, sed inscitia rerum naturae secretarum dehonestatus est; alius peregrinas linguas, sed universa Philosophorum decreta non calluit; priscorum alius inventa perlegit, non nova dogmata concinnavit; scientiae ab altero hominum tantum et humanae gloriae causa non christianae reipublicae emolumento et divinae et humanae quaesitae sunt; ille vero cuncta haec pari studio ita complexus fuerat, ut turmatim et coacervatim in eum confluxisse viderentur nec ut multi qui aliquo uno excellentes, non omnium participes sunt, sed in omnibus usque adeo profecerat scientiis, ut quamlibet ex his in ipso considerasses, eam sibi propriam et peculiarem elegisse iudicavisse. Haec quoque eo admirabiliora erant, cum a se ipso vi ingenii et veritatis amore quasi absque praeceptore assecutus esset, ut quasi de ipso illud quod de se dicebat Epicurus, possimus proferre, se sibi ipsum scilicet fuisse magistrum. Ad quos mirabiles effectus tam parvo temporis spatio producendos, quinque ego causas convenisse repperi, incredibile ingenium, tenacissimam memoriam, facultates amplas, quibus ad coemendos tum nostrae, tum graecae, tum barbarae linguae libros adiutus est. Septem quippe aureorum nummum milia retulisse mihi memoria repeto in asciscendis sibi usque ad diem illam omnifariae litteraturae voluminibus erogasse, iuge et infatigabile studium, contemptionem postremo terrenarum rerum.</p>
<p>Hunc igitur si prisca illa aetas Lacanum tempore protulisset, si Aristoteli credimus, divinum illum virum appellavisset.</p>
<space type="stacco-narrativo"/>
<p>Sed virtutes intellectus iam, ut arbitror, reliquendae videntur, et nunc praeclarae illius animae partes, quae actiones spectant, prosequendae, exactissimique mores in publicum educendi sunt, ut flammatus ipsius in Deum animus innotescat, ut erogatae in egenos divitiae collaudentur, ut his qui tandem divinae legi sunt addicti, referendi gratias in bonorum omnium auctorem, quam cumulatissime, paretur occasio.</p>
<p>Triennio igitur priusquam diem obiret, ut, posthabitis dominandi curis, in alta pace degere posset, securus quo sceptra caderent, cuncta patrimonia, quae Mirandulae, Concordiaeque possidebat, hoc est tertiam partem earum, mihi nescio an dono an venditione tradidit. Quod factum postea Massimilianus Augustus, qui nobis est rex et dominus – ut ita dixerim – immediatus (neque enim alium tot saeculis quot est exaedificata Mirandula atque Concordia nisi qui successive in regali imperialive Romanorum throno consideret recognovimus) Caesarea liberalitate firmavit. Quiquid autem ex hoc negocio pecuniarum acceperat partim pauperibus elargitus est, partim in emendis agris, unde et ipse et eius familiares alerentur exposuit, nominatimque Corbulas in agro Ferrariensi multis aureorum milibus nummum sibi comparavit. Multa itidem vasa argentea preciosasque supellectilis partes in pauperum usus distribuit.</p>
<p>Mensa mediocri contentus fuit, retinente tamen nonnhil lautitiae prioris, quantum ad fercula et ad vasa argentea pertineret.</p>
<p>Diebus singulis preces ad Deum suis horis effundebat.</p>
<p>Pauperibus semper, si qui occurrerant, pecunias tribuebat. Nec eo contentus Hieronymo Benivenio, civi Florentino, litterato homini, quem pro magna in ipsum charitate proque morum integritate dilexit plurimum, demandaverat ut propriis pecuniis semper subveniret agenis, nuptum quoque virgines traderet eique statim ut erogatos nummos quam primum restituere posset, renunciaret. Id enim muneris ei delegaverat, quo facilius veluti fido internuncio pauperum civium calamitates et miserias, quae ipsum latuissent, relevare quiret. Dedit et saepius (quod silentio praetereundum non puto) de corpore proprio elemosynas. Scimus plerosque (ut verbis utar Hieronymi) porrexisse egentibus manum, sed carnis voluptate et illecebris superatos; at ipse propriam carnem diebus illis potissimum, qui Christi cruciatus et mortem nostrae salutis gratia repraesentant in summi illius beneficii memoriam delictorumque expiationem caedebat, meisque oculis saepius (cuncta in dei gloriam redeant) flagellum vidi.</p>
<space type="stacco-narrativo"/>
<p>Vultu hilari semper erat et placido, adeoque miti natura, ut nunquam se fuisse turbatum, multis etiam audientibus, testatus sit. Recolo mihi inter loquendum dixisse in nullum eventum (ut res pessime cederent) ira commoveri posse credere, nisi scrinia quaedam deperirent, quibus elucubrationes eius et vigiliae reconditae stipabantur. Sed cum animaderveret pro Deo optimo maximo eiusque ecclesia laborare, eisdemque omnia opera, studia, actionesque dedicavisse, et id fieri minime posse, nisi aut eo iubente, aut permittente, confidebat se non contristatum iri. O felicem mentem, quae iam nullis posset adversis deprimi, nullis quoque commodis (ut palam fiet) extolli!</p>
<p>Non illum certe universae philosophiae peritia, non hebraeae, non chaldeae, arabicaeque linguae, ultra Latinam et Graecam, cognitio tumidum reddiderat; non amplae divitiae, non generis nobilitas inflaverant; non corporis pulchritudo, et elegantia, non magna peccandi licentia in mollem illam et spatiosam multorum viam revocare poterant.</p>
<p>Quid igitur poterat esse tam admirabile, quod illius quiret mentem pervertere? Quid, inquam, supra illum esse poterat, qui (ut verbis Senecae utar) supra fortunam erat, cum illam sive secundis flatibus tumidam, sive adversis reflatibus humilem, aliquando contempserit ut eius mens Christo et supernae patriae civibus spiritali glutino copularetur? Quod vel hoc argumento liquido percipitur, quod dum Ecclesiae officia et dignitates a plerisque nostri temporis (pro dolor!) licitatas, auctionatasque non paucos videret expetere, flagitare, suspirare, enixissime mercari, ipse duobus Regibus per internuntios oblatas, testes adsunt gravissimi, testis ego, se sacris initiari nolle respondens, repudiavit. Alter vero quidam cum saeculi dignitates et amplos reditus se daturum spopondisset, si regem eius adiret, conspicatus angulum non relinqui in quem se conderet, ademptaque esse cuncta suffugia, tale illi dedit responsum, ut intelligeret se non dignitates aut divitias expetere, sed potius ut Deo et studiis vacare posset, illas neglexisse.</p>
<p>Ferrariae quoque cum ex amicis quidam Pandulpho Collenutio Pisaurensi iurisconsulto perspicacis ingenii viro, et multifariae lectionis, quo amico familiarissime utebatur, suasissent, ut eum adduceret, quibuscumque rationibus posset, ad cardinalatus dignitatem petendam, vel certe, si eam Pontifex offerret (quod multis futurum videbatur) amplectendam, idque Pandulphus subhaesitans pertentasset, quippe qui non ignarus esset, omnia illum malle quam huiusmodi honoribus commisceri; ipse qua erat animi magnitudine responderi protinus propheticum illud per epistolam iussit: «Non sunt cogitationes meae, cogitationes vestrae» contemplans forte de bonis ecclesiae, quorum pars maxima pauperibus haereditario iure debetur, magnificos ducere apparatus non oportere. Sanctissimorum item hominum exempla ante oculos posita Ambrosi scilicet, Augustini, Martini, caeterorum qui episcopatus dignitatem oblatam effugerunt, diuque id muneris ante quam obirent detrectaverunt. Quid? Quod et non modo a cardinalatu ipso, sed et ab suprema summi pontificii potestate sanctissimum Celestinum se abdicasse legerat ipsumque totius christianae rei publicae humeris onus excussisse, onus vere cum subeuntibus maximum paretur praemium, invitis scilicet et parendi, tantum iuvandique gratia illud amplectantibus. Persuasissimum erat, viro philosopho non esse laudis comulasse divitias, non quaesisse honores, sed renuisse, et umbratilem renuendo gloriam veram adipisci quae semper virtutes ceu comes individua et assecla comitatur. Humanam gloriam vel pro nihilo habebat. Aiebatque saepius famam vivis nonnihil, mortuis minime profuturam, tantumque propriam aestimasse doctrinam agnovimus, quantum utilitati Ecclesiae et eliminandis explodendisque adversis erroribus conduceret; quin etiam ad eam perfectionis metam pervenisse percepimus, ut scilicet parum curaret, si eius commentationes non sub proprio nomine publicitus ederentur, dum tamen id ipsum quod sub Pici nomine facturae fuerant afferrent hominibus emolumenti, minimumque aliis amplius affici libris praeterquam Veteri Novoque Testamento aetatisque residuum in eis semper volvendis consumere statuisse, nisi publica eum stimularet utilitas, cum videret tot et tanta quae conceperat et parturierat passim ab omnibus non efflagitari modo, sed et immatura exigi. Minutulumque quantulucumque devoti vel seniculi, vel aniculae affectum in Deum pluris quam omnem eius humanarum divinarumque rerum noticiam faciebat. Admonebatque saepissime familiares inter loquendum, ut animadverterent quantum laborent nutentque mortalia, quamque caducum et fluxum quod vivimus, quam firmum et stabile quod sumus futuri sive scilicet detrudamur ad inferos, sive sublevemur ad coelos, hortabaturque ut ad Deum amandum converterent et incitarent mentes. Quod opus praeponderaret cuicumque, quam in hac vita habere possemus, cognitioni, hoc etiam in libello ipso <title>De Ente et Uno</title> luculentissime est executus, quando ad Angelum Politianum, cui librum nuncupavit, in ipsa disputatione, conversus haec verba effatus fuerit. «Sed vide, mi Angele, quae nos insania teneat. Amare Deum dum sumus in corpore plus possumus quam vel eloqui, vel cognoscere; amando plus nobis proficimus, minus laboramus; illi magis obsequimur; malumus tamen semper per cognitionem nunquam invenire quod quaerimus, quam amando possidere id quod non amando frustra etiam inveniretur». Illud quoque divi Francisci «tantum scit homo, quanto operatur» illius in ore frequens fuerat.</p>
<p>Caeterum liberalitas sola in eo modum excessit. Tantumque aberat ut aliquid curae terrenis rebus apponeret, ut etiam incuriositas naevo macularetur. Ab amicis quoque saepius admonitum comperimus ut in totum divitias non contemneret. Asseverantibus id sibi probro dari, cum vulgatum foret, sive id verum, sive falsum, furti dispensatoribus praebuisse occasionem, nihilominus mens illa, quae semper contemplandis perscrutandisque totius naturae consiliis inhaerebat, demittere se facile non poterat ad haec infima abiectaque pensiculanda.</p>
<p>Memini dum Ferrariae cum eo obversarer, obsonatorem, pagella quadam oblata expensarum, approbationem expetere, quo viso mirabundus extiti. Percunctatusque illum mentemne ad id quod retro actis temporibus neglexerat apposuisset, respondit familiaris, non modo ab eo efflagitasse, sed exegisse, ut id subiret officii, quibus ut morem gereret factitaverat, tantum vero curae, quantum prius habuisse. Quin etiam dum dispensator primarius eum interpellasset, ut eius pecuniarum, quas per multos annos contractaverat, dispunactionem fieri iuberet, quo securius menti suae consuleret, atque eiusmodi libros coram attulisset, talia eidem verba respondisse percepimus. «Scio me quam saepissime abs te potuisse et posse fraudari. Qua propter libratione expensarum harum opus non est. Si tibi debeo quam primum, nummos exsolvam. Si mihi debes, vel in praesentia, si potes, vel in posterum; si non adest facultas debita relue».</p>
<p>Amicos vero semper multa indulgentia tractavit, quibuscum hortatoriis ad bene vivendum locutionibus uti solebat. Hominem novi, qui dum eius doctrina fretus et fama secum loquereretur et haberetur sermo de moribus, duobus tantum ipsius verbis commotum, ut via vitiorum deserta mores reformaverit. Verba fuerunt eiusmodi: «Si Christi mortem nostri amore perpessam prae oculis haberemus, propriam quoque identidem cogitando, caveremus a vitiis».</p>
<p>Modestiam et comitatem in eos admirabilem exhibuit, quos non a viribus aut fortuna probatos sibi devinciendos duxerat, sed et a moribus et doctrina, eos tamen qui quantuluncumque pollerent litteris, vel saltem bonarum artium studiis navos aptosque inspiceret diligere consueverat. Similitudo namque amoris est causa, et erga sapientem virum (ut teste Philostrato, Apollonius inquit) affinitas quaedam est scientiam quoque perficere  hominem, qua <emph>homo</emph> est, perfectam vero bonitatem consequi; insuper aliosque probos esse diligendos non ambigitur.</p>
<space type="stacco-narrativo"/>
<p>Caeterum nihil ei intollerabilius quam (ut verbis Horatii utar) superba civium potentiorum limina.</p>
<p>Militiam quoque saeculi et coniugale vinculum perosus fuerat; interrogatusque inter iocandum quid ei ad alterum subeundum onus ferendumque et necessitate cogente et optione data, levius videretur haesitabundus aliquantum nutabundusque necnon pauxillum subridens coniugium, respondit cui non tantum esset et servitutis annexum et periculi quantum militiae [subeundum onus].</p>
<p>Libertatem enim supra modum dilexerat quam et natura sic affecta et philosophiae studia suggesserant. Vagumque ob id plurimum extitisse illum autumo, nec propriam sibi unquam sedem delegisse, licet Florentiae saepius et Ferrariae quoque commoraretur, quarum alteram civitatem sibi quasi domicilium praestituisse putaverim, quod scilicet in ea post Bononiam primum litterarum studia coluerat illiusque Princeps eum mirifice diligeret, quadamque veluti affinitate coniunctus, utpote ex cuius ego sorore scilicet Blancha Maria Estensi natus sim, nec etiam longe nimis esset a patria, quando triginta tantum passuum milibus a Mirandula orientem solem versus Ferraria distet; alteram sive aeris amoenitate, sive plurium amicorum suavitate, sive ingeniorum subtilitate dilexit plurimum, et incoluit. Quos inter literario amore duos sibi potissimum devinxit Angelum scilicet Politianum virum graece latineque doctissimum, necnon variarum litterarum florum refertum ac prope vindicem Romanae linguae; alterum Marsilium Ficinum Florentinum hominem omnifaria litteratura redolentem, sed maximum ex his qui nunc vivunt Platonicum cuius opera in Academicis sibi vindicandis usus fuerat. Exterioris latriae cultus non multum diligens fuerat. Non de eo loquimur quem observandum praecipit ecclesia (gestasse hunc quippe prae oculis eum vidimus), sed de his cerimoniis mentionem facimus, quas nonnulli, posthabito vero cultu Dei, qui in spiritu et veritate colendus est, prosequuntur et provehunt. At internis affectibus ferventissimo Deum amore prosequebatur. Interdum etiam alacritas illa animi propemodum elanguescebat et decidebat; maiori quandoque nixu vires assumens, adeoque in Deum exarsisse eum nemini, ut cum Ferrariae in pomario quodam de Christi amore colloquentes longis spatiaremur ambulachris, in eiusmodi verba proruperit: «Tibi haec dixerim in arcanis recondito. Opes, quae mihi reliquae sunt, absolutis consumatisque elucubrationibus quibusdam, egenis elargiar et Crucifixo munitus exsertis nudatisque pedibus orbem peragrans per castella, per urbes Christum praedicabo». Accepi postea illum mutavisse propositum et Praedicatorum ordini se addicere statuisse Interim eorum quae conceperat operum, quaeque inchoaverat, maturabat editionem. Sed MCCCCLXXXIIII anno redemptionis nostrae, dum ipse secundum et trigesimum aetatis annum impleret, Florentiaeque moraretur, insidiosissima correptus est febre, quae adeo in humores et viscera grassata est, ut nullum non medicamentorum genus adhibitum contempserit eumque omnino naturae satisfacere intra tertium decimum diem coegerit. Sed quemadmodum in infirmitate se gesserit, licet eo tempore ab eo procul essem, narrare tamen non desinam, quae a gravissimis testibus, qui aderant, acceperim, quale illud, cum post sumptum Eucharistiae sacramentum sigillum ei Crucifixi Christi offerretur, ut inde plenos amoris haustus ob ineffabilis illius passionis nostrae salutis gratia memoriam, priusquam exhalaret animam, sumere posset fortissimum dumtaxat adversus quaecumque adversa munimen validissimumque contra iniquos daemones propugnaculum, interroganti mox seniori an firmiter crederet veram esse illam Dei veri verique hominis imaginem, qui qua Deus est ante tempus et aevum ab ipso Patre Deo, cui aequalis in omnibus genitus esset deque Spiritu Sancto, qui et Deus est ab ipsoque et Patre, quae tria unum sunt coaeterne manante in utero Mariae semper Virginis conceptus esset in tempore qui famen, qui sitim qui labores, qui aestus, vigilias perpessus esset, qui demum pro contractis ab Adae semine sordibus nostris abluendis, proque reseranda ianua coeli, maxima qua genus humanum charitate complectebatur, preciosissimum sanguinem et sponte et libentissime in ara crucis effudisset, caeteraque id genus recenseri quandoque solita, non modo se credere, sed certum esse responderit. Et item illud cum Alberto Pio sororis filio, quem nominavimus inter huius vitae initia, et ingenio et bonarum artium studiis et moribus conspicuo eadem ratione qua Alexander ex Aphrodisiade, et Themistius in Auscultatoriorum librorum proemio fortitudinem e physicis contemplationibus sumi contra mortis metum declaravit, quam mox sententiam usurpavit Averrois, conanti, inquam, Alberto mortis confinia reddere placabiliora, in hunc modum verba reddiderit non illa dumtaxat ratione placari animum, non finem mortis cruciatibus poni, sed hac potissimum quod Dei sui offensis terminus iam poneretur, quando breviusculum vitae eius tempus, crebiores in Deum offensas non contenturum arbitraretur. Et illud praeterea, quando pluribus ex Praedicatorum collegio probatissimis testibus, et Alberto ipso paulo ante citato revelaverit Caeli Reginam ad se nocte adventasse miro fragrante odore, membraque omnia febre illa contusa confractaque refovisse, seque morti omnino non concessurum promisisse. Hilari placidoque ore in strato, dum aegrotaret, iacuisse compertum est; atque inter mortis aculeos, quos sustinebat, quasi caelos sibi patefactos cerneret loqui solitum, salutantesque omnes et operam suam, ut moris est, pollicentes blandissimo ab eo sermone et receptos et exosculatos. A servis item omnibus, si cui molestus forte fuisset, ignosci sibi postulasse, certiores facti sumus, quibus anteacto anno testamento caverat; victum aliis et tegumentum, dum viverent, aliis pecunias pro meritis erogari. Haeredes Florentini Xenodochei pauperes instituit, eorum dumtaxat, quae moveri non poterant, mobilium vero Antonium Mariam fratrem.</p>
<space type="stacco-narrativo"/>
<p>Quanta vero molestia eius obitus infimos et summos omnium gradus affecerit testes sunt Italiae Principes, urbes et populi, testes hi Reges, quos supra citavimus; testis iterum Caroli Galliarum regis benignitas et gratia silentio non praetereunda. Cui cum Florentiam adventanti, ut inde Romam peteret, Napolitanum Regnum expugnaturus, gravi eum laborare aegritudine nunciatum fuisset, duos statim medicos ad eum, legatorum etiam nunc fungentes officio, visitatum et opitulatum ipse transmiserit, literasque quas et vidimus et legimus propria subscriptas manu dedit plenas et humanitatis et earum pollicitationum, quas et magnanimi Regis benevolentissimus animus et praeclarae virtutes aegrotantis exigebant. Ei quippe tum fama notissimus erat, tum quadam familiaritate coniunctus. Nam ab eo in Galliis, dum Parisios inviseret, honorifice exceptus fuerat, enimvero, qui eum, dum vixit, toti orbi et multis saeculis admirabundum praestitit, ita eius obitum non minus celebrem et inauditum celebrari decrevit. Quo circa ea in praesentiarum referenda puto, quae meis auribus hausi, dum Florentiae, quo, illius infirmitate percepta, licet non tempestive, me contuleram, in aede sacra, quae Sanctae Reparatae dicitur, Hieronymum Savonarolam Ferrariensem ex Praedicatorum ordine virum et Theologiae consultissimum et praeclarissimum famatissimumque sanctimonia, sacras habentem ad Florentinum populum conciones audirem. Sed prius sacrarum litterarum ignaros Apulei verbis admonere consilium est, ne crassis auribus et ostinato corde ea putent mendacia, quae auditu nova, vel visu rudia, vel certe supra captum cogitationis ardua videantur, quae si paulo altius exploraverint, non modo compertu evidentia, verum etiam factu facillima sentient.</p>
<p>Is igitur pulpito declamitans, quae sum dicturus, cunctis, qui aderant, insinuavit. «Arcanum tibi, o Florentia, pandendum est, quod equidem ita verum est, quam proverbium illud apud te frequens <title>Ioannis Evangelium</title>. Subticuissem profecto. Sed ad dicendum compellor et qui mihi praecipere potest, ut palam facerem, imperavit. Neminem porro vestrum puto fuisse, qui Ioannem Picum Mirandulam non noverit. Magnis ille a Deo beneficiis magnisque gratiis cumulatus multifariaque praeditus disciplina fuerat, nulli forte mortalium tam celebre obtigit ingenium. Magnam in eo iacturam fecit ecclesia. Arbitrarer, si diutius vitae spatium prorogatum fuisset, cunctos qui octingentis ab hinc annis decessere ob scriptionum monumenta, quae reliquisset, excelluisse. Hic mecum obversari solitus erat, secreta palam facere ex quibus noveram internis eum locutionibus a Deo ad religionem citari, unde afflatibus hisce obsequi cupiens, non semel obtemperare proposuerat. Verum divinis beneficiis male gratus vel a sensibus vocatus detractabat labores (delicatae quippe temperaturae fuerat) vel arbitratus eius opera religionem indigere, differebat ad tempus hoc tamen non ut verum, sed ut a me coniectatur et praesumptum dixerim. Ob id duobus ei annis flagellum interminatus sum, si opus, quod ei Deus patrandum proposuerat, neglegenter exequeretur. Rogabam, fateor, Deum identidem, ut caesus aliquantulum viam, quae ex alto eidem ostenta fuerat, tandem capesseret. Non hoc quaesivi, quo perculsus est; non hoc putaveram, at id Dei decretum fuit, ut vitam hanc relinqueret praeclaraeque coronae in coelis praeparatae partem amitteret famamque et nominis celebritatem, quae ad summum cumulum, si vixisset, fuerat habiturus, ad plenum non assequeretur. Verum benignissimus Iudex clementissime erga ipsum se habuit, atque ob elemosynas larga et effusissima manu pauperibus elargitas, et orationes, quae ad Deum istantissime effusae sunt, effectum est, ut nec eius anima in sinu Patris adhuc super caelos exultet, nec ad inferos deputata perpetuis tormentis crucietur, sed Purgatorio igni ad tempus mancipata temporarias poenas luat. Quod in hac parte liberissime dixerim, ut qui eum noverunt, et hi potissimum, qui eius beneficiis cumulati fuere, suffragiis adiuvent». Haec et plura alia vir Dei clara voce asseveravit, sed addens non latuisse ob mendacia eiusmodi, si qua miscerentur, verbi Dei praecones dignos effici, de quibus aeternum sumeretur supplicium, nec non adiiciens diebus aliquot haec sibi in universum fuisse comperta, sed propter verba quae Virginem dixisse sibi aegrotus affirmaverat, nutabundus stetisse formidasseque diu, ne ille daemonum opera fuisset illusus, quando ob eius mortem Virginis pollicitatio frustraretur; verum tamen innotuisse sibi defunctum aequivocatione mortis deceptum, cum illa de secunda et aeterna locuta fuisset; hic de prima et temporaria credidisset. Quod si quis dixerit hominem hunc vel hypocrisi fuisse mentitum vel fantasmatis ludificatum vel daemonum praestigiis circumventum, is, nisi aut male de fide sentiens aut mentis amotae sit, fateatur necesse est Deum multifarie foelicitatem eorum miseriamque, qui animam effudissent, viventibus et revelasse iam et revelare posse, eodemque temporis spatio eos quibus haec palam fiunt certiores reddere se a non visis aut spectris illudi, sed vera esse quae aut mente aut oculis cernant et videant. Tantae vero et doctrinae et autoritatis virum, tantae probitatis et prudentiae, quorum in Aristotelis philosophiam compediaria theoremata, monitiones pubblicae, praeclarissima interpretamenta in sacra eloquia, futurorum contingentium praedictiones, quae evenisse ad lineam omnis fere novit Italia sanctissimaque vitae conversatio testatissimam pridem fecere fidem, in principe templo tam celebratae urbis haec ut vera ut inconcussa tenenda tot millibus hominum, veritate non comperta, pronunciavisse, nemo nisi malevolus inficiabitur. Adde quod, dum non nihil super id negocii sciscitarer, virum, qui sermoni interfuerat, adiisse concionatorem audivi ac eidem ut ea plus haberent roboris, quae vulgaverat, rettulisse defunctum vallatum igne sibi apparuisse et professum ingratitudinis adhuc poenas dare. Quin etiam monacha quaedam multis praeclara vaticiniis, quaeque ipsi, dum viveret, multa futura praedixit, quae adamussim evenere, inter reliqua, hoc unum protulit, biennio antequam e vita migrasset, eum liliorum tempore opera et hortatu fratris Hieronymi (de quo mentionem fecimus) praedicatorum Fratrum collegio se dedicaturum, eodemque tempore Florentinam quandam familiam (quam Pactiam nuncupant) tunc exulantem ad patriam redituram. Complures, ad quos haec fama pervenerat, super hac liliorum nomenclatura demirabantur, loqui eam arbitrantes de verno tempore, quo lilia florescunt. Sed lilium hoc Galliarum Regem exstitisse compertum est talibus utentem insignibus, qui pridie quam ille religionem voveret, ita enim voverat, antequam moreretur et quatriduo postquam extorris illa familia se contulit in urbem patriam, magno comitatu Florentiam ingressus est, iter per Hetruriam faciens Neapolitanum Regnum vi et armis in ditionem vendicaturus.</p>
<p>Verum antequam finem faciam, praefari iterum paucula in calce operis non inutile puto. Videor enim mihi videre ad revelationes has veluti ad lunae umbram baubantes molossos, quibus adhuc ossula, prioribus fortasse non contentis, obiicienda est, ne frustra latratibus aera verberent; video item dementibus excuti risum; video his qui sciolos se arbitrantur summoveri ludum, qui forte ob non posthabitum religionis ingrediendae salubrem afflatum igne torqueri animas non debere contendent, nec divino afflatos spiritu tempestate nostra reperiri homines, qui Christi colloquiis perfruantur.</p>
<p>At si peccata non morte, sed venia digna purgatorio igni esse plectenda arbitrarentur, iustos etiam poenas dare non mirarentur. Item si servum, qui voluntatem domini sciens non adimplevit, teste veritate, multis vapolaturum non ignoraverit, hunc, qui Dei voluntatem noverat et implere distulit et si a noxis quibusque aliis fuisset immunis supplicia luere non statim pateretur? Alia ex parte rudem et insulsam eorum astutiam mirari satis non possum, qui cum Christum pro hominibus mortuum credant, eosdem homines alloqui eundem facile posse non credant, vehementiorique argumento Virginis Matris Angelorumque beatorumve hominum spirituum affatibus participes eosdem mortales homines non posse fieri. Animadvertendum eis profecto foret inferiora omnia per superiora gubernari, Dionysio etiam Aeropagita teste in libro <title>de Hierarchia caelesti</title> separatisque mentibus inferioris gradus et naturae, quibus hominum cura demandata est, per superiores mentes, quae iterum vel a supremis vel ab ipso Deo divina mysteria hauriunt, illuminari hominesque divino afflatos spiritu easdem revelationes accipere hominum multitudini, cum expedit, patefaciendas, sacrosancta haec divinitatis lex, quod ab eodem Dionysio libro <title>Caelestis Hierarchiae</title> edocemur ut per prima sequentia ad augustissimam lucem subvehantur, qui ignari procul dubio sunt divinarum litterarum, insolentis quoque et pervicacis ingenii. Nam in illis conspici datur divina mysteria non tantum per bonos, sed per scelestos homines et pseudoprophetas quandoque patefacta. Quid prohibet huic fidem habere qui et doctrina et tot virtutibus pollet, multaque iam futura quae nunc evenere praedixit, et hoc non somniculose testatus, sed asseveranter affirmans? Adde quod Aristotelis Philosophia his non reclamet et Platonica suffragentur, licet pro gravi testimonio nisi scripturae divinae auctoritatem non acceperim; sed extraria haec quandoque citare non absurdum est, ut malevolorum tela in auctores maiore vi quam venerint, revertantur.</p>
<p>Verum ad nosmetipsos iam redeundum est, quibus non tam moerendum est, quod talem amisimus, quam quod habuimus et habemus gratias agendum Regi, cui vivunt omnia; quippe qui mortalis vitae munere perfunctus diuque cum habitantibus cedat, quos luce non pauca perfuderat conversatus, inaccessibile et infinitum supernae patriae lumen iamiam ingrediens ineffabili divinitate nobis etiam in dies laturus opem sine fine fruetur.</p></div1>
<div1 type="epistola" n="Epistola de operibus litterariis">
<argument><p>EPISTOLA DE OPERIBUS LITTERARIIS IOANNIS FRANCISCI PICI ET IOANNIS PICI EIUS PATRUI, QUAE ET QUADRIENNIO ANTEA PRAEPOSTERE IMPRESSA FUIT, ET OMNIA NON CONTINEBAT OPERA. IOANNES FRANCISCUS LILIO SUO SALUTEM.</p></argument>
<p>Quoniam desideras ut meorum ordinem librorum enarrem tibi, morem geram; difficilem tamen eum ipsum ordinem inventu esse non ambigo, et si quibusdam voluminibus eorum, quae olim a me Wolphius extorsit et in Germania formis excudenda curavit, aliquem per epistolam ordinem indiderimus. Absolutus tamen ille non est, nec plane integer, nec omnium omnino librorum. Nam postea multos composuimus, quos diversis temporibus, diversis etiam ex causis elucubratos, (te in primis nosse opus est) diversis etiam in locis scriptos, nunc domi, nunc in expeditionibus et tumultibus etiam plusquam civilibus, et aliud post aliud volumen et scriptum et editum est, ut cohaerere ipsa inter se difficile te arbitrer iudicaturum. Quare si hunc ordinem tibi narrare velim, vereor ne eum ab omni esse remotum ordine iure comperias. Materias vero singulorum operum si sub examen revocavero, et ad instituendum in doctrinae studiis hominem, et ad summum quod est in literis evehendum aptavero, ordinem fortasse illa ipsa inter se opera quempiam, nec forte omnino vulgarem, videbuntur agnoscere. Dixi summum quod est in literis, non quod aut in me, aut ipsis in meis libris quicquam summum agnoscant; sed quia, Dei lumine super nos signato et identidem nostri affulgente oculis animi, in lectione optimarum literarum versatis, deprehenderim forte quid sit supremum illud et summum, idque ipsum aliis inter scribendum ingesserim. Nam quicumque doctrinae studiis addicunt sese, ut verum internoscatur a falso, Dialectica opus habent facultate. Qua de re usui illis esse possum, quinque de Logica institutione editis libris. Inde ad Philosophiam sese naturalem praeclara conferre solent ingenia; quo in genere composuimus <title>De appetitu primae materiae</title> librum, et librum quoque <title>De Elementis</title>. Ac praeterea <title>De Anima rationali in Aristotelem</title> scripsimus commentaria, et <title>De Imaginatione</title> volumen, de rebus autem Metaphisicis et Theologicis in defensionem Pici Patrui pro libro eius <title>De Uno et Ente</title> libellum edimus, et eius <title>Apologiam</title> a Petri Garsiae calumniis vindicavimus, librumque <title>Revelationum Hieronymi</title> a Samuelis Cassinensis impugnatione defendimus; pro quo etiam ab laqueo excomunicationis eximendo duos libros edidimus. Caeterum <title>De causis calamitatum nostrae tempestatis</title> librum scripsimus, in quo et inanes et pernitiosas cum vulgi, tum mathematicorum opiniones eliminavimus. Librum etiam <title>De Divina Providentia</title>, in quo primum, quid Aristoteles et Averrois decreverint narravimus, deinde quid nostri ea de re Theologi et sanctius et verius sanxerint, nostra quandoque intermiscentes ab eorum dogmatis non abhorrentia. Attamen quia possunt homines per inanem decipi Philosophiam, vel ei nimio plus incumbere, idcirco ut a minus utili studio avocentur, et ad id, quod in votis omnium literatorum debet esse, se totos vertant, duo <title>De Studio divinae et humanae Philosophiae</title> libri sequuntur. Quoniam vero ii fortasse minus subtiliter scripti videri potuissent, sex in <title>Examen vanitatis doctrinae gentium et veritatis Christianae disciplinae</title> libri editi sunt: quibus humana omnis sapientia ducitur in controversiam: quorum in librorum initiis potissimum et inter disputandum saepenumero, sed semper in finibus nostrae literas et dogmata Religionis afferimus. Sed ne magis confutasse falsa quam vera comprobasse reprehenderer, in eoque plus et operae et temporis posuisse quam in hoc ipso, scilicet, ut assererem nostra, <title>Theoremata de fide et ordine credendi</title> publicum arripuere. Verum quoniam Fides, nisi Amore nitatur, mortua dicitur esse, quatuor <title>De Amore divino</title> libri sese ingerunt alacres; quo cum pervenerit humani excursus ingenii, tum progredi non datur ultra, sed nec retrogredi quoque fas est. Verum usque morari, in ipsoque versari et consentaneum est et apprime necessarium. Amanti autem incumbit, ut ipsum conservet Amorem, ut sese in aliquo exerceat, ut caveat quae Amori possint officere: propterea non deerunt <title>Epistolarum varii generis</title> libri septem, si tamen inter <title>Epistolas</title> reponendi sunt <title>De imitatione ad Bembum libelli duo</title>.</p>
<p>Non deerit et opus aliud in novem dixtinctum volumina, cui titulus est <title>De rerum praenotione</title>, quibus vanae et noxiae praesensiones confutantur et verae ac religiosae comprobantur. Neque etiam deerit quaestio Parisiensi propemodum exarata stylo, in qua <title>De praesensionibus genethliacis</title> deque omni eiusmodi vanitate disputatur.</p>
<p>Libellum quoque eodem pene stylo edidimus tempore dissidii in Iulium Pontificem concitati, quo per conclusiones, seu mavis speculationes, aut theoremata nuncupare de suprema authoritate disserebatur: titulus est <title>Resolutio potestatis ecclesiasticae</title>, sed ei manum extremam nondum indidimus.</p>
<p>Ad haec <title>De imaginatione</title> libri ultima pars suffragabitur, ut vanae repelli phantasiae queant, et tres libri <title>De morte Christi et propria cogitanda</title>, quibus tam imaginatio quam mens et dirigi facile possit et erigi. Ac ne nimio timore, qui solet plerumque esse noxius, angatur vitae amatoriae deditus, regulas, quas pro extrudendis conscientiae scrupulis edidimus, ei profuturas facile coniectamur. Oratio item <title>De reformandis moribus ad Leonem Pontificem et Synodum Lateranensem</title> edita, omni hominum ordini et maxime Principibus viris commodo esse poterit.</p>
<p>Carmina praeterea <title>De expellenda Venere</title> heroico versu tibi dicata; quo in genere <title>De mysteriis coelitus in Germania lapsis</title> cecinimus; eodem item carmine octo <title>Hymni</title> editi sunt, quorum tres, qui sunt ad Trinitatem, ad Christum, ad Virginem, nostris quoquo commentariis expositi et elegiaco argumento quoquo modo aperti. Quinque alii Laurentio, Geminiano, Martino, Mariae Magdalenae, Antonio dicati sunt.</p>
<p><title>Adnotationes</title> praeterea <title>in sacra eloquia Veteris et Novi Testamenti</title> fecimus. <title>Adnotationes</title> item in <title>Leges civiles et pontificias</title>, non omnes, sed eas in quibus vel inventio, vel emendatio, vel clarior, uberior expositio, id ipsum mihi, ut probe fieri posset, suggessere. Haec adhuc sub incude tractantur. Sic et liber <title>De humana perfectione</title>, ubi continentur cognoscendi, volendi, agendi, si non omnino numerosissima, ac certe utilia, et futura (sic arbitror) grata bonis ingeniis theoremata.</p>
<p>Ad haec ad S. Franciscum et Angelum Custodem, et alium Coelites, hymnos carmine heroico scripsimus, qui aliis iuncti undecimum referunt numerum, duodecimum ad Paulum Apostolum meditamur hymnum. Atque ut illa omnia superiora, vel edita iam, vel proxime edenda sunt, ita adnotationes ipsae, viventibus nobis, fortasse nunquam exibunt, quoniam qui adnotandi et observandi finis erit, idem vitae futurus est.</p>
<p><title>Nostrorum</title> quoque <title>temporum historia</title> eadem lege premetur, quoniam non deerunt aetatis nostrae progressus, quorum gesta chartis commendemus; eoque libentius posteris edendae historiae relinquimus curam, quod non solent ita aestimari, Aristotele authore, et teste experientia, quae proxime ab oculis recessere gesta, si literarum monumentis referantur, ac ea quae aliquot antea saeculis evenere, sed cum exoletis et antiquatis nimium posthaberi; accedit quod qui vera scripturi sumus, offensam multorum sine ulla posteritatis utilitate facile contraheremus, quam quidem longa dies et praescribet et abolebit. Sed enim particulares quasdam historias olim scripsisse recordamur, idest <title>Vitam et mores Ioannis Pici patrui, et Hieronymi</title>, pro quo et adversus invehementem Samuelem unum et duos <title>De anathemate</title> libros edidimus, ut quae de Graeco vertimus in Latinum, et alia minoris curae monumenta praeteream. Si desiderio tuo fecimus in parte satis, gratum habeo, si minus, alium hunc ordinem per artes liberales et omnes humanae et divinae philosophiae partes diffusum intuere.</p>
<p>In Grammatica multa scripsimus in trium <title>Hymnorum commentariis</title>, sive de ea parte ratio habeatur, quae loquendi regulas tradit, sive de ea intelligas, quae in exponendis versatur authoribus, cum historiae aut locorum, aut gestorum, aut temporum solent enarrari, ut mittam quae peculiari et congruenti ordini rei Theologiae, de qua <title>Hymnos</title> cecinimus, aptantur. Scepticorum etiam rationes a nobis adversus Grammaticam relatae sunt et paraphrasi quadam expressae in tertio <title>Examinis de vanitate doctrinae gentium</title>. In eodem libro eorum et Philosophorum in Rhetoricam artem argumenta declaravimus, ac duo <title>De imitatione</title> libelli nostri etiam num pertinent ad Rhetoricam, et <title>Oratio</title> quoque <title>ad Pontificem et Synodum</title>, uti puto, non abhorret a praeceptis Rethorum.</p>
<p>In Dialecticis quinque adsunt libri Logicarum institutionum, quibus in libris Aristotelem et qui ab eo fluxere sum magna ex parte nec minori diligentia secutus. Contra Logicos vero et in secundo et in tertio <title>Examinis de vanitate doctrinae gentium</title> et Pyrrhoniis institutis multa disputantur. Et in quinto eiusdem operis contra libros posteriorum Analyticorum Aristotelis plurima exarantur, non iam ex Pyrrhoniis excursionibus, sed passibus ipso in Lyceo confectis.</p>
<p>In Arithmeticam, Geometriam, Musicam, Ephecticorum aliorumque armis Philosophorum, hoc est gentium, gentibus ipsis bellum indictum est.</p>
<p>In Astrologiam, quae pertinet ad motus dimetiendos, eadem in libro tertio <title>De vanitate gentium doctrinae</title> fit excursio, propriis non alienis velitibus, quamquam mihi Ioannes Picus patruus auxiliares copias subministravit. Seorsum vero in quaestione, stylo prope Parisiensi edita, de triplici Astrologia disseritur.</p>
<p>In quinto autem ex novem <title>De rerum praenotione</title> libris, ipsa Astrologia divinatrix, magno conatu reicitur, in quo etsi patruus mihi fuit auxilio, rependi tamen vices quoque modo, dum Lucii in eum Bellantii eo ipso in libro argumenta retudi.</p>
<p>In Philosophia naturali <title>De Appetitu primae materiae</title> secundum Parepateticos liber exstat, et alius <title>De Elementis</title>, non iuxta communiter philosophantium more, quorum opiniones sub examine revocantur, <title>De Anima rationali</title> commentaria in Aristotelem perscripta sunt. In tertio quoque <title>De Anima rationali</title> commentaria in Aristotelem perscripta sunt. In tertio quoque <title>De vanitate doctrinae gentium</title> scepticae in physicos et morales Philosophos argumentationes explicantur, et ad moralem quoque Philosophiam tam ultima libri <title>De Imaginatione</title> pars, quam <title>Regulae</title> adversus scrupolos et <title>Adnotationes in sacra eloquia</title> atque in <title>Leges civiles et pontificias</title> pertinebunt. In sexto vero eiusdem examinis per omnes ferme libros Aristotelis discurrens, quae Peripatetici vocant indissolubilia ipsius philosophi argumenta, ea posse dissolvi, (ni fallor) aperui, nec in naturalibus tamen modo libris, sed etiam in Metaphysica facultate, ad quam pertinere etiam potest <title>Defensio de Uno et Ente</title> pro Ioanne Pico patruo edita et <title>De Divina Providentia liber</title>, quamquam proprie magis ad nostram id pertinet Theologiam. Ad quam etiam multa spectant ex libris <title>De rerum Praenotione</title> et maxime ipsa <title>De Fide Theoremata</title>, ac ipsi quatuor <title>De Amore divino</title> libri, et tres <title>De morte Christi et propria cogitanda</title>, et duo <title>De studio divinae et humanae Philosophiae</title>: nam mores et ipsi divinos indipiscendos concernunt sicut et is quem inscripsi <title>De Imaginatione</title> et alius cui titulus est <title>De veris causis calamitatum nostrae tempestatis</title> et <title>Ad Pontificem Synodumque Lateranum oratio</title>, et liber <title>De humana perfectione</title> ad omnes fere literarias pertinens facultates.</p>
<p>Sunt etiam nonnulli, quos supra memoravimus, libri varia doctrina permixti, et maxime volumina epistolarum: in Theologia vero magis pura et antiqua magis <title>Adnotationes in sacra eloquia</title>; in ea vero, quae apud Parisios colitur, <title>Defensio Apologiae Ioannis Pici patrui</title> adversus Petri Garsiae calumnias, et quaestio <title>De Astrologia et Resolutio supremae potestatis ecclesiasticae</title> et alia nonnulla sparsim.</p>
<p>In iure autem civili et pontificio, praeter <title>Adnotationes</title>, duo extant <title>De excomunicatione</title> et unus inter exponendum caput quoddam Hilarii in <title>Decretis Pontificiis</title> repositum, cuius supra non memini; eius tamen materia summe theologica est.</p>
<p>Porro in historia <title>Nostrorum gesta temporum</title> et <title>Vita Ioannis Pici patrui</title> et <title>Hieronymi</title>; et praeter haec omnia carmina quoque theologica, quorum supra mentionem fecimus; item nonulla quae de Graeco vertimus in Latinum, <title>Iustini Martyris et Chrisostomi et Theofrasti</title>; atque haec ad annum aetatis nostrae, quam iam explevimus, quinquagesimum et humanae redemptionis vigesimum supra millesimum et quingentesimum.</p>
<p>Ioannis vero Pici patrui mei Opera te non puto ignorare, <title>Heptaplum</title>, <title>Apologiam</title>, <title>De Uno</title> etiam <title>et Ente</title> librum, quae fuerunt, dum vixit, edita. Post eius autem obitum a nobis instaurati sunt duodecim libri contra <title>Astrologiam</title> et <title>Epistolae</title> circiter quinquaginta et unica <title>Oratio</title>. Quae autem nondum instaurata haec habentur: <title>In Psalmos commentaria</title>, in quibus reficiendis assiduam operam impendimus, et multae quoque schedae fragmentorum, quae, si faverit Omnipotens, collecturum me spero, ne pereant.</p>
<p>Vale.</p></div1>
</body>
</text>
</TEI.2>
