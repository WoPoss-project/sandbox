<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>De dignitate et excellentia hominis (I-II)</title>
      <author>Giannozzo Manetti</author>
    </titleStmt>
    <extent>80 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000464</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Ianotii Manetti de dignitate et excellentia hominis</title>
        <author>Manetti, Giannozzo</author>
        <editor id="ed">Leonard, Elizabeth Riley</editor>
        <publisher>in aedibus Antenoreis</publisher>
        <pubPlace>Patavii</pubPlace>
        <date>1975</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CDD">
        <term>128 - UOMO</term>
      </keywords>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Correzione linguistica</item>
    </change>
    <change>
      <date>2004-09-27T00:00:00.000+02:00</date>
      <respStmt>
        <name>Marta Zanazzi</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-09-30T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1>
<head>PROEMIO</head>
<opener>
<salute>Ad Alfonsum clarissimum et gloriosissimum Aragonum regem Iannotii Manetti prefatio incipit feliciter</salute>
</opener>
<p>Vetus quedam, serenissime princeps, eruditorum virorum qui cogitationes suas litteris mandabant consuetudo fuit ut egregia laborum suorum opera ad principes scriberent. Quod eos duabus dumtaxat causis adductos fecisse existimabam: una ut ex inde illorum amor ac benevolentia bonis principibus innotesceret, altera ut operibus ipsis que dignis illorum principum nominibus dedicabantur maior propterea auctoritas proveniret. Ceterum mihi hanc laudabilem doctorum hominum consuetudinem nunc sequi et eorum vestigia imitari vel maxime cupienti due alie cause accedebant, quibus ego inductus et quasi compulsus, me ipsum ulterius continere non poteram quin novum quoddam opus nuper a me compositum, cuius titulus est <title>De dignitate et excellentia hominis</title>, cum omni reverentia tuo nomini perscriberem. Harum prima erat ut cunctas humani corporis et animi dotes et omnia totius hominis privilegia, tribus prioribus libris antea explicata, in dignissima et admirabili persona tua affatim convenire abundeque concurrere hac nostra prefatione ostenderemus. Que singillatim in presentiarum recenseremus, nisi ad te scribentes adulationis crimen timeremus, presertim cum id ipsum pluribus scriptorum nostrorum locis diligenter et accurate hactenus fecisse meminerimus. Unum tamen taciti preterire non possumus, cuncta hoc opere late copioseque tractata totiens certa ac vera videri nobis quotiens in singulares quasdam ac vere admirabiles et pene divinas persone tue dotes animum mentemque convertimus.</p>
<p>Secunda talis occurrebat: cum enim non multo ante florentini populi nomine legati et oratores Neapoli apud te commoraremur, factum est ut semel opusculum quoddam precipuum et egregium et magnis insuper laudibus et memoratu dignum cursim legeremus, quod a Bartholomeo Fatio, viro eruditissimo simul atque elegantissimo, de eadem materia Nicolao quinto, summo pontifici, scriptum et dedicatum fuerat. Unde cum non multo post folte ad grecam illam celeberrimam ac famosissimam turrim semel essemus atque pro humanitate tua prolixum quendam de studiosis atque eruditis hominibus sermonem simul haberemus, modo nescio quo evenit ut in particularem predicti opusculi mentionem incideremus. Quocirca paulo post benigne et perhumane quidem a nobis exegisti ut de eisdem rebus scribere vellemus tibique opus dedicaremus. Nos vero, qui maiestati tue in primis morem gerere et obsequi vel maxime cupiebamus, nihil nobis gratius fore respondere non dubitavimus quam ut tibi gratificari et famulari possemus. Ideo nos, ut nosti, libenter scripturos et opus tuo nomini dedicaturos hilariter iocundeque promisimus.</p>
<p>Unde cum paulo post scribere incoassemus ac pre brevitate temporis incoatum opus perficere et absolvere nequivissemus, rursus postea resumpsimus ac nempe multo prius absolvissemus, nisi repentinus Federici tertii, novelli imperatoris, in Italiam adventus nos quotidie aliquid describentes parumper retardasset. Nam nostre rei publice legati honorande coronationis sue causa Romam venimus, atque ibi tantum commorati sumus quoad ipse exinde recederet. Ex hac itaque legatione postea in patriam reversi ultimas demum predicto operi iam pridem incoato manus imposuimus, atque commemoratis causis adducti tuo nomini dedicavimus, ut certi pollicitationum nostrarum debitores tibi ceu vero illorum promissorum creditori tandem aliquando contracta debita solveremus.</p>
<p>Totum autem opus in quatuor libros non temere et fortuito sed singulari quadam et precipua consideratione divisimus. Nam cum primo singula queque que in corpore humano ac deinde in eius anima et in tota hominis persona aliquatenus apparebant diligenter et accurate consideraremus, non iniuria visum est nobis, tum pro maiori quadam rerum tractandarum dignitate, tum etiam pro certiori et planiori omnium cognitione, singularia illa singulis libris seorsum ac separatim oportunius et convenientius explicare.</p>
<p>Quocirca in primo de egregiis dumtaxat humani corporis dotibus, in secundo de precipuis quibusdam rationalis anime privilegiis, in tertio de admirabilibus totius hominis muneribus, quanto a nobis fieri potuit, diligentius et accuratius explicavimus. Que omnia cum tribus prioribus libris fecisse videremur, quartum insuper adhibere placuit, in quo ea confutaremus que a pluribus idoneis auctoribus de laudatione et bono mortis et de miseria humane vite conscripta fuisse intelligebamus, quoniam illa nostris quodammodo adversari et repugnare non ignoramus.</p>
<p>Verum ut hec nostra parva munuscula tibi gratiora viderentur, non nulla etiam partim in laudem maiestatis tue a nobis antea descripta, partim nomini tuo dedicata in uno et eodem volumine coartavimus, atque ad te summa cum devotione e Florentia usque Neapolim perferenda curavimus. Humiliter itaque rogamus ac suppliciter obsecramus ne hec nostra parvula munuscula ullatenus spernas, sed potius propterea gratanter accipias quesumus, quoniam a nobis maiestati tue nimirum deditissimis libentissime simul atque devotissime transmittuntur.</p>
</div1>
<div1>
<head>LIBER PRIMUS</head>
<opener>
<salute>Ad eundem eiusdem de dignitate et excellentia hominis liber primus incipit feliciter.</salute>
</opener>
<p>Cum igitur hoc nostrum quodcunque opus ab humano corpore feliciter incipere debeamus: ipsum vel ex limo terre et humo, unde hominem appellatum putant, vel potius, si Iosepho vernaculo Iudeorum historico credimus, ex rubea terra conspersa, que hebraice edon nuncupatur, ex quo adam euphonie causa paululum immutatum dictum esse arbitratur, quanquam eo illius lingue nomine homo significetur, in sacris litteris ab omnipotenti deo mirabiliter formatum fuisse legimus; quod ipse per rationalis anime creationem atque inspirationem divinitus vivificans ad contemplationem sui artificis erexit, ut optime simul atque elegantissime ingeniosus poeta his carminibus signasse visus est:
<quote rend="block">
<lg>
<l>pronaque cum spectent animalia cetera terram</l>
<l>os homini sublime dedit, celumque videre</l>
<l>iussit et erectos ad sidera tollere vultus.</l>
</lg>
</quote>
Unde Greci rectius et expressius antropon, quod sursum spectet, quam nos homines ab humo vel quam Hebrei adam ab adama appellasse et cognominasse videntur.</p>
<p>De perfecta igitur humane nature formatione diligenter et accurate indagari et investigare cupientes, quid duo excellentissima commemorandorum philosophorum et oratorum ingenia de hoc ipso senserint parumper videamus, ut quantum prestantes et excellentes homines, partim puris suis naturalibus constituti, partim superno lumine illustrati, in eo ipso valuerint, capere et intelligere possimus. Proinde propria dumtaxat Ciceronis ac Lactantii verba, ceteris omnibus omissis, in hoc loco ponere et in medium afferre curabimus.</p>
<p>Cicero namque, cum contra Epicurum hominem ab immortali deo factum fuisse contenderet, in secundo <title>De natura deorum</title> in hunc modum locutus est: “Cum tribus rebus animantium vita teneatur, cibo, potione, spiritu, ad hec omnia percipienda os est aptissimum, quod adiunctis naribus spiritu augetur. Dentibus in ore constructis manditur atque ab his extenuatur et demollitur cibus. Eorum adversi acuti morsu dividunt escas. Intimi autem conficiunt, qui genuini vocantur, que confectio etiam a lingua adiuvari videtur. Linguam autem ad radices eius herens excipit stomacus, quo primum illabuntur ea que accepta sunt. Hic oris utraque ex parte tosillas attingens palato extremo atque intimo terminatur, atque is agitationibus et motibus lingue cum depulsum et quasi detrusum cibum accipiat, depellit. Ipsius autem partes he que sunt infra, in quas id quod devoratur descendit, dilatantur; que autem supra contrahuntur. Sed cum aspera arteria (sic enim a medicis appellatur) ostium habeat adiunctum lingue radicibus paulo supra quam ad linguam stomacus annectitur, ea que ad pulmones usque pertineat excipiatque animam, ea qua eductus sit spiritus eademque a pulmonibus respiret et redeat, tegitur quasi quodam operculo, quod ob eam causam datum est ne, siquid in eam cibi forte incidisset, spiritus impediretur.</p>
<p>“Sed cum alvi natura subiecta stomaco cibi et potionis sit receptaculum, pulmones autem et cor extrinsecus spiritum adducant, in alvo multa sunt mirabiliter effecta, que constat fere e nervis. Est autem multiplex et tortuosa arcetque et continet sive illud aridum est sive humidum quod recipit, ut immutari et concoqui possit, eaque tum astringitur tum relaxatur, atque omne quod accipit cogit et confundit ut facile et calore quem multum habet in terendo cibo et preterea spiritu omnia concocta atque confecta in reliquum corpus dividantur. In pulmonibus autem inest raritas quedam et assimilis spongiis mollitudo ad hauriendum spiritum aptissima, qui tum se contrahunt aspirantes, tum se spiritu dilatant, ut frequenter ducatur cibus animalis quo maxime aluntur animantes.</p>
<p>“Ex intestinis autem alvo secretus a reliquo cibo succus ipse quo aluntur permanat ad iecur per quasdam a medio intestino usque ad portas iecoris (sic enim appellantur) ductas et directas vias que pertinent ad iecur eique adherent; atque inde alie pertinentes sunt per quas cadit cibus a iecore dilapsus. Ab eo cibo cum est secreta bilis eique humores qui e renibus profunduntur, reliqua se in sanguinem vertunt ad easdemque partes iecoris confluunt ad quas omnes eius vie pertinent. Per quas lapsus cibus in hoc ipso loco in eam venam que cava appellatur confunditur, perque eam ad cor confectus iam coactusque perlabitur. A corde autem in totum corpus distribuitur per venas admodum multas in omnes partes corporis pertinentes. Quemadmodum autem reliquie cibi depellantur, astringentibus se intestinis tum relaxantibus, haud sane difficile dictu est, sed tamen pretereundum est ne quid habeat iniucunditatis oratio.</p>
<p>“Illa potius explicetur incredibilis fabrica nature, nam que spiritu in pulmones anima ducitur, ea calescit primum ipso ab spiritu, deinde coagitatione pulmonum, ex eaque pars redditur respirando, pars concipitur cordis parte quadam quam ventriculum cordis appellant. Cui similis alter adiunctus est in quem sanguis ad iecorem per venam illam cavam influit, eoque modo ex his partibus et sanguis per venas in omne corpus diffunditur et spiritus per arterias. Utreque autem crebre multeque toto corpore intexte vim quandam incredibilem artificiosi operis divinique testantur.</p>
<p>“Quid dicam de ossibus, que subiecta corpori mirabiles commissuras habent et ad stabilitatem aptas et ad artus finiendos accomodatas et ad motum et ad omnem corporis actionem? Huc adde nervos, a quibus artus continentur, eorumque implicationem corpore toto pertinentem, qui sicut vene et arterie a corde tracte et profecte in corpus omne ducuntur. Ad hanc providentiam nature tam diligentem tamque solertem adiungi multa possunt, e quibus intelliguntur quante res hominibus a diis quamque eximie tribute sint. Que primum eos humo excitatos celsos et rectos constituit ut deorum cognitionem celum intuentes capere possent. Sunt enim ex terra homines non ut incole atque habitatores sed quasi spectatores supernarum rerum atque celestium, quarum spectaculum ad nullum aliud genus animantium pertinet.</p>
<p>“Sensus autem interpretes ac nuntii rerum in capite tanquam in arce mirifice ad usus necessarios et facti et collocati sunt. Nam oculi tanquam speculatores altissimum locum obtinent, ex quo plurima conspicientes fungantur suo munere, et aures cum sonum percipere debeant qui natura in sublime fertur, recte in altis corporum partibus collocate sunt. Itemque nares eo quod omnis odor ad superiora fertur recte sursum sunt, et quod cibi et potionis iudicium magnum earum est non sine causa vicinitatem oris secute sunt. Iam gustatus, qui sentire eorum quibus vescimur genera deberet, habitat in ea parte oris qua esculentis et poculentis iter natura patefecit. Tactus autem toto corpore equabiliter fusus est ut omnes ictus omnesque nimios et frigoris et caloris appulsus sentire possimus. Atque, ut in edificiis architecti avertunt ab oculis naribusque dominorum ea que fluentia necessario tetri essent aliquid habitura, sic natura res similes procul amandavit a sensibus.</p>
<p>“Quis vero opifex preter naturam, qua nihil potest esse callidius, tantam solertiam persequi potuisset in sensibus? Quod primum oculos membranis tenuissimis vestivit et sepsit, quas primum perlucidas fecit ut per eas cerni posset, firmas autem ut continerentur, sed lubricos fecit et mobiles, ut et declinarent siquid noceret et aspectum quo vellent facile converterent. Aciesque ipsa qua cernimus, que pupilla vocatur, ita parva est ut ea que nocere possint facile vitet, palpebreque, que sunt tegmenta oculorum, mollissime tactu ne delerent aciem, aptissime facte et ad claudendas pupillas ne quid incideret et ad aperiendas, idque providit ut identidem fieri posset cum maxima celeritate. Muniteque sunt palpebre tanquam vallo pilorum, quibus et apertis oculis si quid incideret repelleretur, et somno conniventibus, cum oculis ad cernendum non egeremus, ut tanquam involuti quiescerent. Latent preterea utiliter et ex excelsis undique partibus sepiuntur, primum enim superiora superciliis obducta sudorem a capite et fronte defluentem repellunt, gene deinde ab inferiore parte tutantur subiecte leviterque eminentes. Nasus ita locatus est ut quasi murus oculis interiectus esse videatur.</p>
<p>“Auditus autem semper patet, eius enim sensu etiam dormientes egemus, a quo, cum sonus acceptus est, ex somno excitamur. Flexuosum iter habet, ne quid intrare possit si simplex et directus pateret; provisum etiam ut siqua minima bestiola conaretur irrumpere, in sordibus aurium tanquam in visco inheresceret. Extra autem eminent que appellantur aures, et tegendi causa facte tutandique sensus et ne abiecte voces laberentur atque errarent priusquam sensus ab his pulsus esset. Sed duros et quasi corneos habent introitus multisque cum flexibus quod his naturis relatus amplificatur sonus. Quocirca et in fidibus testudine resonatur aut cornu, et ex tortuosis locis et inclusis referuntur ampliores. Similiter nares, que semper propter necessarias utilitates patent, contractiores habent introitus ne quid in eas quod noceat possit pervadere, humoremque semper habent ad pulverem multaque alia depellenda non inutilem. Gustatus preclare septus est, ore enim continetur et ad usum apte et ad incolumitatis custodiam. Omnisque sensus hominum multo antecellit sensibus bestiarum. Primum enim oculi in his artibus quarum iudicium est oculorum, in pictis fictis celatisque formis, in corporum etiam motione ac gestu multa cernunt subtilius. Colorum etiam et figurarum tum venustatem atque ordinem et, ut ita dicam, decentiam oculi iudicant, atque etiam alia maiora. Nam et virtutes et vitia cognoscunt: iratum, propitium, letantem, dolentem, fortem, ignavum, audacem, timidumque cognoscunt. Aurium item est admirabile quoddam artificiosumque iudicium, quo iudicatur et in vocis et in tibiarum nervorumque cantibus varietas sonorum, intervalla, distinctio et vocis genera permulta: canorum, fuscum, lene, asperum, grave, acutum, flexibile, durum, que hominum solum auribus iudicantur. Nariumque item et gustandi arte et tangendi magna iudicia sunt, ad quos sensus capiendos et perfruendos plures etiam quam vellem artes reperte sunt. Perspicuum est enim quo compositiones unguentorum, quo ciborum conditiones, quo corporum lenocinia processerint”.</p>
<p>“Ad usum autem orationis incredibile est, nisi diligenter attenderis, quanta opera machinata natura sit. Primum enim a pulmonibus arteria usque ad os intimum pertinet, per quam vox principium a mente ducens percipitur et funditur. Deinde in ore sita lingua est finita dentibus. Ea vocem immoderate profusam fingit et terminat, que sonos vocis distinctos et pressos efficit cum et ad dentes et ad alias partes pellit oris. Itaque plectri similem linguam nostri solent dicere, cordarum dentes, nares cornibus his qui ad nervos resonant in cantibus.</p>
<p>“Quam vero aptas quamque multarum artium ministras manus natura homini dederit. Digitorum enim contractio facilisque porrectio propter molles commissuras et artus nullo in motu laborat. Itaque ad pingendum, ad fingendum, ad sculpendum, ad verborum eliciendos sonos ac tibiarum apta manus est admotione digitorum. Atque hec oblectationis, illa necessitatis, cultus dico agrorum extructionesque tectorum”, et reliqua.</p>
<p>Atque hec Cicero de corpore humano ieiune et exiliter, ut Lactantio viro eloquentissimo, ut mihi vero hominii non diserto videri solet mirabiliter ac divinitus, elocutus est. Nunc de ipso Lactantio videamus, quem in libro <title>De opificio hominis</title> sic disserentem legisse meminimus:</p>
<p>“Cum igitur statuisset deus ex omnibus animalibus solum hominem facere celestem, cetera universa terrena, hunc ad celi contemplationem rigidum erexit bipedemque constituit, scilicet ut eadem spectaret, unde illi origo est. Illa vero depressit ad terram ut, quia nulla his immortalitatis expectatio erat, toto corpore in humum proiecta ventri pabuloque servirent. Hominis itaque solius recta ratio et sublimis status et vultus deo patri communis ac proximus originem suam fictoremque testatur.</p>
<p>“Eius prope divina mens, quia non tantum animantium que sunt in terra sed etiam sui corporis est sortita dominatum, in summo capite collocata tanquam in arce sublimi, speculatur omnia et contuetur. Hanc eius aulam non obductam porrectamque formavit ut in mutis animalibus sed orbi et globo similem, quod orbis rotunditas perfecte rationis est ac figure. Eo igitur mens et ignis ille divinus tanquam celo tegitur.</p>
<p>“Cuius cum summum fastigium naturali veste texisset, priorem partem, que dicitur facies, necessariis membrorum ministeriis et instruxit pariter et ornavit. Ac primum oculorum orbes concavis foraminibus conclusit, a quo foratu frontem nominatam Varro existimavit. Et eos neque minus neque amplius quam duos esse voluit quod ad speciem nullus est perfectior numerus quam duorum, sicut et aures duas, quarum duplicitas incredibile est quantam pulchritudinem preferat, et tamen pars utraque similitudine ornata est ut advenientes extrinsecus voces facilius colligantur. Nam et forma ipsa mirandum in modum ficta quod earum foramina voluit esse nuda et inobsepta, quod minus decorum et minus utile fuisset, quoniam simplicium cavernarum angustias pretervolare vox posset, nisi perceptam per cavos sinus et repercussu retentam foramina ipsa conveherent illis simillima vasculis quibus impositis solent angustiora impleri. Eas igitur aures noluit deus artifex mollibus pelliculis informare, que pulchritudinem demerent pendule ac flaccentes, neque duris atque solidis ossibus, ne ad usum inhabiles essent immobiles ac rigentes, sed quod esset eorum medium excogitavit ut eas cartilago mollior alligaret et haberent aptam simul et flexibilem firmitatem. In his audiendi tantum officium constitutum est sicut in oculis videndi. Quorum precipue inexplicabilis est et mira subtilitas quia eorum orbes gemmarum similitudinem preferentes ab ea parte qua videndum fuit membranis perlucentibus texit ut imagines rerum contra positarum tanquam in speculo refulgentes ad sensum intimum penetrarent”.</p>
<p>“Ineffabilis ergo divine providentie virtus fecit duos simillimos orbes eosque ita devinxit, ut non in totum converti sed moveri tamen et flecti cum modo possent. Orbes autem ipsos humoris puri et liquidi plenos esse voluit, in quorum media parte scintille luminum concluse tenerentur, quas pupillas nuncupamus, in quibus puris ac subtilibus cernendi sensus ac ratio continetur. Per eos igitur orbes se ipsa mens intendit ut videat, miraque ratione in unum miscetur et coniungitur amborum luminum usus”.</p>
<p>“Ut igitur oculi munitiores essent ab iniuria, eos ciliorum tegminibus occuluit, unde oculos dictos esse Varroni placet. Nam et ipse palpebre, quibus mobilitas inest (palpitatio vocabulum tribuit), pilis in ordine stantibus septum oculis decentissimum prebent, quarum motus assiduus incomprehensibili celeritate concurrens et videndi tenorem non impedit et reficit obtusum. Acies enim, id est membrana illa perlucens quam siccari et obarescere non oportet, nisi humore assiduo tersa pure niteat, obsolescit. Quid? Ipsa superciliorum fastigia pilis brevibus adornata nonne quasi aggeribus et munimentum oculis, ne quid superne incidat, et speciem simul prestant? Ex quorum confinio nasus oriens et veluti equali porrectus iugo utramque aciem et discernit et munit. Inferius quoque genarum non indecens tumor, in similitudinem collium levis exurgens, ab omni parte oculos efficit tutiores, provisumque est ab artifice summo ut, siquis forte vehementior ictus extiterit, eminentibus repellatur.</p>
<p>“Nasi vero pars superior usque ad medium solida formata est, inferior autem cartilagine adheret, mollita ut ad usum digitorum possit esse tractabilis. In hoc autem quamvis simplici membro tria sunt officia constituta: unum ducendi spiritus, alterum capiendi odoris, tertium ut per eius cavernas purgamenta cerebri defluant, quas ipse deus tam mirabili quam divina ratione molitus est, ut tamen hiatus nasi oris speciem non deformaret, quod erat plane futurum si simplex foramen pateret. At id veluti pariete per medium ducto intersepsit atque divisit, fecitque ipsa duplicitate pulcherrimum. Ex quo intelligimus quantum dualis numerus una et simplici compage solidatus ad rerum valeat perfectionem.</p>
<p>“Nam cum sit corpus unum, tamen totum ex simplicibus membris constare non poterat, nisi ut essent partes vel dextre vel sinistre. Itaque ut pedes duos et item manus non tantum ad utilitatem aliquam usumque vel gradiendi vel faciendi valent sed ad habitum decoremque admirabilem conferunt, sic in capite, quod totius divini operis quasi culmen est, et auditus in duas partes et visus in duas acies et odoratus in duas nares a summo artifice divisus est, quia cerebrum in quo sentiendi ratio est, quamvis sit unum, tamen in duas partes membrana interveniente discretum est. Sed et cor, quod sapientie domicilium videtur, licet sit unum, duos tamen intrinsecos sinus habet, quibus fontes vivi sanguinis continentur septo intercidente divisi ut, sicut ipso mundo summa rerum vel de simplici duplex vel de duplici simplex et gubernat et continet totum, ita in corpore de duobus universa compacta indissociabilem pretenderent unitatem.</p>
<p>“Oris quoque species et actus ex transverso patefactus quam utilis quamque decens sit enarrari non potest, cuius usus in duobus constat officiis: sumendi victus et eloquendi. Lingua intus inclusa, que vocem motibus suis in verba discernit, et est interpres animi nec tamen sola potest per se loquendi munus adimplere, nisi acumen suum palato illiserit, nisi adiuta vel offensione dentium vel compressione labiorum. Dentes tamen plus conferunt ad eloquendum. Nam et infantes non ante incipiunt fari quam dentes habuerint, et senes amissis dentibus ita balbutiunt, ut ad infantiam revoluti denuo esse videantur”.</p>
<p>“Atque ipsos, ne nudi ac restricti magis horrori quam ornamento essent, gingivis mollibus, que a gignendis dentibus nominantur, ac deinde labiorum tegminibus honestavit. Quorum durities, sicut in molari lapide, maior est et asperior quam in ceteris ossibus ut ad conterendos cibos pabulumque sufficeret. Labia ipsa, que quasi antea coherebant, quam decenter intercidit! Quorum superius sub ipsa medietate narium lacuna quadam leni quasi valle signavit, inferius honestatis gratia foras molliter explicavit. Nam quod attinet ad saporem capiendum, fallitur quisquis hunc sensum palato inesse arbitratur. Lingua est enim qua sapores sentiuntur, nec tamen tota, nam partes eius que sunt ab utroque latere teneriores saporem subtilissimis sensibus trahunt, et cum neque ex cibo quicquam neque ex potione minuatur, tamen inenarrabili modo penetrat ad sensum sapor eadem ratione que nihil de quacunque materia odoris decerpit.</p>
<p>“Cetera quam decora sint vix exprimi potest: deductum clementer a genis mentum et ita inferius conclusum, ut acumen eius extremum signare videatur leviter impressa divisio, rigidum ac teres collum, scapule velut mollibus iugis a cervice demisse, valida et substricta nervis ad fortitudinem bracchia, insignibus toris extantium lacertorum vigens robur, utilis ac decens flexura cubitorum.</p>
<p>“Quid dicam de manibus, rationis ac sapientie ministris, quas solertissimus artifex plano ac modice concavo sinu fictas, ut quid tenendum sit apte possit insidere, in digitos terminavit, in quibus difficile est expedire utrum ne species an utilitas maior sit? Nam et numerus perfectus ac plenus et ordo ac gradus decentissimus et articulorum parium curvatura flexibilis et forma unguium rotunda, concavis tegminibus digitorum fastigia comprehendens ac firmans, ne mollitudo carnis in tenendo cederet, magnum prebet ornamentum. Illud vero ad usum miris modis habile, quod unus a ceteris separatus cum ipsa manu oritur et in diversum maturius finditur, qui se velut obvium ceteris prebens omnem tenendi faciendique rationem vel solus vel precipue possidet tanquam rector omnium et moderator. Unde igitur etiam nomen pollicis accepit, quod vi et potestate inter ceteros polleat. Duos quidem articulos extantes habet, non ut alii ternos, sed unus ad manus carnem nectitur pulchritudinis gratia. Si enim fuisset e tribus articulis et ipse discretus, feda et indecora species ademisset manibus honestatem.</p>
<p>“Nam pectoris latitudo sublimis et exposita oculis mirabilem pre se fert habitus sui dignitatem. Cuius hec causa est, quod videtur hominem solumdeus veluti supinum formasse (nam fere nullum animal in tergum iacere potest), mutas autem animantes quasi afrona altero latere iacentes finxisse et ad terram compressisse. Idcirco illis angustum pectus et ab aspectu remotum et ad terram versus abiectum, homini autem patens et erectum, quia plenum rationis a celo date, humile aut indecens ess non debuit. Papille quoque leviter eminentes et fuscioribus ac parvis orbibus coronate non nihil addunt venustatis, feminis ad alendos fetus date, maribus ad solum decus, ne informe pectus et quasi mutilum videretur Huic subdita est planities ventris, quam mediam fere umbilicus non indecenti nota signat, ad hoc factus ut per eum fetus dum est in utero nutriatur.</p>
<p>“Sequitur necessario ut de internis quoque visceribus dicere incipiamus, quibus non pulchritudo, quia sunt abdita, sed utilitas incredibilis attributa est. Quoniam opus fuit ut terrenum hoc corpus succo aliquo de cibis et potibus aleretur (sic terra ipsa imbribus ac pruinis) providentissimus artifex in medio eius receptaculum cibis fecit. Quibus concoctis et liquefactis vitales succos membris omnibus dispartiret.</p>
<p>“Sed cum homo constet ex corpore et anima, id quod supra dixi receptaculum soli corpori prestat alimentum, anime vero aliam sedem dedit. Fecit enim quoddam genus viscerum molle atque rarum, quad pulmonem vocamus, eumque non in uteri modum finxit, ne effunderetur simul spiritus aut inflaret simul, ideoque plenum viscus effecit sed inflabile atque aeris capax, ut paulatim spiritum reciperet dum vitalis ventus per illam spargitur raritatem, et eundem rursus paulatim redderet dum se ex illo explicat. Ipsa enim vicissitudo spirandi respirandique tractus vitam sustentat in corpore.</p>
<p>“Quoniam ergo duo sunt in homine receptacula, unum aeris quod alit animam, alterum ciborum quod alit corpus, duas per collum esse fistulas necesse est, cibalem ac spiritalem, quarum superior ab ore ad ventrem ferat, inferior vero a naribus ad pulmonem, quarum natura et ratio diversa est. Ille enim qui est ab ore transitus mollis effectus est et qui semper clausus cohereat sibi sicut os ipsum, quoniam potus et cibus, dimota et patefacta gula, quia corporales sunt, spatium sibi transmeandi faciunt. Spiritus contra, qui est incorporalis ac tenuis, quia spatium sibi facere non poterat, accepit viam patentem, que vocatur gurgulio. Is constat ex ossibus flexuosis ac mollibus quasi ex anulis in cicute modum invicem compactis et coherentibus, patetque semper hic transitus. Nullam enim requiem meandi potest habere spiritus, quia is qui semper commeat demissa utiliter de cerebro membri portione cui uva nomen est velut occursu quodam refrenatur, ne aut teneritudinem domicilii cum impetu venientis, attracta pestilenti aura, corrumpat aut totam nocendi violentiam internis receptaculis perferat. Ideoque etiam nares breviter sunt aperte, que idcirco sic nominantur, quia per eas vel odor vel spiritus nare non desinit. Tamen hec fistula spiritalis non tantum ad nares, verum ad os quoque iter patet in extremis palati regionibus, ubi se colles faucium spectantes uvam tollere incipiunt in tumorem, cuius rei causa et ratio non obscura est. Loquendi enim facultatem nondum haberemus si sicut iter gule ad os tantum, ita et gurgulio ad nares tantum pateret. Aperuit igitur viam voci divina solertia ex illa fistula spiritali, ut posset lingua ministerio suo fungi et vocis ipsius inoffensum tenorem in verba concidere».</p>
<p>Cibi vero in alvum recepti et cum potus humore permixti, cum iam calore percocti fuerint, eorum succus inenarrabili modo per membra diffusus irrigat universum corpus et vegetat. Intestinorum quoque multiplices spire ac longitudo in se convoluta et uno tantum substricta vinculo, quam mirificum dei opus est! Nam ubi maceratos ex se cibos alvus emiserit, paulatim per illos internorum anfractus extruduntur, ut quicquid ipsis inest succi, quo corpus alitur, membris omnibus dividatur, et tamen ne qui forte obhereant ac resistant, quod fieri poterat propter ipsorum voluminum flexiones in se sepe redeuntes et fieri sine pernitie non poterat, opplevit ea intrinsecus crassiore succo, ut purgamenta illa ventris ad exitus suos facilius per lubricum niterentur. Illa quoque ratio subtillissima est, quod vesica, cuius usum volucres non habent, cum sit ab intestinis separata nec ullam habeat fistulam qua ex illis urinam trahat, completur tamen et humore distenditur. Id quomodo fiat non est difficile pervidere. Intestinorum enim partes que ab alvo cibum potumque suscipiunt patentiores sunt quam cetere spire et multo tenuiores. He vesicam complectuntur et continent, ad quas partes cum potus et cibus mixti pervenerint, fimum quidem crassius fit et transmeat. Humor autem omnis per illam teneritudinem percolatur, eumque vesica, cuius eque tenuis subtilisque membrana est, absorbet ac colligit ut foras qua natura exitum patefecit emittat.</p>
<p>“De utero quoque et conceptione, quoniam de internis loquimur, dici necesse est ne quid preteriisse videamur. Que quanquam in operto lateant, sensum tamen atque intelligentiam latere non possunt. Vena in maribus que semina continet duplex est paulo interior quam illud humoris obsceni receptaculum. Sicut enim renes duo sunt, itemque testes et vene seminales due in una tantum compage coherentes”. “Ipsum semen quidam aiunt ex omni corpore ad venam genitalium confluere”, et reliqua huiusmodi prosecutus, paulo post ita inquit: “Ego ipsorum genitalium membrorum nunc mirificam rationem poteram exponere nisi me pudor ab huiusmodi sermone revocaret. Itaque a nobis indumento verecundie que sunt pudenda velentur”.</p>
<p>“Quid relique corporis partes? Num carent ratione ac pulchritudine? Conglobata in nates caro quam sedendi officio apta et eadem firmior quam in ceteris membris ne, premente corporis mole, ossibus cederet. Item femorum deducta et latioribus toris valida longitudo quo facilius onus corporis sustineret, quam paulatim deficientem in angustum genua determinant, quorum decentes nodi flexuram pedibus ad gradiendum sedendumque aptissimam prebent. Item crura non equali modo ducta, ne indecens habitudo deformaret pedes, sed teretibus suris clementer extantibus sensimque tenuatis et firmata sunt et ornata.</p>
<p>“In plantis vero eadem quidem, sed tamen longe dispar quam in manibus ratio est. Que quoniam totius operis fundamenta sunt, mirificus eas artifex non rotunda specie, ne homo stare non posset neve aliis ad standum pedibus indigeret sicut quadrupedes, sed porrectiores longioresque formavit, ut stabile corpus efficeret planitie sua, unde illis inditum nomen est. Digiti et quidem totidem quot in manibus, speciem magis quam usum maiorem preferentes; ideo et iuncti et breves gradatim compositi, quorum qui est maximus, quoniam illum sicut et manu discerni a ceteris opus non erat, ita in ordinem redactus est ut tamen ab aliis magnitudine ac modico intervallo distare videatur. Hec eorum speciosa germanitas non levi adiumento nisum pedum firmat, concitari enim ad cursum non possumus, nisi digitis in humum pressis soloque nitentibus impetum saltumque capiamus”.</p>
<p>Atque hec omnia Lactantius de corpore humano mirabiliter profecto ac divinitus explicasse deprehenditur, et tamen ipse multa de industria pretermisisse confirmat, que usque adeo dubia et obscura esse videbantur, ut nemo eorum vim rationemque nisi fabricator ille omnipotentissimus clare et aperte perspicere potuisset.</p>
<p>Cum igitur ea superius enarrarimus, que de corpore humano duo divini homines et latine lingue illustratores perpetuis litterarum monumentis mandare non dubitarunt, reliquum est ut quid de eisdem rebus physici senserint, qui accuratam quandam humani corporis anatomiam scriptam reliquerunt, vel parumper videamus. Quoniam vero hec predicti corporis fabricatio ceteris animantibus longe dignior atque admirabilior esse videtur, non absurdum fore putamus si antequam ad membra particularia singillatim descendamus, aliqua memoratu digna de corporis nostri excellentia cunctorumque aliorum differentia breviter disseramus.</p>
<p>Corpus igitur nostrum, si diligenter et accurate proprias eius conditiones et non nullas precipuas qualitates consideraverimus, cum figura tum generali et universali magisterio, tum quoque necessaria quarumdam superfluarum partium carentia, tribus peculiaribus et egregiis dotibus cetera omnia multum admodum excellere ab aliisque differre distareque comperiemus.</p>
<p>Figura, ut de singulis pauca quedam brevissime referamus, ceterarum omnium nobilissima ita intuentibus apparet, ut de ea nullatenus ambigi dubitarive possit. Nam sic rigida et erecta est, ut cunctis aliis animantibus in terram pronis humique depressis quasi solus eorum omnium dominus et rex et imperator in universo terrarum orbe non immerito dominari ac regnare et imperare videatur. Cuius quidem erectionis et stature cum causas quereremus, quatuor dumtaxat apud physicos fuisse reperiebamus. Prima erat materie levitas, que, cum esset spumosa et aerea, presertim si cum ceteris animantibus compararetur, ab aliis causis adiuta in altum elevabatur. Secunda caloris magnitudo afferebatur; quippe humanum corpus eiusdem quantitatis animalibus ampliorem et intensiorem calorem habere perhibetur et creditur. Tertio loco forme perfectio accedebat; perfectissima enim humane intelligentie forma excellentissimam atque rectissimam figuram exigebat. Quarta ratione finis ostendebatur. Nam homo suapte natura ad intelligendum natus et institutus erat, in quo quidem eius proprio et peculiari officio nobilitas et excellentia visus et auditus, sensuum, ut ita dixerim, sensatorum ac sagacium, apprime sibi famulantur et serviunt, quod efficere nequaquam potuissent, nisi editum aliquem et eminentem locum positionibus suis obtinuissent. Cuius similitudinem in urbium oppidorumque presidibus et gubernatoribus prospicere et intueri licet, qui in altis magnarum turrium edificationibus arduisque arcium munitionibus urbanorum custodum habitacula construere et edificare consueverunt.</p>
<p>Circa secundam vero differentiam vel potius excellentiam considerandum est, quod pleraque animalia ad alicuius sive artis sive artificii participationem naturali quodam instinctu inclinata feruntur, quod in araneis et apibus atque hirundinibus et aliis quibusdam solertibus animantibus manifeste deprehenditur. Hoc autem rationale idcirco a natura ita factum itaque institutum esse creditur, ut ad cuiuslibet artis, non ad unius solius, perceptionem aptius habiliusque oriretur. Si enim homo ad certam quandam artem, ceu de araneis et apibus dicitur, a natura instructus accessisset, profecto quemadmodum illis animalibus contigisse videmus, ceteris pene omnibus exercitiis et professionibus caruisset.</p>
<p>At vero ei date et exhibite fuerunt manus, ut per huiusmodi non inanimata sed quasi viva instrumenta et, ut inquit Aristoteles, organorum organa, varia diversarum artium iam perceptarum opera et officia exercere et exequi posset. Quocirca multis superfluis et supervacaneis partibus, ut cornibus, rostris, aduncis unguibus, villosis pellibus, pinnis, et squamis, caudisque et huiusmodi deformitatibus, omnino caruisse existimatur et creditur.</p>
<p>Cum itaque de talibus humani corporis vel differentiis vel excellentiis pauca hec retulerimus, restat ut ad particularia eius membra breviter accedamus. Non enim in presentiarum id agimus ut cuncta illa referamus que Aristoteles et Albertus, summi philosophi, in suis illis preclaris et decantatis animalium voluminibus, nec ea insuper que Galienus et Avicenna, excellentissimi medicine artis auctores, in propriis ipsarum anatomiarum codicibus tradiderunt. Hanc humani corporis fabricationem supra quam dici potest admirantibus nobis et solemnem quandam ac divinam diversorum membrorum compactionem singulari admiratione sepenumero considerantibus, de ossibus primo, tanquam de necessariis quibusdam futuri edificii fundamentis, de extrinsecis deinde membris que sensibus patent, tertio de intrinsecis et occultis brevius, quoad fieri poterit, scribere ac referre placuit.</p>
<p>Cunctorum ossium que in toto corpore humano reperiuntur, ut omissis particularibus, ne forte in rebus superfluis nimis curiosi ac superstitiosi fuisse videremur, et universali quadam relatione contenti simus, partim velut quedam reliquorum membrorum fundamenta putantur, quoniam in his ceu in non nullis solidis fundamentis totum corpus constructum et fabricatum esse conspicitur. Qualia sunt dorsi spondiles, hec enim non aliter humani corporis cernuntur quam illud lignum alicuius navis esse videatur, quod in ea primum collocatur et ponitur. Partim vero ita existimantur velut si clipeus quidam ad tuitionem et protectionem militis cuiusdam accommodaretur. Qualia sunt cranei ossa. Partim insuper velut arma quedam perhibentur. Nam his ipsis quasi armis quibusdam propugnatores offendere ac ledere cupientes longe repelluntur. Cuiusmodi minuta quedam ossa comperiuntur, que a medicis sisamina nuncupantur. Partim denique velut columne et bases ad suspensionem et erectionem aliquorum membrorum institute videntur. Quale esse dicitur labde os, sic ad similitudinem greci illius caracteris nuncupatum? Quorum omnium quante et quales sint in corpore nostro utilitates variis necessitatibus condite, quoniam difficile dictu est et nimis supervacaneum esset, si singula queque prosequeremur, idcirco de industria pretermisimus, ad extrinseca membra celerrime ac brevissime festinantes.</p>
<p>Pedes, ut ab inferioribus incipiamus, homini movendi et ambulandi gratia dati sunt, ideoque ita instructi itaque fabricati esse cernuntur ut, si aliter facti fuissent, officio suo fungi nequaquam potuissent. Mirabilis profecto est eorum forma, admirabilior musculorum contextio, admirabilissima omnium digitorum inter se cum tanto decore distinctio et separatio. Quid de tibiis et cruribus, quid de genibus et coxis dicemus? Nonne hec omnia subtili quodam solertique artificio ita constructa ac sic vicissim compacta esse videmus, ut sponte sua moveri et reliquum corpus ferre ac sustentare facile queant?</p>
<p>De testiculis rursus ac pudendis, quanta solertia ad generandum instituta et procreata sint, explicare difficile foret. Quid insuper de ventre, umbilico, stomacho, thorace, ac pectore et intestinis sentiemus? Quid preterea de spatulis et brachiis, quid de cubitis et manibus, quid de renibus et nuca, quid denique de collo et gutture referemus? Nonne singula queque tanto ac tam mirabili opificio constructa et fabricata fuisse conspicimus, ut de deo humani corporis auctore nullatenus ambigere suspicarive debeamus?</p>
<p>De quibus singillatim non nulla memoratu digna scribere et litteris mandare voluissem, nisi nimiam orationis prolixitatem timuissem. Quod de industria vitavi, presertim cum plura doctissimorum et elegantissimorum hominum documenta superius a nobis recitata fuisse meminissem. Ceterum de capite, reliquis extrinsecis una cum pulmone et epate, splene et corde, intestinis et cunctis aliis interioribus omissis, quoniam id ipsum ceterorum membrorum nobilissimum et prestantissimum esse iure existimatur et creditur, non nulla excelsa et digna eius privilegia paulo accuratius et diligentius recensebimus.</p>
<p>Quocirca ante omnia singulares quasdam totius ipsius conditiones, precipuas deinde partium suarum qualitates parumper attingemus. Plura de capite nostro etiam atque etiam considerantibus nobis pre ceteris membris data ei et exhibita privilegia fuisse constabat. Primo namque ipsum nobiliori et excelsiori loco constitutum et collocatum, digniori deinde et ampliori figura ornatum, postremo maiori quantitate preditum extitisse conspiciebamus. Etenim ut de singulis pauca quedam brevissime simul atque verissime expediamus, nimirum superiorem ac supremum arcis locum ob sensus homini ad scientiam et intelligentiam famulantes obtinuisse perhibetur et creditur. Figure vero rotunde ac sperice, ita utrinque presse ut ante et retro aliqualiter tumidum, dextrorsum vero et sinistrorsum leviter planum cerneretur, ob cerebri magnitudinem ac necessariam quandam ventriculorum suorum distinctionem fuisse traditur. Talis quippe figura et ceterarum omnium capacissima est, et nisi in solo puncto, quemadmodum a mathematicis plane et aperte demonstratur, tangi nequaquam potest. Proinde ea ipsum figura preditum et ornatum apparuisse videmus, ut et cerebrum cum variis ventriculorum suorum distinctionibus caperet simul atque ab extrinsecis lesionibus tutaretur. Magnitudinis postremo et molis quantitas, preter aliqualem illius figure rotunditatem, ideo necessaria fuit ut et amplitudinem cerebri et que ab eo oriebantur venuste apteque complecteretur.</p>
<p>Decem preterea precipua et singularia in hoc nobilissimo atque dignissimo membro a medicis medicineque auctoribus considerata fuisse legimus, de quorum singulis, ceu de capillis et cute, de carne ac panniculo exteriori, de craneo, de duobus panniculis interioribus, de cerebro, de duobus item panniculis inferioribus, de rete insuper mirabili, et de osse pasillari, sic enim ab illis nuncupatur, quedam enarrabimus. Capilli, quanquam ex necessitate materie generati esse viderentur, quoniam caput est in arce, velut unicum quoddam et solum totius edificii caminum, quo omnes corporis vapores et fumi rediguntur, necessitate tamen finis ad extrinsecarum lesionum tuitionem ac protectionem referuntur. Cutis ob duas dumtaxat causas robusta ac grossa extitisse traditur, cum ut capilli in ea tanquam in tenaci quadam radice fortius figerentur, tum etiam quia honestum quoddam et solidum ossis et cerebri velamen erat, quoniam supra craneum nulli musculi extare et apparere cernuntur.</p>
<p>De carne in fronte, in temporibus, in mandibulis extrinsecus apparente nihil aliud brevitatis causa dicimus quam si de aliquo pulchro cooperimento ac velamine diceremus. Panniculus ille exterior ob tres presertim utilitates institutus et factus fuisse scribitur: primo ne craneum a cute et rursus cutis a craneo nullo mediante tangeretur; deinde ut craneum per hunc panniculum sentiendi vigorem perciperet ac sentiret, quo sine expers sensus et, ut ita dixerim, insensatum remansisset; postremo ut mediatore hoc panniculo dura mater a craneo suspenderetur Etenim hic panniculus ex nervis et ligaminibus generatur, que a dura matre per commissuras et poros cerebri extra craneum penetrare videtur.</p>
<p>Craneum os magnum cerebrum ipsum ab extrinseco penitus circumdans a medicis diffinitur, in cuius concavitate cerebrum, unde nervi ac sensus oriuntur, constitutum et collocatum esse confitentur et dicunt. Hoc autem unum et continuum ob multas ac diversas causas fieri non potuit. Nam si unum et continuum fuisset, profecto nullatenus ledi offendive valuisset quin lesio et offensio illa in totum non redundasset, ac per hoc ea continuatio sibi multum admodum obfuisset; deinde ut vapores plerunque ad caput ascendentes per varias iuncturas diversasque compages extra craneum expellerentur; postremo ut medicamentorum vires ac virtutes, quandocunque incumbente necessitate expediret, ad cerebri substantiam penetrarent.</p>
<p>Post craneum duo panniculi cooperientes ac velantes idcirco demonstrantur, ne eius mollities a duritie et soliditate cranei ullatenus tangeretur. Horum alter craneum ipsum sequitur, qui dura mater propter soliditatem ac duritiem appellatur. Pia deinde mater accedit, sic ob mollitiem et humiditatem dicta, que mollis idcirco facta fuit, ne sua mollitie cerebrum ledere valeret, et venas insuper quasdam contineret, a quibus cerebrum aleretur et nutriretur. Cuius quidem cerebri tres, anteriorem scilicet et intermediam ac posteriorem, principales partes esse contendimus, in quibus profecto sensus communis, ut vulgatioribus physicorum et medicorum verbis utamur, imaginativa, estimativa, atque memorativa facultas, quinque illi sensus interiores, tribus exterioribus pretermissis, admirabiliter profecto ac pene incredibiliter latere et contineri cernuntur. Quorum omnium quanta et quam mirabilis sit nervorum inter se contextio et vicissitudinaria quedam colligatio difficile dictu est, accommodatissimi namque, ut ita dixerim, loculi quinque illas intrinsecas per cunctas philosophorum scholas iam dudum celebratas commemoratasque virtutes tanto ac tam mirabili artificio complectuntur, ut hoc singulare ac particulare opificium nisi ab omnipotenti deo nullatenus fieri potuisse intelligatur. Qui quidem si optionem nature nostre largiretur ab eaque requireret, contenta ne esset suis integris nobilitatisque membris que ad formationem corporis pertinerent, an quicquam melius postularet, quid amplius quereret porro nescire atque ignorare confitemur. De panniculis inferioribus, de rete atque pasillari osse, reliquis tribus, ne nimii simus, deinceps dicere omittamus.</p>
<p>Que ergo compositio membrorum, que conformatio lineamentorum, que figura, que species quam humana pulchrior aut esse aut excogitari potest? Quod cum illi veteres sapientissimique homines animadverterent, deos in humana esse specie confiteri audebant. Quorum vestigia plerique ex nostris imitati, in quibusdam apostolorum ac martyrum ceterorumque sanctorum basilicis deum instar hominis idcirco pingi voluerunt, ut ad divinam contemplationem rudibus ignarisque hominibus aliquatenus opitularentur. Quapropter non defuerunt doctissimi ac sapientissimi viri qui, cum predicta omnia et alia huiusmodi humani corporis machinamenta diligenter et accurate contemplarentur, talem fabricationem instar mundi formatam et factam fuisse arbitrarentur, unde hominem a Grecis microcosmum, quasi parvum mundum, appellatum esse putaverunt.</p>
<p>Nec defuerunt etiam qui famosissimam illam et saluberrimam Noe archam, in qua parvas quasdam humani generis, quod iam pene totum primo et generali diluvio perierat, reliquias incolumes remansisse novimus, ex quibus reparati sumus, ad hanc perfectissimam humani corporis fabricam constructam fuisse propterea existimarent, quod propria sui ipsius longitudo a vertice usque ad vestigia sexies tantum habet quantum latitudo que est ab uno ad alterum latus et decies tantum quantum altitudo; cuius altitudinis mensura in latere a dorso ad ventrem reperitur seu si iacentem hominem supinum seu pronum metiaris: sexies tantum longus est a capite ad pedes quantum latus est a dextera in sinistram vel a sinistra in dexteram, et decies tantum quantum altus a terra. Proinde commemorata archa trecentorum in longitudine cubitorum, quinquaginta in latitudine et triginta in altitudine facta fuisse scribitur. Vir enim suapte natura prudentissimus et multarum quoque rerum experientia in tanta ac tam diuturna quingentorum annorum vita (nam hac eius etate generale illud diluvium universum terrarum orbem inundasse legimus) apprime edoctus et divino insuper quodam spiritu afflatus, cum hoc mirabile ac perfectum hominis opificium ab omnipotenti deo profluxisse et emanasse intelligeret, tale tanti auctoris supremique magistri exemplum sibi archam fabricaturo, archam, inquam, illam humani generis servatricem, quod ipse maximus eorum temporum propheta suis flagitiis facinoribusque periturum divinitus acceperat, non immerito ad fabricandum imitandumque proposuit.</p>
<p>Et quanquam multa de hoc corpore nostro hactenus dixisse meminerimus, unum tamen de humana facie ceteris forte mirabilius in calce huius primi libri taciti preterire non possumus. De quo, cum beatus Augustinus satis superque satis admirari non posset, quodam loco verba hec posuit: “Quis enim consulta ratione non viderit in hominum innumerabili numerositate et tanta nature similitudine, tam valde mirabiliter sic habere singulos singulas facies, ut nisi inter se dissimiles essent, nequaquam species eorum ab animalibus ceteris discerneretur? Et rursus, nisi inter se dissimiles essent, nempe singuli a ceteris hominibus haud quaquam discernerentur. Quos ergo similes confitemur eosdem dissimiles invenimus, sed multo mirabilior est consideratio dissimilitudinis, quoniam similitudinem natura comunis iustius exposcere videtur”. Illud vero ceteris omnibus mirabilius iure existimatur et creditur, quippe singula queque humani corporis membra tam subtili ratione ac tanta divine providentie solertia formata cernuntur, ut “tantumdem ad usus necessitatem quantum ad pulchritudinem valere” videantur.</p>
<p>Si quis igitur, ut hanc primam nostri operis particulam tandem aliquando concludamus, cuncta hec et generalia et particularia humani corporis privilegia precipuaque munera diligenter et accurate animadverterit, profecto ipsum ab omnipotenti deo idcirco egregie ac mirabiliter fabrefactum non iniuria fuisse censebit, ut dignum quoddam simul atque accommodatum rationalis anime receptaculum formaretur.</p>
<p>Unde, cum tales tantasque corporis nostri dignitates et excellentias esse videamus, haud quaquam mirari debemus, si antiquorum iustorum funera officiosa pietate curata sunt et exequie celebrate et sepultura provisa, quemadmodum ex pluribus veteris et novi testamenti exemplis luce clarius appareret, licet hoc totum humationis genus idcirco a plerisque philosophis contemneretur, quoniam nulla defunctorum hominum corpora ullo unquam tempore resurrectura arbitrabantur. Nam et “Tobias sepeliendo mortuos deum promeruisse teste angelo commendatur”, et “dominus noster die tertia resurrecturus religiose mulieris bonum opus predicat predicandumque commendat, quod unguentum pretiosum super membra eius effuderit, atque hoc ad eum sepeliendum fecerit. Et in evangelio etiam ii laudantur qui corpus eius de cruce acceptum diligenter atque honorifice tegendum sepeliendumque curarunt”. Et quod mirabilius videri debet, omnes patriarche et plerique prophete dum viverent propriis testamentis curam sepeliendorum et humandorum cadaverum suorum domesticis et posteris relinquebant.</p>
<p>Quod si animorum nostrorum vascula talia ac tam mirabilia esse videmus, ut de deo eorum auctore iure dubitare suspicarive nequeamus, quid de ipso animo peculiari quodam ac precipuo omnium rerum thesauro dicemus? An usque adeo hebetes et obtusi erimus, ut de divino humanarum animarum auctore titubemus, cum de hominum corporibus, certis earum vasculis ac receptaculis, id ipsum plane et aperte sentiamus? Quod sequenti libro, quantum parva ingenii nostri facultas efficere conarive poterit, quemadmodum ab initio promisimus, paulo latius et uberius explicabimus.</p>
</div1>
<div1>
<head>LIBER SECUNDUS</head>
<p>Vellem nobis, nunc de anima humana breviter conscripturis, tantum ingenii facultatis et eloquentie dari, si optata fierent, ut in hac tam obscura et tam abstrusa materia, de qua philosophi varia et inter se diversa ac pene contraria scripsisse comperiuntur, non nulla precipua et singularia in medium afferre possemus. Sed quoniam tantam in rebus ipsis difficultatem inesse latereque conspicimus, ut Cicero, romane eloquentie princeps, cum de anima dissereret ac quid foret in preclaro illo <title>Tusculanarum disputationum</title> dialogo diligenter et accurate perscrutaretur, magnam quandam de eius origine, loco, et qualitate dissensionem fuisse describat, et Lactantius quoque, vir doctissimus atque elegantissimus, cum de eisdem conditionibus in commemorato <title>De opificio hominis</title> opusculo investigaret, in hunc modum scribens dixisse deprehenditur: “Quid autem sit anima nondum inter philosophos convenit nec fortasse conveniet”, idcirco omnibus, quemadmodum dicitur, animi et corporis viribus aliqua fortasse non indigna maiestatis tue lectione referre et explicare conabimur.</p>
<p>Proinde ad perfectam et veram eius definitionem, quoad fieri poterat, anhelantes, veterem Aristotelis morem in rebus seriis ac gravibus prosequi imitarique decrevimus: qui in omnibus fere libris suis ea antea recitabat que a prioribus philosophis de illis rebus dicebantur, de quibus ipse disserere et disputare contendebat; eorumque postea opiniones singillatim confutabat. Atque hec omnia ideo faciebat, ut quid ipse sentiret, quando cum ceteris compararetur, facilius et clarius appareret. Nos igitur certa quedam et solida tanti viri vestigia in recitandis dumtaxat opinionibus antiquorum breviter imitabimur. Non enim ita arrogantes itaque impudentes neque sumus neque videri volumus, ut in tot et tantis occultarum rerum difficultatibus nostram sententiam explicaremus; sed postquam ea ipsa recitarimus, recitataque leviter confutarimus, que philosophos suis puris naturalibus constitutos conscripsisse percepimus, ad nostros theologos, quibus hec et cetera huiusmodi nature mysteria divinitus revelata fuisse constabat, tanquam in unicum humane salutis portum magna iactati tempestate confugiemus.</p>
<p>Cum autem non nullos doctissimos simul atque elegantissimos viros, precipue Ciceronem ac Lactantium, animum ab anima ita inter se differre voluisse intelligamus, ut altero vivere, altero vero sentire et sapere significaretur, quoniam satis superque satis esse arbitramur ut magnis tam arduarum rerum difficultatibus opprimamur, de nomine minime laborandum fore censemus. Unde quanquam utroque, ut suis locis aptius et accommodatius fieri posse videbitur, pro eodem uteremur, ‘animam’ tamen quam ‘animum’ propterea crebrius frequentare maluimus, quoniam catholicos doctores nostros, sive ex hebrea sive ex greca sacras scripturas in latinam linguam convertentes sive aliter quomodolibet explanantes, eo verbo semper usos fuisse comperimus. Quorum nos veneranda ac sacrosancta vestigia tantummodo observare et imitari constituimus, licet gentiles philosophi plerumque ‘animum’, raro vero ‘animam’ posuerint.</p>
<p>Thales Milesius, ut ab antiquioribus ordiamur, quem in numero illorum septem celebratorum sapientum Romulo regnante extitisse ac primum in philosophia claruisse manifestum est, quanquam de anima particularem quandam mentionem nequaquam fecisse memoretur, cum tamen aquam omnium rerum principium fuisse existimaret atque exinde cuncta mundi elementa ipsumque mundum et quecunque in eo gignerentur oriri et nasci opinaretur, animam ab aqua sicut cetera originem trahere eius opinio iure censenda est. Anaximander, eius auditor, non ex aqua ut magister sed ex suis principiis infinitis omnia produci et progredi asserebat. Cui Anaximenes succedens infinitis illis preceptoris sui principiis aerem adhibuisse perhibetur. Anaxagoras, eius discipulus, preter generalem quandam de initiis rerum ex similibus inter se particulis opinionem de anima disserens, rem se ipsam moventem esse et dixit et sensit. Diogenes, alter Anasimenis auditor, eam quemadmodum cetera ad aera unum omnium principium retulisse scribitur.</p>
<p>Leucippus et Democritus, athomorum, hoc est levium et individuorum corpusculorum, auctores et principes, ex quibus omnia confici volebant, animam nihilominus calorem et ignem quendam esse arbitrabantur. Heraclitus, cognomento Scotinos quoniam de natura rerum ita obscure scripsisse videbatur, ut illius temporis philosophi perplexas eius sententias vix sudantes intelligere potuissent, eam ipsam vaporem subtilissimum censebat. Empedocles, qui de rebus naturalibus grecis carminibus scripsisse laudatur, quemadmodum apud nos Lucretium latine fecisse novimus, si Ciceroni credimus, animam esse dicit cordi suffusum sanguinem. Si vero potius Aristoteli adheremus, ex elementis eam facit, Hippias sophista aquam, Critias autem illam sanguinem definivit. Archelaus, Anaxagore auditor, sive ex similibus sive ex dissimilibus inter se particulis omnia quecunque essent et mentem et animum constare arbitratus est. Zenoni Stoico animus ignis videtur; quem Aristoxenus, musicus idemque philosophus, harmoniam ut in cantu et fidibus, Pythagoras vero ac Xenocrates, Platonis auditor, numerum se ipsum moventem putaverunt.</p>
<p>Socrates, Archelai discipulus, omissis naturalium rerum difficultatibus, quoniam eas academicorum more nullatenus sciri cognoscive posse autumabat, ac propterea de anima quid esset nihil perscrutatus, sese ad moralis philosophie studia converterat, eam tamen immortalem et perpetuam esse describit, quemadmodum et Alcmeon nescio quis et Pherecides Syrus antea tradiderant. Hunc Socratem Plato, celeberrimus eius discipulus, postea secutus, quamvis omnium philosophorum disertissimus haberetur, de anima tamen obscura quedam ac mctaforis tropisque refercta pluribus librorum suorum locis ita locutus est, ut vix intelligi potuerit, ac pleraque in eum librum congessit cui titulus est <title>De immortalitate animorum</title>; ex quibus eam potius suis quibusdam persuasionibus immortalem fore quam quid propriis descriptionibus esset haurire et augurari valeamus. Quod Cicero eo loco maxime sensisse videtur ubi verba hec posuit: “Quid tibi ergo opera nostra opus est? Num eloquentia Platonem superare possumus? Evolve diligenter eius eum librum qui est de animo; amplius quod desideres nihil erit”. Et paulo post ita subdit: “Feci me hercule et quidem sepius, sed nescio quomodo evenit, dum lego assentior; cum posui librum et mecum ipse de immortalitate animorum cepi cogitare, assensio illa omnis elabitur”. Ex pluribus tamen eius dictis deprehendi et elici potest eum idem sensisse quod Pythagoram et Xenocratem vel de substantia, quemadmodum ab Alberto philosopho traditur, vel de numero se ipsum movente paulo superius intellexisse diximus.</p>
<p>Nec defuerunt etiam qui eam ipsam cor esse opinarentur, ex quo plerique homines excordes, vecordes, concordesque dicebantur. Aristoteles insuper, cum hec omnia que ab antiquioribus de anima ferebantur frivola et pene inania esse animadverteret, quoniam cuncte fere eorum opiniones ad res corporeas referri videbantur, preter elementa quibus hec corpora constare non dubitabat, pretermissis duabus aliis eius definitionibus, quintam naturam esse voluit unde humana anima conficeretur (quam greco et tunc novo, sed nunc iam dudum per omnes philosophorum scholas celebrato, nomine entelechiam appellavit), non quasi continuatam, ut ait Cicero, motionem et perennem sed potius spiritalem quandam humani corporis perfectionem, licet ipse pluribus verbis inter definiendum uteretur, quemadmodum Avicenna et Averois exponere et explanare videntur. Varro denique, etsi divinarum et humanarum rerum peritissimus putaretur, quid tamen esset anima definire volens, eam aerem quendam ore conceptum, in pulmone defervefactum, in corpore temperatum, et inde in totum corpus diffusum esse terminavit. Seneca vero substantiam incorpoream rationis participem credebat.</p>
<p>Contra quos omnes (Aristotele, cum ob dignam tanti philosophi venerationem tum ob subtilem quandam ac veracem eius, licet non perfectam et ex omni parte absolutam, determinationem, semper excepto) dicendum breviter existimamus. Nam quemadmodum nos, de deo rebusque celestibus ac divinis animadvertentes, magis quid non sit quam quid sit unum quodque dicere et excogitare possumus, ita de anima humana considerantes, eadem propemodum credere et existimare debemus, presertim cum in omnibus obscuris rebus multo facilius falsa convinci quam vera inveniri posse videamus.</p>
<p>Ad levem vero illam predictarum opinionum confutationem quam nos facturos esse prediximus ea plurimum conferre ac satisfacere putavimus que Ciceronem partim in <title>Tusculanis disputationibus</title> conscripsisse, partim etiam in <title>Consolatione</title> sua posuisse meminimus; cuius verba, quoniam nobis summopere placuerunt et ad nostrum propositum apprime valere videbantur, in hoc loco ponere et hic scribere curavimus. Sic enim ait: “Animarum in terris nulla origo est, nam nihil est in animis mixtum ac concretum aut quod ex terra natum ac fictum esse videatur, nihil humidum quidem aut flabile aut igneum; his naturis nihil est quod vim memorie, mentis, cogitationis habeat, quo et preterita teneat et futura prevideat et complecti possit presentia, que sola divina sunt, nec invenimus unde ad hominem venire possint nisi a deo”, et reliqua.</p>
<p>Aristoteles quippe, vir sapientissimus, intelligentiam, voluntatem, memoriam, naturalia quedam et communia humanarum animarum munera, nisi mediantibus illis quorum propria dona esse videbantur nullatenus provenire posse excogitavit. Itaque omnia elementa (licet sola terra ab anima iuxta veteres philosophorum traditiones, eo ipso recitante, separaretur) et non modo elementa sed cuncta queque corporea a spiritali eius natura merito distinxisse et segregasse laudatur. Hanc egregiam supradictarum pene omnium opinionum confutationem Cicero ab Aristotele magistro, sic enim eum quodam loco appellare non dubitavit, ex secundo <title>De anima</title> sumpsisse et accepisse creditur. In quo quidem libro, cum ille vere philosophie princeps anime essentiam, sic enim interpretari placuit quod Greci usiam dicunt, quamvis eo verbo Latini veteres minime uterentur, paulo accuratius perscrutaretur quam ceteros philosophos antea fecisse constaret, eam corpoream esse non posse plane et aperte et vidit et sensit. Itaque cuncta corpora sua cogitatione transcendens atque optimum quiddam perfectumque non iniuria oportere existimans, ipsam in genere substantie ponere et collocare constituit, nec materiam, quam philosophi substantie appellatione censebant, sed formam, et non cuiuslibet corporis sed talis utique quale humanum corpus dicimus formam esse declaravit et voluit. Quo facto, cum de eius potentiis postea dissereret atque intellectivam tanquam perpetuam a reliquis corruptibilibus separaret, prioribus definitionis sue particulis ita adhibuisse et adiecisse videtur, ut animam humani corporis rationalem atque immortalem et incorruptibilem formam plane et aperte diffiniret.</p>
<p>Si autem circumscriptos naturalis philosophi, qualem se ipsum esse profitebatur, limites transgredi et transcendere voluisset (vide quid homini tribuam) ab omnipotenti deo ex nihilo mirabiliter, ut arbitror, creatam fuisse adiecisset. Quod si fecisset, nimirum cunctis nature legibus et omnibus quoque naturalium philosophorum decretis ac dogmatibus repugnasset, quibus ex nihilo aliquid fieri posse negabatur, ac propterea animam humani corporis immortalem et incorruptibilem formam, rationis et intelligentie capacem, ex nihilo a deo creatam verissime ac perfectissime diffinisset. Huiusmodi enim vera vel definitio vel potius descriptio ex sacris catholicorum doctorum sententiis elici posse existimatur et creditur, quanquam talia suapte natura abstrusa et obscura in tenebris latere videantur, quo humane mentis acies invalida penetrare non potest, nisi iam superno lumine illustraretur, quemadmodum optimis illis ac sanctissimis viris contigisse novimus, quorum sententias in presentiarum haurire et explanare contendimus.</p>
<p>Nam ex uno homine quem primum a deo secundum sacras scripturas conditum fuisse legimus, et ideo grece expressius protoplastus appellatur, contra falsas philosophorum de eternitate mundi sententias genus humanum in hunc modum sumpsit exordium. Moyses enim, omni sapientia Egyptiorum eruditus ac primus et maximus eorum prophetarum qui prophetias suas litteris mandabant, cum se se a sensibus revocare cuperet, in vastas Ethiopie solitudines peragrare non dubitavit, ubi, cunctis secularibus negotiis pretermissis ac neglectis, ad altissimarum dumtaxat et divinarum rerum meditationem animum mentemque convertit. In quo quidem ita omnipotenti deo placuisse creditur, ut eum non per enigmata aut per somnia obscurasque visiones instar ceterorum prophetarum sed facie ad faciem videre et intueri ac plura et stupenda miracula facere meruerit, quemadmodum sacre littere plane et aperte asserere testificarique videntur.</p>
<p>Talis igitur Moyses per hunc modum divino spiritu afflatus, nec humane sapientie nec secularis philosophie professor sed potius idoneus quidam divinorum operum testis et assertor, <title>Pentatheucum</title> suum sic incipere ausus est: “In principio creavit deus celum et terram”, ac reliqua usque ad integram et absolutam cunctorum brutorum productionem. Deinceps prosecutus, tandem: “Faciamus, inquit, hominem ad imaginem et similitudinem nostram”, que quidem verba, secundum certam quandam et unicam omnium theologorum explanationem, non ad corpus sed ad animam tantummodo referuntur. Nam “Quid est deus qui ita dixit, caro an spiritus? Non caro utique sed spiritus, cui similis caro esse non potest quia ipse incorporeus et invisibilis est; caro autem et comprehenditur et videtur”.</p>
<p>De qua quidem re, etsi multa immo pene infinita esse videantur que de ea subtiliter queri et investigari soleant, animam tamen non a parentibus et ex traduce, ut theologico verbo utamur, instar corporum processisse, quemadmodum quidam heretici et in primis Apollonius nescio quis falso opinabantur, sed a deo ex nihilo factam in lucem prodisse ita existimamus et credimus, ut de eo ipso ullatenus dubitare et ambigere nequeamus. Cui quidem sententie (vero enim omnia consonant) cuncti fere sacrarum litterarum explanatores catholicique doctores adherere et assentiri perhibentur. Unde eius quasi materiem, quam nullam fuisse manifestum est, nequaquam querere et investigare debemus. Non enim tale quiddam esse scimus sicut terram humani corporis materiam extitisse dicimus, e cuius limo vel humefacto pulvere fingeretur.</p>
<p>Ex quo Iudeorum et Arrianorum stultam opinionem falsam esse convincitur, qui verba illa ‘faciamus’ et ‘nostram’ dei ad angelos fuisse putant. Non enim sive imaginem ad formam sive similitudinem ad naturam referant, ut sunt varie de hac re theologorum nostrorum sententie, ceteris predictorum verborum explanationibus pretermissis, que pene innumerabiles afferuntur, parum attendisse ac considerasse videntur, quonam modo iure fieri potuerit ut creationis operatio, que ad solum creatorem pertineret, qui usque adeo omnipotens est, ut ex nihilo cuncta facere ac creare valuerit, angelis tribueretur communicareturque, quos creaturas esse constabat. Quod si fuisset, utique creature simul atque creatores plane et aperte apparuissent. Si vero quam illud absurdum et quam impossibile esset aliquatenus excogitassent, profecto nunquam in tantum ac tam evidentem errorem incidissent. Neque etiam eandem imaginem ac similitudinem dei et angelorum esse non potuisse animadverterunt. At si creationis operatio cum angelis communis extitisset, nunquid imago et similitudo deo et angelis communis esse potuisset? Tantum enim abest ut angeli in potestate ac maiestate deo pares esse videantur, ut ipsos ab eius natura maxime ac longissime abesse sentiamus.</p>
<p>At vero propheta ille supremus non temere sed potius mirabiliter sentiens ac supra humanum modum se se inter contemplandum attollens, ut quandam divinarum personarum distinctionem latentem et occultam paucis verbis, quoad fieri poterat, planius et apertius explicaret, in creatione anime pluraliter loqui et enuntiare non dubitavit. Quod et antea fecerat, quando “in principio creavit deus” eloyn hebraice dixerat, non temere et fortuito plurali nomine usus, cum in ceteris cunctarum rerum et animalium productionibus semper deum singulariter dixisse meminisset. Quod ad precipuam quandam et egregiam animarum excellentiam vel maxime pertinere et spectare cognoscitur, ut omnes divine persone ad solam earum creationem expresse fuisse videantur. Nec his adhuc contentus, postquam deus creavit homines, “Benedixit – inquit – illis” eosque omnium rerum productarum dominos universique terrarum orbis reges imperatoresque constituit. Et ut maiorem ipsarum animarum prestantiam dignitatemque monstraret, tandem in hunc modum secure intrepideque adiecit: “Formavit dominus deus hominem de limo terre et inspiravit in faciem eius spiraculum vite”, et reliqua. “Dominus – inquit – deus”, hoc est illud ineffabile nomen quod grece tetragrammaton appellatur ac propria eius ipsius essentia significatur. Sic enim hoc loco quam substantiam dicere maluimus et usque adeo ab Hebreis observatur et colitur ut, quemadmodum sacris caracteribus venerandis eorum codicibus expressum et scriptum sit, nisi summis dumtaxat sacerdotibus quotannis semel et in sanctis sanctorum pronuntiari explicarique non liceat. Quod attendentes Manichei, perversi et acuti heretici, verba illa ita interpretabantur, ut animas de substantia dei factas esse affirmarent. In qua quidem opinione Euripides poeta una cum quibusdam philosophis fuisse traditur.</p>
<p>Verum enimvero quid nos de theologis nostris dicemus, quandoquidem secundum poetas et philosophos humanas animas e celis in terras descendisse intelligimus? Quod Virgilius his versibus ostendit:
<quote rend="block">
<lg>
<l>Igneus est ollis vigor et celestis origo</l>
<l>Seminibus quantum non noxia corpora tardant</l>
<l>Terrenique hebetant artus moribundaque membra.</l>
</lg>
</quote>
Id ipsum a Lucretio poeta predictum fuisse constat, ita canente:
<quote rend="block">
<lg>
<l>Denique celesti sumus omnes semine oriundi,</l>
<l>Omnibus ille idem pater est.</l>
</lg>
</quote>
Et Hermes quoque ille ob excellentiam suam cognomento Trimegistus, quod grece Mercurium ter maximum significat, hominem et a deo et ad dei similitudinem factum esse non ignoravit, quando humanam formam theoidem, hoc est deo similem, appellare et nuncupare non formidavit. Hunc Platonem postea secutum eodem greco verbo usum fuisse legimus. Cicero etiam pluribus locis hominibus nihil mente melius, nihil prestantius, nihil denique divinius ab omnipotenti deo dari potuisse testatur.</p>
<p>Sed, ut alia multa omittamus que a plerisque catholice ecclesie doctoribus circa huiusmodi geneseos auctoritatem adducuntur, his beati Augustini verbis ad veram quandam et brevem commemoratarum divinarum sententiarum explanationem contenti erimus. Qui quidem, cum per totum septimum et octavum librum <title>Super genesim ad litteram</title> de animarum dignitate plura copiosissime quesivisset atque elegantissime disputasset, longis tandem disputationibus defessus, in calce eiusdem codicis de anima, quam deus homini in faciem eius sufflans inspirasse dicitur, nihil se nisi hoc solum confirmare testatur, quod sic ex deo erat ut substantia dei non esset, et sic incorporea ut non esset corpus, sed spiritus non de substantia dei genitus nec de substantia dei procedens, sed factus a deo, nec ita factus ut in eius naturam natura ulla corporis vel rationalis anime verteretur; unde ex his ac ceteris huiusmodi de nihilo factam ac creatam esse concluditur.</p>
<p>Fecit igitur deus hominem ad imaginem et similitudinem suam; talem quippe illi animam creavit qua, ratione et immortalitate, intelligentia ac memoria et voluntate predita, ceteris omnibus animalibus prestaret ac dominaretur. Hanc nostram, immo potius catholicam et, ut ita dixerim, theologicam, ipsius anime definitionem veram ac perfectam idcirco esse contendimus, quoniam ipsam cum ex ante dictis Moysaicorum verborum explanationibus, tum etiam ex pluribus aliis sanctorum virorum et maxime Ambrosii et Gregorii, Damasceni ac Remigii descriptionibus hinc inde conflantes breviter compilavimus.</p>
<p>Cum itaque eam substantiam et formam incorpoream et a deo ex nihilo creatam ex his que diximus antea probaverimus, reliquum est ut non nulla de ipsius immortalitate in medium adducamus. Quo facto, de tribus suis naturalibus potentiis superius commemoratis pauca quedam brevissime referemus. Ad certam igitur quandam et indubitatam animarum immortalitatem graviter secundum dignitatem rei procedere et progredi cupientes, primo hoc ipsum non nullis rationibus et argumentis ac persuasionibus ostendemus, quibusdam deinde poetarum ac philosophorum auctoritatibus confirmabimus, adamantinis denique sacrarum scripturarum testimoniis comprobabimus. Rationibus igitur niti et insistere volentes, pauca e multis in hunc modum tanquam aliis probabiliora delegimus.</p>
<p>Cetere animantes tribus dumtaxat elementis quasi ponderosis ac terrestribus utuntur, solus vero homo ignem utpote leve et sublime ac celeste elementum, sin quo vivere non posset, in quotidianum vite sue usum assumit. Quod ideo non exiguum, ut ait quidam, immortalitatis argumentum videri debet, quoniam deum, qui singula queque bruta ignis utilitate privavit, hominibus vero tantummodo largitus est, nihil temere ac frustra facere operarive intelligimus, presertim cum ad generales quasdam aliquorum, nedum ad cunctas omnium, animalium species intendere ac prospicere videatur. Sed cum cetera animalia mortalia efficeret, hominem autem solum immortalem generaret per huiusmodi elementorum discretionem, que ad viventium usum utilitatemque creaverat, ea, ut re vera inter se discreverat, ita per hunc diversarum naturarum modum ab invicem discreta ab illis intelligi voluit qui, subtili ingenio prediti, paulo altius a terrenis cogitationibus elevarentur.</p>
<p>Si omnes etiam viventes homines longe post mortem prospicere ac futuris seculis magnis cum laboribus nec minoribus sumptibus, naturali quodam desiderio allecti et instigati, quantum possunt semper prodesse conantur, partim crebris procerarum arborum consitionibus, partim diuturnis magnorum edificiorum constructionibus, partim continuis filiorum procreationibus, partim denique, ne cuncta in hoc loco complectamur, perpetuis liberalium artium et ingenuarum scientiarum conscriptionibus ut sunt varia diversorum hominum ingenia, que omnia Cicero in <title>Tusculanis</title> suis multo latius et uberius prosecutus est, quemadmodum luce clarius constare et apparere dignoscimus, profecto eorum animam immortalem fore iure dubitare et ambigere non possumus, presertim cum huiusmodi desiderium cunctis hominibus vel potius toti humano generi ab ipsa natura, rerum omnium parente, inditum fuisse videamus, quoniam aliter sequeretur ut innate eorum animalium que deus pre ceteris nobilitata condidisset cupiditates appetitionesque evanescerent. Eosdem quoque homines natura duce felicitatem appetere videmus, quam nullatenus nisi per anime dumtaxat immortalitatem adipisci et assequi possent. Nam si omnino extinguerentur, quonam modo felices esse viderentur intelligere excogitareque nequimus, presertim cum in hac vita mortali ob singularem quandam eius varietatem nullatenus beati esse valeamus. Itaque similiter vana et stulta nature cupiditas et appetitio resultaret. Omnes insuper naturali et innata voluntate immortales fore exoptamus et cupimus, sed huiusmodi nostra voluntas, quam philosophi appetitum cum ratione definierunt, omnino falli decipive non potest. Quod si eveniret, in idem utique inanis cupiditatis naturalis absurdum laberemur. Que quidem quoniam impossibilia sunt ac nature ipsi plane et aperte repugnare cernuntur, profecto animas una cum corporibus interire falsum esse convicitur.</p>
<p>Quod si fieri potuisset ut anime simul cum corporibus interirent, porro deum iniustum fuisse manifeste concluderetur. Nam magna quedam perditis hominibus suorum malorum facinorum premia vel divitias vel honores ac potentatus et regna indignissime simul atque iniquissime largiretur, viris vero probis atque optimis, qui cuncta hec que nos bona appellare solemus frivola et inania contempserunt, atque inediam, parsimoniam, verbera, eculeos, et singula queque corporum tormenta sponte sua susceperunt, ut celestem illam ac beatam et immarcescibilem vitam nanciscerentur, non modo dignam laborum suorum mercedem non preberet, sed pro operibus iustis glorioseque gestis cunctas huius humane vite serias, cruciatus, et neces tribueret. Quo quid absurdius dici excogitarive possit nequaquam intelligere valemus.</p>
<p>Unde Dicearchus et Democritus, Epicurus ac Panetius, et quicunque alii animas una cum corporibus interire putaverunt proculdubio aberrasse deprehenduntur. Quod quidem plurimis tam poetarum quam philosophorum et sanctorum virorum auctoritatibus deinceps clarius apparebit. Atque ut a poematibus fabularumque figmentis tanquam a leviusculis testimoniis breviter recedamus, omnes poetas grecos pariter ac latinos inferos et infernum pro malorum punitionibus, elysios vero campos et beatorum insulas pro bonorum hominum premiis posuisse manifestum est. Quod Virgilius his versibus expressit:
<quote rend="block">
<lg>
<l>Hic locus est partes ubi se via findit in ambas:</l>
<l>dextera que Ditis magni sub menia tendit,</l>
<l>hac iter Elisium nobis; at leva malorum</l>
<l>exercet penas et ad impia Tartara mittit.</l>
</lg>
</quote>
Id ipsum et <title>Carmina sibyllina</title> tunc vel maxime confirmare videntur, cum ultimum de vivis ac mortuis dei iudicium futurum vaticinantur.</p>
<p>Ad philosophos severiores veritatis magistros et professores accedamus, quorum primus, ut ait Cicero, Pherecides Syrus, animos hominum sempiternos esse dixit; cuius opinionem Pythagoras, eius discipulus, non modo comprobavit sed causam etiam cur ita esset adiunxit. Qui enim ante Pherecidem extiterant philosophi,</p>
</div1>
</body>
</text>
</TEI.2>
