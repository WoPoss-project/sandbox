<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>I conservatori e l'evoluzione naturale dei partiti politici in Italia</title>
      <author>Stefano Jacini</author>
    </titleStmt>
    <extent>241 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit000467</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>I conservatori e l'evoluzione naturale dei partiti politici in Italia/ considerazioni di Stefano Jacini.</title>
        <author>Jacini, Stefano</author>
        <publisher>G. Brigola e Comp. editori</publisher>
        <pubPlace>Milano</pubPlace>
        <date>1879</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>800</date>
    </creation>
    <langUsage><language id="ita">Italiano</language><language id="lat">Latino</language><language id="eng">Inglese</language></langUsage>
    <textClass>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Genova</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Genova</name>
      </respStmt>
      <item>Correzione linguistica</item>
    </change>
    <change>
      <date>2005-07-10T00:00:00.000+02:00</date>
      <respStmt>
        <name>Laura Sarzi Braga</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-07-11T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>

<body>
<div1 n="Epigrafe">
<p>Le cose fuori del loro stato naturale<lb/>
né si adagiano, né vi durano.</p>
<p>G. B. Vico</p></div1>
<div1>
<head>Proemio</head>
<p rend="italic">Tra i fenomeni più recenti dell'Italia politica è 
degno di nota quello di una nuova tendenza che sembra 
affermarsi sempre più, se lo si deve argomentare dal 
programma dei cattolici–nazionali e dalle ultime elezioni 
amministrative. Tale fenomeno ha richiamato l'attenzione 
delle classi politiche. “Non è che il sogno innocente di 
conciliazioni impossibili,” dicono gli uni. Secondo altri 
invece, non sarebbe che l'arrivo di fresche reclute anelanti a 
schierarsi incondizionatamente nelle file del partito 
moderato, e desiderose soltanto di un pretesto per giustificare 
l'astensione loro nei tempi passati. Non mancano neppure i 
diffidenti che denunciano quelle tendenze come un pericolo 
per la libertà e per l'unità nazionale. E finalmente si sono 
fatte sentire anche voci, le quali già hanno acclamato 
all'Italia reale che muove a riscossa contro l'Italia legale, 
adoperando una frase di cui lo scrivente si è servito, dieci 
anni fa, nel suo scritto <quote>“Sulle condizioni della cosa pubblica 
in Italia, dopo il 1866”</quote>; una frase che ha 
avuto il poco invidiabile onore di essere così spesso citata a 
sproposito, sebbene il significato attribuitole 
dall'autore rendesse impossibile qualsiasi equivoco. Se non 
che, non potrebbe anche darsi che nessuna di queste 
spiegazioni fosse la vera? e che non si tratti d'altro se non del 
principio di un movimento di idee destinato a percorrere più 
di una fase e ad assumere forme diverse, di un movimento 
d'idee meritevole di essere studiato nelle sue cause e nel suo 
possibile sviluppo, sebbene non maturo abbastanza per 
essere giudicato a prima vista solo tenendo conto del 
carattere superficiale dei pochi fatti che finora ci fu permesso 
di scorgere?</p>
<p rend="italic">Confesso che inclino verso quest'ultima ipotesi. Le 
nazioni che costituiscono la società europea, vanno 
diventando sempre più solidali tra loro. Apparisce chiaro che 
le identiche correnti oggi le percorrono tutte, manifestandosi 
sotto forme rispondenti alle condizioni proprie di ciascuna 
nazione. Fra queste correnti ce n'è una conservatrice. 
Nell'Impero britannico, il partito tory è salito e si mantiene al 
potere; in Francia, AdolfoThiers lasciava di recente, per 
testamento, la profezia: la repubblica francese, o saprà essere 
conservatrice, o cadrà; in Germania, il principe Bismarck si 
stacca dalla Nationalpartei, e ritorna, per un tratto di strada, 
verso gli amici della sua giovinezza; in Austria, il Conte 
Taaffe attende a conciliare gli autonomisti colla colla 
costituzione. Tutto questo non accenna alla ristaurazione del 
passato, come si vorrebbe far credere da alcuni giornali 
italiani sull'autorità della stampa partigiana estera, bensì al 
desiderio, non solo degli uomini di Stato, ma anche di una 
parte ragguardevole delle classi dirigenti di quei paesi, di 
rientrare nella carreggiata del progresso civile graduale, stato 
interrotto dai sussulti di profonde trasformazioni 
politiche e territoriali, di raccogliere in un fascio tutte 
le forze conservatrici del presente e di condurle a far fronte 
alle gravissime difficoltà interne e alle eventualità esterne 
piene di pericoli. Or bene, perché mai dovrebbe essere 
trovato assurdo supporre che quella medesima corrente 
cominci a diffondersi anche in Italia, favorita da circostanze, 
non somiglianti, ma corrispondenti? e che, non trovando in 
Italia, né le classi dirigenti, né il governo disposti ad 
assecondarla, cerchi aprirsi nuove vie?</p>
<p rend="italic">Alla studio spassionato della tendenza sopraindicata, in 
quanto potrebbe essere il punto di partenza di un 
aggruppamento di quelle forze conservatrici della società 
italiana, le quali sono rimaste finora disperse o spostate, e 
provocherebbe certamente, se ciò fosse, il risveglio operoso, 
per legge di contrasto, dei partiti disorientati e stagnanti, è 
consacrata la prima parte della pubblicazione presente.</p>
<p rend="italic">Che il partito governante sia oggi disorientato e come 
stagnante, e per conseguenza ridotto alla sterilità, non c'è 
nessuno che non lo veda. L'antica Sinistra non si mostra 
suscettibile di essere tenuta insieme se non da coalizioni 
artificiali di persone. In quanto alla antica Destra, i suoi 
uomini migliori hanno riacquistato credito; ma, presa 
collettivamente, se dovesse rimanere chiusa nella originaria 
cerchia d'idee, senza aver nulla imparato e nulla dimenticato, 
invano cercherebbe, in molte provincie almeno, durevole 
appoggio, e neppur potrebbe fare assegnamento sulla propria 
interna compattezza, tostoché dall'atteggiamento passivo 
d'opposizione passasse a quello attivo di reggere lo Stato. Da 
che deriva questo? Non deriverebbe per avventura dal fatto 
che i partiti vecchi, non già gli uomini più preclari 
che li compongono, si sono esauriti, dopo aver prodotto tutto 
ciò che, costituiti com'erano, e cogli intenti di un'epoca che 
non è più, potevano produrre; e che, per riprendere il 
cammino, e corrispondere ai nuovi bisogni del paese, è 
d'uopo che si ritemprino, che riformino i quadri e allarghino 
le file? La seconda parte di questo lavoro tende appunto a 
risolvere tali dubbi.</p>
<p rend="italic">Se non che neppure una ricostituzione di partiti, per sé 
sola, gioverebbe gran fatto. Una delle cause principali che 
contribuiscono a perturbare la cosa pubblica si è che certe 
verità, certe questioni di vitale importanza, le quali 
dovrebbero essere chiarite o risolute nel solo interesse della 
patria, perché stanno molto al disopra delle convenienze dei 
partiti, vengono invece date in pascolo a questi ultimi, e si 
vedono condannate a subire tutte le peripezie degli umori e 
dei conflitti partigiani, rimanendo per tal modo 
indefinitamente, o nell'ombra, o sospese, o falsate. È sopra 
siffatta usurpazione che, nella terza parte dello scritto, che ho 
l'onore di presentare al pubblico, mi provo a richiamare 
l'attenzione di tutti coloro che amano l'Italia, nella speranza 
di indurli a far valere ogni influenza, affinché quelle verità 
siano accettate da tutti, e quelle questioni rimesse al loro 
posto.</p>
<p rend="italic">Le considerazioni contenute in queste pagine hanno un 
carattere affatto obbiettivo, sono aliene da ogni spirito di 
parte, sono ispirate dal solo desiderio che la vita pubblica 
d'Italia divenga più sana, più seria e più feconda. Valgano le 
buone intenzioni dell'autore a cattivargli l'indulgenza dei 
benevoli lettori.</p>
<closer><dateline>Casalbuttano, 1 Novembre 1879.</dateline></closer>
</div1><div1>
<head>Parte Prima</head>
<argument><p>Delle idee conservatrici nella nuova Italia.</p></argument>
<div2>
<head>I. La scuola conservatrice nell'Europa moderna.</head>

<p>L'idea di conservazione, in politica, non si concepisce 
disgiunta dall'oggetto che s'intende conservare, il quale è poi 
lo Stato, ossia un determinato consorzio di cittadini, 
considerato, non già sotto tutti i suoi aspetti, ma sotto quello 
del suo ordinamento giuridico e del suo governo. Un 
conservatore è colui che vuole la conservazione dello Stato a 
cui appartiene, purché indipendente da signoria straniera; 
applicando i medesimi criterî, coi quali un individuo umano 
considera le condizioni di conservazione del proprio corpo, e 
suppone, per conseguenza, che nessun organismo estraneo 
parassita penetri in questo, e ne perturbi la normale esistenza, 
senza di che sarebbe inutile pensare a conservarlo.</p>
<p>L'idea di conservazione è complessa; e 
comprende tanto il mantenimento di tutto quello che esiste di 
conforme alla ragione d'essere dell'oggetto conservato, 
quanto la eliminazione, entro i limiti del necessario, di tutto 
quello che un'evidenza incontestabile, o una lunga 
esperienza, dimostrano come contrario a quella ragione 
d'essere. Non basta quindi che una istituzione, o un modo di 
governare, esistano perché possano considerarsi da un 
conservatore, meritevoli d'essere mantenuti soltanto perché 
esistono; ma non basta neppure che un'istituzione, o un modo 
di governare, contengano dei vizî di origine, perché si possa 
e si debba desiderare che vengano mutati, qualora facciano 
buona prova nell'applicazione, e mostrino di acconciarsi 
sempre più al bene presente e futuro della maggioranza della 
nazione governata; e infatti molte cose nate storte, man mano 
che crescono possono raddrizzarsi. Che se poi avviene che 
una istituzione, o un dato indirizzo di governo, producono 
insieme e del bene e del male, la tendenza conservatrice sarà 
rivolta, non già a farne tavola rasa, per lo scopo di 
sopprimere il male, ma solo a modificare quel tanto che basti 
per togliere ciò che vi ha di male, senza perdere ciò che vi ha 
di bene.</p>
<p>La scuola dei conservatori prende le mosse dai fatti e 
dalle realtà politiche e sociali, ed applica il metodo 
esperimentale alla cosa pubblica. Essa non si può accusare di 
empirismo, per due ragioni. In primo luogo, perché tien 
conto anche di quelle leggi, le quali, derivando dalla natura 
morale e sociale dell'uomo, sono inerenti a tutti gli umani 
consorzi e perciò non si lasciano violare 
impunemente; e del resto la stessi indole positiva di 
questa scuola la induce ad ammettere come nulla possa 
reggere a lungo andare, se si è costretti a cozzare contro tali 
leggi. In secondo luogo, perché, proponendosi per meta il 
mantenimento, la consolidazione e lo sviluppo normale della 
patria, essa si prefigge un ideale non meno elevato e nobile 
di quello di coloro che si adoperarono a crearla; solo esige 
che il modo di conseguirlo sia proporzionato ai mezzi che si 
hanno.</p>
<p>Lontanissima, come quella che vive nell'attualità, dalle 
dottrine retrive che si compiacciono degli anacronismi, essa 
accetta la democrazia, nel senso però soltanto della non 
esclusione d'alcun cittadino dalla possibilità di raggiungere, 
per mezzo delle proprie opere, e non già in virtù di un diritto 
astratto, qualsiasi grado sociale e politico; e considera poi la 
libertà ordinata e il sistema rappresentativo come poderose e 
indispensabili forze conservatrici. Essa si presta ad ispirare il 
governo, tanto in una repubblica, quanto in una monarchia 
rappresentativa; ed anche in una monarchia assoluta, quando 
siffatta forma trovi la sua giustificazione nelle condizioni di 
una società ancor molto arretrata nell'incivilimento, 
facendosi valere, in tal caso, coll'opporsi all'arbitrio, e col 
promuovere la scrupolosa osservanza delle leggi. Un 
adulatore del principe in una monarchia, non è un 
conservatore, ma un cortigiano; come l'adulatore del popolo, 
in una democrazia, non è un democratico, ma un demagogo.</p>
<p>Alla scuola <hi rend="italic">conservatrice</hi> si contrappone la 
<hi rend="italic">radicale</hi>, la quale considera una nazione non come un 
organismo, ma, secondo la teoria del <title>Contratto 
sociale</title> del Rousseau, come un aggregato di individui tutti 
di egual valore, al quale aggregato è lecito applicare 
qualsiasi riforma, quando apparisca la migliore <hi rend="italic">a 
priori</hi>, senza tener conto né delle tradizioni, né delle 
abitudini, né delle idee comunemente accettate, né degli 
interessi, né di tutto l'insieme dei fatti sociali sempre 
sopravviventi alle mutazioni di Stato, e ripullulanti e reagenti 
più forti di prima, ogni qual volta furono compressi fuori di 
tempo. In Italia il radicalismo è rappresentato da una delle 
varietà dei repubblicani alla francese, e più specialmente dai 
semi–repubblicani; e scambia facilmente licenza per libertà, 
demagogia per democrazia.</p>
<p>Il radicalismo può concorrere a creare uno Stato, una 
forma di governo, nuove istituzioni; ma non può contribuire 
a creare nessuna di quelle condizioni che occorrono per far sì 
che uno Stato, una forma di governo, una istituzione, si 
mantengano; imperciocché tali condizioni non 
s'improvvisano, e devono preesistere agli anzidetti 
mutamenti o con essi coesistere nel seno del consorzio civile. 
Se non ci sono, il radicalismo non le può decretare, 
nemmeno col suffragio universale. Quando un popolo, col 
suffragio universale, crede di poterle fornire mediante un 
semplice atto di volontà, esso mistifica sé medesimo. La 
tradizione del pensiero politico in Italia non fu mai radicale, 
incominciando dalla parabola di Menenio Agrippa e dal 
diritto romano, fino a Machiavelli, a Vico, a Romagnosi. 
Nemmeno i repubblicani moderni d'Italia sono tutti radicali. 
Lo è stato Giuseppe Mazzini nel suo apostolato per la libertà, 
da non confondersi col suo apostolato per l'idea nazionale, 
col quale seminò in terreno fecondo. Invece Carlo 
Cattaneo e Giuseppe Ferrari considerarono il consorzio dei 
cittadini come un organismo vivente; e, se conclusero alla 
repubblica e alla repubblica federativa, non fu già per 
premesse radicali, ma per premesse esageratamente 
conservative. Essi furono d'avviso che la recente monarchia 
unitaria sia sopravvenuta a sconvolgere lo sviluppo organico 
della società italiana, solo perché si rifiutarono ad ammettere 
che l'organismo vecchio fosse suscettibile assimilare 
elementi nuovi, e perché agli elementi nuovi negarono la 
dovuta importanza, non avendoli rinvenuti nella storia 
passata d'Italia. Ma non allontaniamoci dal nostro soggetto.</p>
<p>Nulla di essenziale invece separa i conservatori dai 
liberali, propriamente detti, imperciocché gli uni e gli altri 
ritengono necessario, tanto la stabilità, quanto il progresso e 
la libertà. Si distinguono però riguardo alla misura diversa, 
secondo la quale intendono applicare ciascuna di quelle 
forze; e perciò, non già secondo l'esclusività, ma secondo la 
prevalenza che attribuiscono gli uni alla stabilità, gli altri al 
progresso e alla libertà, vengono denominati, per 
antonomasia, conservatori i primi, liberali i secondi. I primi 
intendono camminare bensì, ma in guisa che, per modo di 
parlare, le masse si possano muovere ordinatamente, senza 
rompere le file e senza sforzi; mentre i secondi mirano a 
spingere le masse a marcie forzate per compiere più rapide 
evoluzioni. Pei liberali inoltre, generalmente parlando, 
l'istruzione pubblica molto diffusa e i precetti dell'economia 
politica sarebbero argini sufficienti contro le passioni 
anarchiche e ardenti, e contro le idee confuse di 
trasformazioni sociali che si agitano nei bassi fondi della 
società moderna; quando invece pei conservatori, quei mezzi 
non sono ritenuti sufficienti se non li corrobora e li completa 
il Cristianesimo profondamente sentito, e praticato, tanto dai 
ricchi quanto dai poveri.</p>
<p>Conservantismo e liberalismo, quando coesistano in 
permanenza nel seno di un corpo politico, l'uno di fronte 
all'altro, formano insieme le condizioni necessarie della sua 
salute normale; e sono destinati, nell'interesse del progresso 
civile, a prevalere alternativamente; questo, quando occorre 
dar mano ad un lavoro indefesso di riforme; quello, quando 
occorre riparare le forze che, per effetto del lavoro, si 
sogliono logorare, ciascuno sorvegliando l'altro e 
impedendogli di trasmodare. Ecco i caratteri distintivi del 
conservantismo nella Europa moderna. Esso siede oggi al 
governo in parecchi degli Stati più importanti e più colti; in 
preda a molti contrasti, è vero; ma vi siede. Non c'è ragione 
perché quei caratteri non abbiano ad essere distintivi dei 
conservatori anche in Italia. Quale sia la missione devoluta a 
questi ultimi nell'opera del risorgimento di una nazione, lo 
dice uno dei più insigni e liberali trattatisti contemporanei di 
diritto pubblico e di scienza di Stato: <quote rend="italic">Il conservantismo 
ha il suo ufficio naturale dopo una rivoluzione e dopo una 
trasformazione politica di un popolo, quando si tratta di 
mantenere i risultati raggiunti e impedire che trasmodino</quote> 
(<bibl><hi rend="sc">BLUNTSCHLI</hi>: <title>La Politica</title>, lib. XII, cap. 8</bibl>).</p>
<p>Lo Stato in Italia è oggi il Regno che abbraccia la 
stirpe italica dalle Alpi al Lilibeo, e che è retto dalla dinastia 
di Savoia e dallo Statuto di Carlo Alberto. Profonde cause 
storiche hanno potuto far sì che esistano in Europa alcune 
autonomie politiche solidissime e sostenute dal libero 
consenso della grande maggioranza dei cittadini, nelle quali 
convivono diverse unità etnografiche, p. es., la Svizzera; o 
dove, sebbene ne esista una sola, l'autonomia politica ha 
forma federativa, p. es., l'Impero Germanico. In tali casi, va 
da sé che lo spirito conservatore si rivolga a mantenere 
quelle forme. Peraltro è più consentaneo all'ideale moderno 
che lo Stato coincida presso a poco col complesso di una 
nazione, e comprenda questa in una unità incondizionata di 
reggimento. Infatti l'idea di patria non è forse, per sé 
medesima, una forza eminentemente conservatrice? e l'idea 
di patria non si è forse oggigiorno identificata con quella di 
nazione, per effetto di un lento lavorio della civiltà europea, 
giunto a maturanza solo nel secolo nostro? Questo ideale lo 
abbiamo in Italia.</p>
<p>L'unità d'Italia, la legittimità della casa regnante, lo 
Statuto vigente, essendo dunque i tre fondamenti dello Stato, 
un conservatore italiano, affinché sia lecito designarlo con 
questa denominazione, non può ammetterne neppure la 
discussione. Eccettuati questi tre punti, i quali, del resto, pel 
carattere loro generale, si adatterebbero e alla massima 
espansione di libertà praticabile nel mondo moderno e al più 
vigoroso potere esecutivo, eccettuati questi tre punti, un 
conservatore italiano può sindacare ogni cosa che si 
riferisce allo Stato. Nel qual sindacato, appoggiandosi ad 
un'esperienza ventenne, esso inclinerà naturalmente a 
difendere tutto ciò che, nelle istituzioni e nell'indirizzo del 
governo, risulta conforme, secondo quell'esperienza, o 
secondo l'evidenza incontestabile, al concetto conservatore; a 
correggere, nella misura del necessario, tutto ciò che 
imperfettamente ad esso risponde; a rimuovere tutto ciò che 
si presenta come un ostacolo permanente e crescente al 
trionfo del concetto medesimo.</p>
<p>Questo è il significato che si attribuisce nel presente 
scritto alla denominazione di conservatore in Italia, il quale 
significato non è per nulla arbitrario, ma risponde 
esattamente a quello che gli viene attribuito nella maggior 
parte degli altri paesi civili moderni. Se esistano o non 
esistano dei conservatori italiani, è un'altra questione intorno 
alla quale più oltre discorreremo. Ciò che fin d'ora importa 
aver ben presente si è che, se esistono, non possono essere 
che così.</p>
</div2>
<div2 n="II. Significati erronei attribuiti alla parola...">
<head>[Significati erronei attribuiti alla parola “conservatore”.]</head>

<p>Non crediamo sia cosa inutile insistere sul significato 
vero della denominazione anzidetta, imperocché essa ha 
generato da per tutto, e specialmente in Italia, ogni sorta di 
pregiudizi, ed ha dato luogo a molti equivoci.</p>
<p>È un pregiudizio, p. es., quello di credere che il 
tornaconto personale e il grado sociale di un uomo, quando si 
connettano con tutto ciò che si riferisce alla conservazione 
dello Stato, o dei beni a cui solo alcune classi possono 
partecipare, bastino, per sé soli, a farne un conservatore. 
Quel tornaconto, quel grado sociale, sono condizioni molto 
importanti bensì, ma occorre ch'egli abbia una chiara 
consapevolezza di una tale connessione, il che spesso non 
accade, specialmente nei paesi nuovi alla libertà, e inoltre 
che il desiderio di popolarità, o il proposito vigliacco di 
trovar protettori fra i suoi naturali avversarî in vista di certe 
eventualità, o una prepotente indipendenza d'ingegno, non lo 
inducano ad emanciparsi dall'influenza del proprio grado 
sociale e del proprio tornaconto. Che la condizione sociale e 
il vantaggio individuale non siano tutto quanto occorre per 
formare un conservatore, è così vero, che molti i quali nel 
disfacimento di un interesse politico o sociale nulla 
avrebbero da perdere personalmente, ne sono spesso i più 
fermi e più sicuri difensori, per impulso di temperamento o 
di profonde convinzioni. Altri ancora hanno convenienza di 
conservare, insieme a tutto che c'è di buono, anche i difetti, i 
vizî, gli abusi che si sono introdotti nello Stato, nel 
Governo, o in altri importanti interessi, siffatte magagne 
solitamente generando legioni di uomini impegnati a 
perpetuarle e non essendovi cosa per quanto guasta, che non 
torni a profitto di qualche gaudente. Ora siccome tali difetti e 
vizî e abusi trarrebbero alla fine quelle istituzioni a rovina, 
così quegli uomini non possono dirsi conservatori.</p>
<p>Così pure è un pregiudizio lo scambiare il 
conservantismo colla forza d'inerzia, forza poderosa tanto nel 
mondo sociale, quanto nel mondo fisico, la quale vuole 
essere tenuta nel debito conto dalla politica, ma non è tutt'al 
più che uno dei due poli del conservantismo. Lasciata a sé 
sola, condurrebbe direttamente alla distruzione anziché alla 
conservazione, ogni qualvolta gli elementi dissolventi, a cui 
lascerebbe libero campo, riuscissero a prevalere.</p>
<p>Anche l'attribuire la denominazione di conservatori ai 
puri autoritarî è un pregiudizio. Il regime militare, lo stato 
d'assedio, un colpo di Stato al bisogno, un capo investito di 
un potere illimitato e arbitrario, ecco lo specifico, secondo 
l'opinione di costoro. Or bene può darsi che siffatti mezzi 
riescano per un dato momento ad arrestare la cancrena 
dell'anarchia, ma per sé medesimi non bastano mai a 
ridonare la salute normale nell'organismo di uno Stato 
infermo; perciò non conservano nulla se non 
provvisoriamente; mentre è proprio del conservantismo il 
provvedere, non solo all'oggi, ma anche al domani. 
D'altronde un atto autoritario delle specie sopraindicate, si 
presta spesso ad esser posto al servizio di un sistema 
anticonservatore per eccellenza.</p>
<p>Nemmeno si possono chiamare conservatori quei 
dottrinarî da gabinetto i quali concepiscono una teorica di 
governo conservatore, e ad essa pretenderebbero 
assoggettare un paese, senza aver verificato se poi tale 
teorica si acconcerebbe nella applicazione alle condizioni di 
fatto di esso paese.</p>
<p>Venendo a parlare dell'Italia in particolare, noi 
vedremo a suo luogo quanto sia inesatto attribuire il nome di 
partito conservatore alla Destra parlamentare, come molti 
sogliono fare. La Destra parlamentare racchiude nel suo seno 
dei veri conservatori, e dei conservatori virtuali, ma ne ha 
anche di quelli, e non fra i meno influenti, che non lo sono né 
punto né poco. Presa poi collettivamente, ha seguito finora, 
un tempo per necessità, più tardi di propria elezione, un 
indirizzo politico tutt'altro che conservatore; mentre nella 
Sinistra, specialmente nei deputati meridionali, i conservatori 
virtuali non mancano.</p>
<p>Non avremo poi bisogno di spender molte parole per 
dimostrare quanto sia male applicata la denominazione di 
conservatori agli aderenti alle cadute dinastie. A torto 
sogliono essi venir paragonati ai legittimisti francesi. Questi 
sono, innanzi tutto, eminentemente nazionali, e non mirano 
che ad un mutamento nella forma del governo; mentre in 
Italia i legittimisti mirano alla distruzione della nazione. Il 
richiamo delle antiche dinastie italiane implica l'idea di 
spezzare in frantumi uno Stato che esiste da venti anni; in 
altre parole, suppone, anziché un concetto conservatore, il 
più profondo sconvolgimento di ogni cosa pubblica e privata, 
che immaginare si possa.</p>
<p>Ma c'è un partito molto più numeroso ed importante in 
Italia che si qualifica, nel modo più improprio, come 
conservatore. È d'uopo perciò che ci arrestiamo un po' più 
a lungo a discorrerne. È il partito che alcuni in Italia 
denominano <hi rend="italic">clericale</hi>, vocabolo indeterminato 
ed elastico, nel quale alcuni vorrebbero comprendere, a torto, 
tutti gli ecclesiastici, tutti quelli che professano la religione 
cattolica, e persino tutti quelli che attribuiscono qual 
importanza al sentimento religioso; è per ciò che non 
crediamo opportuno adottarlo, a scanso d'equivoci. 
Preferiamo adoperare la definizione di cattolici intransigenti, 
per distinguere coloro che sostengono la subordinazione 
dello Stato alla Chiesa e la ristaurazione del potere temporale 
dei Papi.</p>
<p>Or bene, la questione religiosa si presenta in Italia sotto 
tre aspetti diversi, che sono – il sentimento religioso – i 
rapporti fra lo Stato e la Chiesa – il papato. Vediamo in quali 
punti debba separarsi il conservantismo politico italiano dal 
cattolicismo intransigente, riguardo a ciascuno di quei tre 
aspetti.</p>
<p>Secondo gli intransigenti, ogni ordine sociale, civile e 
politico dovrebbe avere per fondamento unico la religione. Il 
conservantismo politico invece ammette anche quegli altri 
fondamenti che si riferiscono a tutte le forme di attività 
sociale, a tutte le sfere dei sentimenti e degli interessi. Il 
sentimento religioso ha un'importanza grandissima a' suoi 
occhi, sia in sé stesso, sia perché predispone l'uomo a 
concepire un ideale che lo rende capace di azioni generose e 
di sagrifizî, e gli apre più facilmente il cuore ad altri 
sentimenti elevatissimi, come sono quelli del dovere e della 
patria, senza i quali nulla v'ha di stabile nella politica. Ciò è 
talmente vero che tanto più grandi sono stati i popoli antichi 
e moderni, quanto più profondamente religiosi; e lo dimostra 
l'esempio dei Romani antichi, delle repubbliche 
italiane del Medio Evo, degli Inglesi moderni, dei vincitori di 
Wörth e di Sedan. E il sentimento religioso degli Italiani è 
cattolico, né può essere che cattolico, l'esperienza avendo 
dimostrato quanto siano infruttuosi i tentativi di coloro che 
vorrebbero far loro accettare altri culti. In quanto a noi, 
possiamo dire che non siamo mai riusciti a comprendere la 
distinzione fra cattolicismo liberale e cattolicismo non 
liberale. Ma c'è un'altra distinzione che comprendiamo 
benissimo, ed è questa. Nella religione cattolica ci sono due 
cose da distinguere. L'una, obbiettiva, che è il patrimonio dei 
dogmi comuni a tutti i credenti. L'altra, subbiettiva, che si 
atteggia al sentimento individuale di chi professa quella 
religione. L'identica fede alcuni l'hanno in cuore come, la 
ebbero, nella realtà, Tommaso da Kempis, Dante, Colombo, 
Bossuet, Manzoni, e, nella finzione, il cardinale Federigo, il 
Padre Cristoforo; altri, invece, come don Abbondio; altri 
come fra Galdino, e fra Galdino in questi ultimi tempi 
sembra molto in voga; ma le voghe passano; e l'ultima 
Enciclica, <title lang="lat">Aeterni patris</title> di Leone X sul bisogno che il 
clero sia molto istruito, non è certamente favorevole ai fra 
Galdini. Ciò che ci pare possa essere ritenuto per fermo è che 
l'indole di una nazione non si modifica a piacimento di chi la 
vuole modificare; e che gli Italiani, generalmente parlando, o 
sono cattolici, o non hanno religione alcuna. Possono essere 
cattolici però alla maniera del cardinale Federigo e del padre 
Cristoforo, ed è a questa maniera che la politica 
conservatrice deve desiderare che siano. Ma, ammesso 
tutto questo, è indubitabile che il sentimento religioso 
non basta da sé solo alla politica. La grandezza dei popoli 
citati è dovuta al sentimento religioso bensì, ma al concorso 
anche di altri fattori che sono appunto quelli di cui si occupa 
la politica, mentre, sotto l'aspetto puramente religioso, tali 
fattori appariscono poco importanti. Quindi un cittadino 
italiano, nato fuori del culto cattolico, può essere ritenuto a 
ragione come un perfetto conservatore, quando lo sia in ogni 
altra cosa, ed abbia rispetto per quella religione della 
maggioranza ch'egli non professa. Su questo punto pertanto 
c'è una grande differenza fra un conservatore politico e un 
cattolico intransigente, ma non essenziale, solo di più o di 
meno.</p>
<p>Più spiccata la differenza si rivela riguardo ai rapporti fra 
lo Stato e la Chiesa. La tendenza dei cattolici intransigenti è 
di subordinare affatto il primo alla seconda, mentre quella 
del conservantismo politico consisterebbe nel procurare alla 
Chiesa il modo di adagiarsi in mezzo alla società civile, 
rispettata e onorata dallo Stato, senza che per questo lo Stato 
rinunci alle prerogative inerenti alla propria natura e 
conformi al proprio fine. Ogni podestà esercitata da uomini 
al contatto con altre potestà, inclina sempre ad invadere la 
sfera d'efficienza altrui. La lotta fra il clero e il laicato è 
antica quanto lo sono le società civili del globo terracqueo e 
non fu mai interrotta nemmeno dai principi più pii e più 
santi, valga per tutti l'esempio di san Luigi di Francia; 
perché, sebbene pii e santi, essi non potevano abbandonare la 
difesa delle prerogative che avevano il dovere di custodire 
intatte. Quando sarà venuto il momento di scrivere la 
storia imparziale dei governi caduti d'Italia, apparirà che, 
anche nei peggiori tempi della patria nostra, i suoi governanti 
più volte seppero resistere virilmente alle pretese della 
potestà ecclesiastica. Peraltro c'è differenza fra lotta e lotta. 
Deve essere nel proposito dei conservatori italiani di 
attenuare gli attriti fra i due poteri, di non creare delle 
difficoltà inutili, e di rendere facile al sacerdozio il modo di 
adempiere la sublime sua missione religiosa nella società. In 
quanto al rendere impossibili le contestazioni, sarebbe follìa 
sperarlo.</p>
<p>La questione del sentimento religioso e quella dei 
rapporti fra lo Stato e la Chiesa, sono posti all'ordine del 
giorno della odierna società civile di tutto il mondo, e vi 
rimarranno a lungo; per conseguenza sopravviverebbero in 
Italia anche alla pace, se mai si stipulasse, fra il Vaticano e il 
Quirinale. La questione invece che si presenta come 
esclusiva della patria nostra e vi implica una difficoltà delle 
più acute, è quella relativa al papato. Intorno ad essa 
l'antagonismo fra lo spirito conservatore e l'intransigente non 
potrebbe essere più flagrante fino a che il secondo persisterà 
nelle sue pretese. Per cedere di un punto occorrerebbe che il 
primo si uccidesse, imperocché la restituzione del potere 
temporale al Papa distruggerebbe l'integrità dello Stato, che i 
conservatori, per essere tali, sono tenuti a difendere. Su 
questo argomento avremo occasione di trattenerci in seguito. 
Basti per ora notare su quali oggetti e in quali limiti i 
clericali contrastano l'idea conservatrice; per cui non può 
spettar loro la denominazione di conservatori, dal 
punto di vista della politica. I cattolici intransigenti 
pongono il terribile dilemma: “rinunciare o alla nuova Italia 
o alla fede cattolica” ed hanno per sé una logica spietata. A 
favore dei conservatori, che non intendono rinunciare né alla 
nuova Italia né alla fede de' loro padri, milita l'indole 
stessa degli Italiani, i quali, sebbene amino le frasi e le 
teoriche assolute, in pratica sono incomparabili nel trovar 
modo di scivolare fra le corna dei più formidabili dilemmi, 
bianchi, rossi e neri.</p>
<p>Ben chiarito così il solo significato che può avere il 
conservantismo in Italia, e sottrattolo dalla possibilità di 
essere frainteso, ci sembra che se venisse, con bandiera 
spiegata, a prendere posto anch'esso nell'arena della politica 
militante, dovrebbe essere accolto cogli onori dovuti ad un 
avversario rispettabile, anche da quei suoi naturali avversari 
che sentono di essere del pari rispettabili. Alludiamo a quegli 
avversari più riputati che siedono nel Parlamento, ai membri 
delle principali associazioni politiche del paese, ai pubblicisti 
che meritano questo nome; certamente non ai faccendieri, ai 
fondatori di sottogruppi e di vicegruppi parlamentari, ai 
politicastri da caffè ed agli zingari della stampa, i quali, 
riguardo alla misera, artificiale, vita pubblica italiana 
presente, possono dire: <foreign lang="lat">Deus nobis haec otia fecit</foreign>.</p>
<p>Quel che dovrebbe apparire come cosa incontrastabile è 
che il sistema rappresentativo non può operare senza 
distinzione e lotta di partiti. Ma come potranno i partiti 
distinguersi e combattere utili battaglie se non c'è un partito 
conservatore, rispetto al quale ciascuno degli altri 
possibili trovi preindicato il posto relativo che gli spetta? 
Quando un tale partito si presentasse, gli elementi oggi 
agitantisi nel mare torbido delle personalità, verrebbero 
attratti dalle affinità di pensiero e di intenti intorno a nuclei 
determinati e naturali; e dalle istituzioni parlamentari si 
otterrebbero quei benefizî che esse possono fornire, e che 
oggi ancora non si hanno.</p>
</div2>
<div2 n="III. Se esistano in Italia gli elementi di un partito...">
<head>[Se esistano in Italia gli elementi di un partito conservatore.]</head>

<p>Ma esistono poi in realtà gli elementi conservatori nella 
nazione italiana? Ecco il primo quesito che si affaccia a chi 
voglia discorrere di questa materia; imperocché la semplice 
definizione del conservantismo italiano non condurrebbe 
molto lontano; né basterebbe un programma, che mai si 
formulasse in quel senso, a creare gli elementi di un partito 
qualora non ci fossero. Un programma non può far di più che 
coordinare gli elementi che già esistono.</p>
<p>Or bene, a noi sembra che domandare se in un grande 
consorzio umano, mirabilmente bene determinato dalla 
geografia e dalla etnografia, costituito in un solo corpo 
politico già da vent'anni, e tenuto insieme da nessuna 
violenza, ci siano elementi conservatori, equivale al porre in 
dubbio che esista aria respirabile dove si incontrano 
quadrupedi viventi, ovvero terra vegetale dove si vedono 
crescere, rigogliosi o no, i cereali. Non c'è bisogno di molto 
profonda sapienza civile per comprendere che basta mettere 
insieme una comunità qualsiasi, perché sorga, dalla 
convivenza di tanti individui umani, un modo di vita 
collettiva, anche indipendente da qualunque azione di 
governo; la quale azione, se sarà provvida, perfezionerà 
siffatto processo naturale, ma, quand'anche improvvida, non 
basterà ad arrestarlo. Le infinite necessità che alimentano 
tale vita collettiva e che, secondo le norme degli interessi e 
di innumerevoli affinità elettive, aggruppano in varie guise i 
cittadini e intrecciano le relazioni loro, operano 
costantemente nel senso di cementare e di individualizzare 
sempre più la comunità. Lo Stato certamente è altra cosa dal 
consorzio ch'esso rappresenta; ma, traendo dal medesimo la 
sua ragione d'essere, si risente naturalmente di tutto ciò che 
contribuisce a rafforzarne l'interna struttura. Ecco la prima 
base degli elementi conservatori. Se non ci fosse questo 
intimo processo che agisce nel seno degli umani consorzi 
anche indipendentemente dalla mano dei governi, sarebbe 
impossibile spiegare come mai l'Impero romano, malgrado 
l'opera insensata del maggior numero de' suoi reggitori, e 
sebbene già avanzato sul pendìo della decadenza, poté 
rivelare tanta forza di resistenza prima di precipitare 
all'estrema ruina; come mai la Grecia e la Spagna dei giorni 
nostri, aumentino di coltura e di prosperità in mezzo alle crisi 
quotidiane dei loro governi; come mai la Francia odierna 
sappia resistere così splendidamente a tante cause deleterie; 
come mai l'Italia nostra non soglia respirare più 
liberamente né si mostri tranquilla più di quando, per effetto 
delle vicissitudini parlamentari, se ne sta un buon mese senza 
titolari ai più importanti ministeri, e come sia riuscita, di 
proprio moto, a ridurre a lettera morta certe leggi che non le 
convenivano, p. es., quella della guardia nazionale, o a 
mutare il carattere di altre, per es., quella della tassa per la 
ricchezza mobile, e così via discorrendo.</p>
<p>Se non che il processo medesimo, mentre va rafforzando 
i vincoli che servono a tenere unita la comunità, abbandonato 
a sé, deposita anche i germi dissolventi che ne preparano col 
tempo la decadenza e la ruina, come avviene in tutti gli 
organismi viventi. Uno dei compiti dei governi consiste 
appunto nel prevenire e nel contrastare lo sviluppo di quei 
germi. Noi vedremo, a suo luogo, se in Italia il governo 
adempia o non adempia a quest'ufficio in modo 
soddisfacente.</p>
<p>Ciò che per ora ci limitiamo a stabilire è che 
contradirebbe alle nozioni più elementari di fisiologia sociale 
il supporre che una grande comunità, quale è il Regno 
d'Italia, messa insieme da oltre venti anni, non abbia prodotto 
in questo frattempo, o coll'aiuto, o senza l'aiuto, o, se così 
piacesse di dire, anche a dispetto, del suo governo, una copia 
immensa di elementi acconci a cementarla, in altre parole, di 
elementi utilizzabili indirettamente a beneficio della 
conservazione dello Stato.</p>
<p>Per dimostrare che a questa supposizione corrisponde la 
realtà, fra innumerevoli fatti che potremmo passare in 
rassegna, ne sceglieremo tre soltanto. Non c'è remoto 
casolare, in cui non abbia fatto ritorno in seno alla propria 
famiglia qualcuno de' suoi abitatori, dopo aver servito 
sotto la bandiera nazionale in quell'esercito che è il crogiuolo 
dove si elabora il più puro sentimento della grande patria 
italiana. È diventata adulta un'intera nuova generazione, per 
la quale le antiche divisioni d'Italia sono storia antica, perché 
essa non le ha neppur vedute, e non saprebbe neppur 
raccapezzarsi se dovesse concepire un'Italia diversamente 
che unita. Si contano oramai a milioni le persone, le quali, 
per il possesso di qualche cedola, sono rese finanziariamente 
cointeressate all'esistenza dello Stato italiano, o debitore, o 
fideiussore, o sorvegliatore del titolo rappresentato da quella 
cedola. Non bastano questi fatti?</p>
</div2>
<div2 n="IV. Dei capisaldi della conservazione e dei germi di...">
<head>[Dei capisaldi della conservazione e dei germi di dissoluzione
dello stato italiano.]</head>

<p>Veniamo ora a parlare degli elementi che si riferiscono 
direttamente allo Stato, e che da per tutto soglionsi 
considerare come i capisaldi della conservazione politica. 
Essi sono copiosi e robustissimi.</p>
<p>Impareggiabile è la situazione esterna del Regno l'Italia 
dal 1866 in poi, per la forza delle cose. 
Imperocché, riconosciuto da tutti gli Stati, ammesso di primo 
acchito nell'areopago dirigente delle grandi potenze, 
la sua esistenza, senza diminuzione della sua estensione 
attuale, è riguardata come una necessità di primo ordine 
dell'equilibrio europeo, e lo sarà finché il presente equilibrio 
non verrà alterato. Il violare questa esistenza da parte di uno 
dei vicini, desterebbe la gelosia e la coalizione in di lei 
favore di tutti gli altri. Si potrà bisticciarsi con questo o quel 
governo; ma, tranne il caso che commettesse addirittura 
qualche atto d'insania, lo Stato italiano è al riparo, più di 
qualunque altro d'Europa, da ogni pericolo esterno. In quanto 
all'interno, ha una casa regnante antica, gloriosa, e 
incontrastata come dinastia dell'Italia unita, popolarissima, 
come lo hanno provato i funerali commoventi di Vittorio 
Emanuele, e le dimostrazioni entusiastiche che accolgono 
Umberto e Margherita dovunque si presentino; la corona, 
osservatrice sino allo scrupolo de' suoi pubblici doveri, 
moralmente e legalmente; unità di territorio, di schiatta, di 
linguaggio, di costumi, di religione; un esercito ottimo, 
disciplinato, patriottico, affezionato al Re ed alle libere 
istituzioni, senza traccie di distinzioni di provincie; una 
magistratura integra e resistente finora a tutte le pressioni che 
vorrebbero infeudarla a scopi partigiani; una camera vitalizia 
gelosa delle proprie prerogative, ma non invadente, e che 
non cessa di prestare alla patria il concorso zelante e sereno 
della propria esperienza; la ricchezza abbastanza suddivisa; 
eccellenti le masse, come l'hanno dimostrato, e la facilità con 
cui si poterono introdurre la coscrizione militare nelle 
regioni dove era prima sconosciuta, e una serie di tasse non 
meno vessatorie che gravose; sconosciuto il 
fanatismo religioso; l'immensa maggioranza, fedele 
al culto dei suoi padri, malgrado la lotta in permanenza fra lo 
Stato e la Chiesa, e sorda alle suggestioni delle due 
contrapposte intolleranze.</p>
<p>Si è detto da certuni che il nuovo ordine di cose è stato 
voluto da una minoranza. Questo può esser esatto. I 
rivolgimenti nazionali sono sempre l'opera di minoranze; 
però sogliono riuscire solo quando hanno per sé l'adesione, 
per lo meno istintiva, delle maggioranze. Tanto è vero che se 
fu una minoranza quella che produsse l'ordine di cose nuovo, 
non solo non vi trovò un'altra minoranza, ma proprio 
nessuno, per difendere l'ordine antico. Altri sostengono che i 
voti dei plebisciti rappresentano una forza inerte. Ma, data e 
non concessa tale supposizione, è egli poca cosa il fatto che 
questa immensa forza, comunque essa chiamar si voglia, è 
oggi utilizzata a favore dell'Italia unitaria?</p>
<p>Guardiamo ora il rovescio della medaglia, e diciamo 
pure tutta la verità, senza esitanze.</p>
<p>I mali interni sono molti, e sollevano infiniti lamenti; 
anzi si può dire che apparisce come un altro fattore di 
unificazione anche questa unanimità, uniformità e 
parificazione nel malcontento che serpeggia da un capo 
all'altro delle terre italiche. Aggravî talmente eccessivi che, 
rispetto specialmente all'imposta diretta, abbiamo acquistato 
sul globo terraqueo un primato incontestabile, e viviamo 
quasi soffocati fra le spire del fisco, il quale non si limita 
punto a spogliarci, ma accompagna la spogliazione con 
artistica raffinatezza di vessazioni; dal che la quasi 
impossibilità dei risparmi e della formazione del 
capitale riparatore e riproduttivo; una macchina 
amministrativa delle più complicate, cosicché sembrerebbe 
che gli amministrati siano stati creati per il comodo 
dell'amministrazione, e non sia l'amministrazione istituita per 
il comodo degli amministrati; la sicurezza pubblica 
imperfetta come in nessun altro paese del mondo civile; i 
maggiori comuni sull'orlo del fallimento; verdetti di giurati, 
in alcune provincie, divenuti uno scandalo; le sètte in fiore, e 
intente a congiurare, in un paese dove è pur lecito 
promuovere qualunque idea alla luce del sole; la 
partigianeria politica invadente e perturbante 
l'amministrazione; una produzione strabocchevole di frasi 
rettoriche, di iperboli e di ciancie sonore, e una grande 
scarsezza di sano lavoro intellettuale e di progresso 
economico; un continuo parlar di diritti e non mai di doveri; 
la libera stampa, in gran parte, molto al disotto della sua 
missione, e rivolta a rendere sempre più morboso lo spirito 
pubblico; il materialismo irrompente e soffocante ogni 
ideale; l'abbondanza crescente degli individui spostati 
dall'impiegomania, che non può essere appagabile per tutti, 
dalla febbre dei subiti guadagni e da un falso indirizzo di 
educazione; lo spirito d'associazione prontissimo a lasciarsi 
usufruire dalle consorterie di pochi; una inesplicabile 
commiserazione pei delinquenti, che si rivela nella proposta 
dell'abolizione della pena di morte e in altri sintomi, mentre 
gli onesti, spogliati, ricattati e trucidati, trovano poca 
commiserazione e guarentigia nessuna; l'assorbente influenza 
degli avvocati, non per le qualità personali e la coltura 
distintissima di molti di essi, ma solo perché esercenti 
l'avvocatura; l'ozio con grande indulgenza tollerato. Cose 
tutte, le quali, propalate con molte esagerazioni nei paesi 
esteri, incominciano a risvegliare l'attenzione dei nostri più 
vecchi e provati amici d'oltremonte, e a renderli perplessi nei 
loro giudizî riguardo all'avvenire che ci stiamo preparando, 
e alla nostra ragione d'essere come nazione.</p>
<p>Affrettiamoci ad osservare che possiamo addurre molte 
circostanze attenuanti in nostro favore. Nulla era preparato in 
Italia per sì alti destini, tranne il desiderio di conseguirli. Un 
grande Stato moderno non può sorgere armato di tutto punto 
come Minerva dalla testa di Giove. La formazione degli Stati 
ha le sue leggi fisiologiche. Sarebbe occorso per l'Italia, o 
che, vincitrice di una lunga e difficile lotta combattuta colle 
sole proprie forze, avesse trovato in questo supremo conato, 
le condizioni del proprio assetto, come gli Stati Uniti 
d'America; ovvero che di lunga mano fosse stata predisposta, 
sopra ogni punto del suo territorio, l'unificazione nella 
coltura, nei commerci, nelle armi, nei mezzi dì 
comunicazione, e accumulato un rigoglioso capitale 
omogeneo, intellettuale, economico e morale, come avvenne 
in Germania; ovvero che un conquistatore di genio, 
Napoleone I, si fosse ricordato di essere italiano, e, dopo 
avere unificata l'Italia, l'avesse condotta per alcuni anni con 
una ferrea dittatura civile. Nessuna di queste tre condizioni 
essendosi, verificata per l'Italia, la sua immensa fortuna non 
toglie che essa sia stata condannata ad una difficile prova, ed 
a chiedere che il tempo, la prudenza e la virile perseveranza, 
le preparino quello che, nei tre casi sopraindicati, 
sarebbe venuto di getto. Molti dei mali enumerati non sono 
nuovi; sono mali antichi della stirpe nostra, che si 
riproducono sotto forma moderna, e che non potevano essere 
sradicati in breve tempo; la pianta uomo (se è lecito usare 
questo modo d'esprimerci) rimanendo presso a poco quella di 
prima, anche in mezzo alle trasformazioni politiche 
territoriali. Siamo uno Stato recentissimo, ma un popolo 
vecchio; e trasciniamo con noi un retaggio di secolare 
decadenza, del quale non è responsabile la generazione 
attuale. A far apparire più spiccati quei mali concorrono poi 
le illusioni e i pregiudizî. Come una volta la storia veniva 
ridotta alle proporzioni di una biografia di personaggi illustri, 
all'iniziativa dei quali si attribuiva tutta la responsabilità 
degli avvenimenti, mentre una critica più accurata dimostrò 
che spesso quelli non furono se non strumenti, e talvolta 
anche inconsci, dello spirito dei loro tempi, determinato da 
un'infinità di fattori; così, ai giorni nostri, sono numerosi 
coloro, i quali pretendono che alcune idee astratte applicate 
alla cosa pubblica, che l'opera isolata di pochi uomini 
investiti del potere, in mezzo alla universale inerzia, bastino 
a procacciare quei beni che non possono essere se non il 
premio dell'assidua cooperazione di tutti, diretta dalla saggia 
iniziativa dei pochi, cooperazione della quale i pochi non 
potrebbero far senza. Da ciò quello scarso sentimento, che si 
trova in Italia, della solidarietà esistente fra governo e 
governati in un paese libero; da ciò il poco impegno di 
correggere i nostri difetti ereditarî per la 
supposizione che, anche senza darsi questa briga, a furia di 
mutare uomini e istituzioni, si finirà a raggiungere l'assetto 
normale desiderato. Ma ormai l'esperienza deve aver 
diminuito siffatte illusioni, e dimostrato che la botte non può 
dare se non il vino che contiene. Così pure è d'uopo 
ricordare, a nostro scarico, che la enormezza, non però la 
vessatorietà, delle imposte, è giustificata dalla necessità di 
uno dei maggiori rivolgimenti politici che si siano compiuti 
al mondo, e che è forse l'unico rivolgimento, il quale si è 
voluto onorevolissimamente condurre a termine senza il 
fallimento del pubblico erario. Siamo dunque obbligati a 
liquidare molte passività materiali di un passato recente, 
insieme alle passività morali di un passato remoto. Impresa 
veramente colossale, che richiede molto tempo e molta 
fatica.</p>
<p>Se non che, ammesse anche le circostanze attenuanti, il 
cumulo dei mali apparisce grave assai; e guai se questi si 
lasciassero troppo invecchiare, perché, essendo di natura 
cancrenosa, finirebbero per corrodere quei cardini di 
conservazione dello Stato e della società che più sopra 
abbiamo dimostrato così numerosi e robusti nella nuova 
Italia.</p>
<p>Speriamo di non meritar la taccia di ottimismo, 
imperocché non abbiamo nascosto nessuna delle forze 
deleterie che si agitano nel seno della nuova Italia, e abbiano 
riconosciuto che, non contrastate vittoriosamente, sarebbero 
tali da trarla a certa perdizione, in un tempo più o meno 
lungo; ma non ci sembra neppure di aver peccato di 
pessimismo, considerando che non vi è uomo 
spassionato, per quanto nemico, il quale, ponendo a 
raffronto gli elementi di conservazione cogli elementi di 
dissoluzione, non veda che questi ultimi non possono aver 
avuto tempo finora d'intaccare seriamente i primi; che questi 
ultimi, presi ad uno ad uno, sono tutti suscettibili di 
riparazione; e che il primo giorno in cui si potesse constatare 
un principio di descrescenza dei medesimi (il che dipende da 
noi di ottenere senza straordinari sforzi) l'animo potrebbe 
aprirsi, non solo alla speranza ma alla certezza che, in un 
avvenire prossimo, essi saranno ridotti a quelle proporzioni 
che hanno negli altri paesi.</p>
</div2><div2>
<head>V. Degli elementi conservatori proprî dell'Italia odierna.</head>
<p>Se non che qualcuno potrebbe osservare che gli elementi 
di conservazione di cui abbiamo ragionato fin qui, sono di 
indole generale, ammessi e non rinnegati da nessuno dei 
partiti anche non conservatori, quando siano appena 
costituzionali. C'incombe pertanto di ricercare, se ne esistano 
di quelli che accennano ad un conservantismo più speciale.</p>
<p>Ci sembra che non occorra molta fatica per trovarne. 
Non può essere sfuggito a nessuno che, da qualche tempo in 
qua, vanno manifestandosi sintomi di un certo risveglio a 
favore della cosa pubblica presso molti, i quali, 
sebbene investiti del diritto elettorale politico, o per lo meno 
amministrativo, si erano astenuti finora dal farne uso, o per 
deliberato proposito, o per indifferenza.</p>
<p>Incominciarono alcuni aderenti al partito repubblicano a 
chiedere a sé stessi se, in un paese in cui tanta libertà è 
concessa, fosse il caso di sottrarsi alla vita politica, e non 
convenisse di ammettere gli ordini attuali come punti di 
partenza per raggiungere l'ideale loro per le vie legali. Forse 
l'apparizione di un partito molto più avanzato, 
l'internazionalista, che denuncia i repubblicani puri come 
poco meno che retrogradi, o per lo meno come gente 
invecchiata, che vive nel passato e non capisce più nulla dei 
tempi nuovi, può aver influito sulle loro risoluzioni. Il fatto 
sta che scossero il giogo dei loro capi.</p>
<p>Quest'esempio di insubordinazione contro i proprî capi 
ebbe il suo contraccolpo nel campo religioso. Il campo 
religioso era rimasto per molti anni dominato esclusivamente 
dai suoi rispettivi intransigenti, i quali, coltivando nell'animo 
la speranza che la nuova Italia fosse destinata ad andare a 
soqquadro quandochessia, si erano fatti forti del consiglio 
pronunciato dalla più alta autorità ecclesiastica, per 
imprimere nell'animo del maggior numero dei buoni 
cattolici, anche di quelli che son ben lontani dal rinnegare la 
patria, essere un dovere di coscienza non mescolarsi né 
punto né poco nella gestione della cosa pubblica. Ora, 
coll'andar del tempo, le conseguenze di siffatta astensione 
sull'andamento del paese, in cui anche i buoni cattolici 
vivono colle loro famiglie e coi loro beni terrestri, e, 
di più, sugli interessi medesimi della religione, balzando agli 
occhi di molti di loro, non mancarono quelli che espressero 
dubbî sull'opportunità di un tal modo di condursi. Un uomo 
eloquente e di grande dottrina, il padre Curci, si fece organo 
di siffatta tendenza, e scrisse nel 1878, un 
libro intitolato: “<title>Il moderno dissidio fra la Chiesa e 
l'Italia</title>”. In esso egli sostiene la tesi che l'astensione non è 
obbligatoria pei buoni cattolici; e che questi invece 
dovrebbero trar partito delle vie costituzionali per arrivare 
ancor essi alla dominazione.</p>
<p>Questa pubblicazione fu molto avversata dai cattolici 
intransigenti, e non a torto, secondo il loro punto di vista. 
Infatti, alla dominazione coll'intento di distruggere lo Stato, 
che è la mira loro, conoscendo a fondo l'indole tutta propria 
degli Italiani, i quali non sono né Brettoni, né Belgi, né 
Tirolesi, sentivano essi che mai alcuno arriverebbe e che, se 
ci arrivasse, troverebbe che l'impresa di distruggere la nuova 
Italia è molto più difficile e faticosa che non sia stata quella 
di crearla. Ciò che invece sarebbe risultato, se si eseguissero 
i suggerimenti del padre Curci, è che gli astensionisti 
cattolici, entrando nella vita pubblica, avrebbero finito per 
transigere in molte cose, la politica militante non essendo 
che un tessuto di transazioni, e per adagiarsi nella nuova 
Italia, contribuendo così a consolidarla. Questi intransigenti 
si adoperarono perciò, affinché quel libro fosse posto 
all'Indice, durante il pontificato di Pio IX, ma senza 
successo; cosicché è apparso chiaro anche ai più meticolosi 
cattolici che si possa professare la dottrina anti–astensionista 
del padre Curci senza uscire dall'orbita della 
ortodossia. L'assunzione del cardinale Pecci, di quest'uomo 
eminente per sapere e per virtù, alla cattedra di San Pietro, 
non poteva che rinforzare la sopraccennata tendenza, anche 
indipendentemente da qualunque atto pubblico del sommo 
Pontefice; e ad alcune persone rispettabili, professanti 
sentimenti religiosissimi, ma che non avevano mai rinnegata 
la patria italiana, rimaste soltanto perplesse davanti alla 
sicurezza con cui parlavano gli intransigenti, bastò che 
sorgesse la contestazione su quel punto, perché esse si 
risolvessero nel senso della opinione più consentanea alle 
loro tendenze individuali.</p>
<p>Per tal modo nacque il tentativo recente della formazione 
di un partito cattolico–nazionale, il quale non si peritò a 
metter fuori un apposito programma, sotto il fuoco incrociato 
di due opposte obbiezioni. Se siete veramente cattolici, 
esclamarono gli intransigenti, dovete seguire il Papa nella 
riserva che fa per la restituzione del dominio temporale, 
quindi non potete ammettere l'integrità territoriale dello 
Stato. Se siete veramente nazionali, osservò a sua volta la 
stampa liberale, dovete dichiarare esplicitamente che 
accettate senza alcuna riserva l'unità e l'integrità territoriale 
dello Stato italiano, checché ne dica il sommo Pontefice.</p>
<p>Se non che il sommo Pontefice veramente non ha 
stabilito in modo assoluto che il potere temporale sia per sé 
stesso una cosa necessaria, bensì soltanto che l'indipendenza 
pienissima del capo della Chiesa cattolica è assolutamente 
necessaria, soggiungendo poi, ma in via subordinata, che non 
apparisce come vi possa essere una garanzia di 
siffatta indipendenza se non nel principato terrestre. Il 
sommo Pontefice non ha dunque detto che non sia possibile 
trovare un altro modo di guarentire quella indipendenza 
all'infuori del principato temporale, ma soltanto che finora 
quest'altro modo non fu trovato. Rimane quindi aperto il 
campo alla ricerca di esso. In attesa che esso si trovi, i 
cattolici nazionali rispondono che non vogliono essere, al 
pari degli intransigenti, più papisti dello stesso Papa; e che, 
accettando i fatti compiuti senza approvare il modo con cui 
furono compiuti, intendono non rinunciare alla patria, e non 
trascurare i mezzi legali che stanno a loro disposizione per 
difendere nella patria gli stessi interessi della religione. Per 
loro la religione cattolica è la verità, ma è anche una verità la 
patria; e poiché tra due verità non può darsi contraddizione 
essenziale, se una apparente sembra esistere tra quelle, ciò 
non può essere, a loro giudizio, che qualcosa di accidentale e 
di transitorio. La patria non può essere concepita altrimenti 
che indipendente da ogni signoria straniera. Nel 
1848 e nel 1858, fra le 
soluzioni possibili, ci poteva essere anche quella di un'Italia 
federativa, indipendente, destinata a preparare le vie alla 
futura unità; imperocché, chi è padrone di tutta la valle del 
Po, trovasi investito virtualmente della signoria sul resto 
della penisola. Ma oggi chi non vede che l'unità, se si 
spezzasse, non darebbe già luogo, dopo gli avvenimenti che 
si sono compiuti, ad una confederazione, ma ad una violenta 
ristaurazione, che non potrebbe durare un giorno senza 
l'occupazione straniera in permanenza? Si condanni pure il 
modo con cui l'Italia è sorta; ma è forse la prima volta 
che la divina Provvidenza ha tratto il bene dalla radice del 
male, ed ha reso istrumenti inconsci de' suoi disegni anche 
coloro che non la riconoscono? E questo grande concetto 
dell'unità politica d'Italia, il sospiro di tutte le anime più 
elette della gente italiana nel corso di tanti secoli, e 
miracolosamente attuato sotto i nostri occhi, anziché 
provocar continue contumelie, non sembra esso fatto apposta 
per suscitare tesori di sentimenti religiosi nei cuori anche dei 
meno pii? Come si vede, ai conservatori cattolici non 
mancano i buoni argomenti.</p>
<p>Non è qui il luogo di inoltrarci in questa controversia. Ci 
basti aver constatato che le falangi di colore diverso, le quali, 
per progetto, non partecipavano alla cosa pubblica della 
nuova Italia, non presentano più la fronte compatta d'altri 
tempi; e che, fra le falangi distaccate, ce n'è una, il cui posto, 
supponendo risoluta la difficoltà del riconoscere 
incondizionatamente l'integrità territoriale, l'unità e lo 
Statuto del Regno d'Italia, sarebbe nelle file di quel partito 
che offrirà più seria garanzia di non voler offendere le 
convinzioni proprie di coloro che la compongono, e di essere 
disposto ad assecondarle entro i limiti fissati dall'interesse 
dello Stato; in altre parole, nelle file d'un partito 
conservatore, quando questo ci fosse.</p>
<p>Veniamo ora a parlare degli astensionisti per 
indifferenza. Le più recenti elezioni amministrative ne 
trassero molti alle urne. – <quote>Clericali! tutti clericali!</quote> – ecco il 
giudizio che, in presenza di questo inatteso fatto, 
pronunziarono molti giornali. Or bene, a noi sembra 
che coloro, i quali si sono espressi in questo senso, vivano in 
una sfera affatto convenzionale, in una sfera d'astrazioni, 
come è, generalmente parlando, il mondo politico in Italia, e 
non abbiano mai rivolta la mente a studiare il paese un po' 
davvicino.</p>
<p>L'elemento inatteso che si è presentato alle urne 
elettorali amministrative, esiste in tutti i paesi, ed è composto 
di gente quieta, che va in chiesa, ma non divide 
minimamente le tendenze dei cattolici intransigenti, e 
tiepidamente assai quelle dei cattolici nazionali. Assorbita 
dalle sue occupazioni giornaliere, che fanno di essa il nerbo 
economico della nazione, ma che le lasciano poco tempo di 
seguire le vicende della politica, essa giudica 
sommariamente un governo alla stregua dei beneficî che da 
questo riceve; desiderosa di essere bene governata ed 
amministrata e niente affatto di governare e di amministrare, 
si mostra indispettita quando si vede incessantemente 
disturbata nelle sue abitudini e sempre più vessata e smunta 
dagli agenti del fisco. L'Italia unita e la libertà sono ottime 
cose per essa; ma le vorrebbe feconde di un po' più di 
sicurezza, di benessere e di ordine materiale e morale. 
Questo elemento non aderisce a nessun partito politico 
determinato. In parte simpatizzò coll'assunzione della 
Sinistra al potere, solo perché questa portava scritta sulla 
bandiera la parola <hi rend="italic">riparazione</hi>, standosene però in gran 
parte a casa, per innata diffidenza. Ma alla fine, vedendo che 
l'appagamento dei suoi modesti desiderî, anziché 
avvicinarsi, sembra allontanarsi sempre più, ha incominciato 
a scuotersi ed a comprendere che era venuto il tempo di farsi 
sentire. Si è decisa a far uso dei suoi diritti nelle 
elezioni provinciali, e specialmente nelle comunali, perché 
gli affari della provincia e del comune sono quelli che stanno 
più alla portata delle sue cognizioni; e ad appoggiare col 
voto quelli fra i candidati proposti i quali, nelle loro famiglie, 
nella gestione dei loro interessi privati, danno miglior saggio 
di sé, confidando che faranno altrettanto anche nella 
amministrazione della provincia e del comune. Questo 
elemento, finora latente, darà esso segni di vita anche nelle 
elezioni politiche? Non oseremmo decidere questa questione. 
Ci basti solo constatare il fatto della apparizione di un 
numeroso contingente di persone non aliene dall'uscire dalla 
loro riserva, e inclinate a pigliare una direzione che accenna 
evidentemente alla stabilità, alla sicurezza del domani, al 
governo vigoroso, insomma al conservantismo.</p>
<p>Si aggiunge alle due indicate, una terza categoria di 
persone. Il partito moderato, se, preso collettivamente, non è 
stato un partito conservatore, comprende molti uomini, ai 
quali spetta, nell'ordine delle idee, tale denominazione. 
Questi ammisero, e i rappresentanti di questa tendenza nel 
Parlamento accettarono, la responsabilità dei mezzi 
rivoluzionarî, indispensabili, a loro avviso, per mettere in 
salvo un interesse eminente di sociale conservazione, quale è 
la patria. Ma tutti i mezzi di tale natura che non furono e non 
sono assolutamente indispensabili a quello scopo, ripugnò e 
ripugna loro, e li rifiutarono e li rifiutano, né lo tacquero. 
Rimasero fedeli alla Destra, ma solo perché, sopraffatti dalle 
tendenze radicali sempre più estese ed accentuate nel paese, 
era naturale che aderissero a quella parte che 
rappresenta l'ordine materiale, e che, confrontata colla 
Sinistra, meno si discosta dalle loro aspirazioni. Ma se 
potessero distaccarsi da molti di coloro, coi quali oggi 
votano concordi nelle urne elettorali, senza produrre o 
aumentare il trionfo del radicalismo, lo farebbero assai 
volentieri. Se non lo fanno, egli è solo per questo timore. 
Non si confonda siffatta tendenza con quella che è 
rappresentata dall'estrema Destra, distinzione questa ultima 
puramente parlamentare, indicante i più fervorosi campioni 
delle tradizioni speciali della Destra collettiva. A questi 
conservatori moderati, rappresentati da una parte della 
Destra, se ne aggiungano altri, le di cui tendenze 
conservatrici, ma sotto certi rispetti soltanto, si sentono 
meglio interpretate sui banchi del Centro, e persino su quelli 
della Sinistra.</p>
<p>Come si vede, gli elementi conservatori speciali, non 
mancano in Italia. In quanto all'essere potenti, è un'altra 
questione. A primo aspetto, sembrerebbero forze poderose, 
attratte da una comune tendenza ad associarsi. Ma questo 
non avviene. Certamente che, se i cattolici nazionali 
potessero trascinar seco tutte le numerose falangi dei 
cattolici, e i quietisti, che ultimamente sono accorsi alle urne, 
quelle altrettanto numerose degli astensionisti per inerzia, e i 
conservatori moderati il resto dei moderati, si avrebbe una 
forza soverchiante. Ma ciò per ora è fuori dell'orizzonte. 
Ciascuna delle tre categorie sopradescritte viene paralizzata 
dai contrasti che trova rispettivamente presso coloro, coi 
quali ha militato insieme fino ad oggi, non che dalle 
diffidenze che nutre verso le altre categorie.</p>
<p>I cattolici nazionali sono condannati ad 
intraprendere una faticosa propaganda. I loro avversarî, gli 
intransigenti, per annullarne i tentativi, si limitano a dire alla 
massa dei cattolici più scrupolosi: si chieda al sommo 
Pontefice se dobbiamo intervenire alle urne elettorali 
politiche; quando egli dirà di sì, naturalmente ci 
sottometteremo alla sua sentenza. Ora, che il sommo 
Pontefice si comprometta con una solenne dichiarazione in 
quel senso, è poco presumibile. Il massimo che i 
conservatori–nazionali possono sperare da lui, è che egli li 
lasci fare, non li disdica apertamente. Ma se egli si limita a 
lasciar fare, gl'intransigenti, riferendosi a vecchie 
dichiarazioni esplicite, conserveranno il sopravvento presso 
la massa dei cattolici scrupolosi. Perciò la propaganda dei 
cattolici–nazionali non è cosa facile. D'altra parte questi, 
siccome, anche accettando i risultati del rivolgimento 
italiano, non approvano il modo con che quei risultati furono 
ottenuti, non possono essere molto inclinati ad associarsi agli 
autori di quel rivolgimento. Uomini poi di sincere 
convinzioni come sono, debbono provare qualche ripugnanza 
ad allearsi coi quietisti, vedendoli preoccupati non di alcun 
ideale, ma soltanto dei loro interessi materiali.</p>
<p>I quietisti non sono di natura da far propaganda alcuna. 
Quelli di loro che sono usciti dal solito riserbo per accorrere 
alle elezioni amministrative lo hanno fatto, ciascuno per 
conto proprio, sotto l'impulso del disagio del momento. 
Alleviato che sia il disagio, tenderanno a ritornare alla innata 
indifferenza. E con chi poi si dovrebbero associare? Coi 
cattolici nazionali? Ma non vedono il nesso fra le 
credenze di questi e le aspirazioni proprie. Coi conservatori 
moderati? Ma non furono i moderati che, essendo al potere, 
li sopraccaricarono di tasse e di vessazioni d'ogni specie?</p>
<p>Finalmente i conservatori moderati hanno sempre 
vissuto in un mondo che ci si richiede un certo coraggio 
civile per chi voglia discostarsi dalla carreggiata in cui si 
rimase finora. L'abitudine, venuta in tanta voga nel nostro 
paese, di parlare e di scrivere di politica prima ancora di 
pensare; il difetto, comune presso i popoli immaginosi, di 
considerare la politica come una pura divagazione del 
cervello, per cui viene ritenuto tanto più liberale e patriota e 
progressista, non già chi ha operato di più per la libertà, per 
la patria e per il progresso, ma chi, nulla avendo operato, 
supplisce a questa mancanza coll'aver sempre in bocca quelle 
parole; tutto ciò ha contribuito a dare allo spirito pubblico 
una tale intonazione, che quei moderati, i quali facessero un 
passo verso i cattolici nazionali, sarebbero condannati a 
sentirsi affibbiare gli epiteti di codini, clericali camuffati e 
peggio, cosa poco gradevole per certo. D'altronde essi, che 
sono conservatori nel fondo del cuore, ma che nell'opera 
della indipendenza nazionale si gloriano di essersi giovati dei 
mezzi rivoluzionarî, hanno contratta l'abitudine di guardare 
con disprezzo alla categoria dei quietisti il di cui patriottismo 
è stato così tiepido, e di nutrire molta diffidenza verso i 
cattolici nazionali che si astennero nei momenti decisivi dal 
partecipare ai pericoli e alle responsabilità dell'impresa, e 
devono fare uno sforzo per persuadersi che, terminata la lotta 
nazionale, le ripugnanze e le diffidenze, riferibili al 
passato, non hanno più ragione d'essere. Aggiungasi che 
nuove amicizie li distaccherebbero probabilmente da amici 
antichi e provati, uomini d'ordine anch'essi, ma a cui sarebbe 
impossibile rinunciare alle tradizioni pretofobe, divenute, per 
loro, una seconda natura.</p>
<p>Ecco dunque come la natura dei molti elementi 
conservatori speciali che esistono in Italia, non permette, né 
che una sola delle categorie, in cui si raggruppano, basti a 
costituire un forte partito, né che le tre categorie si associno 
per formarlo, senza adattarsi a molte reciproche e non facili 
transazioni. Sta però sempre che questi elementi sono copiosi 
nel paese nostro, e suscettibili d'aumentare; che 
l'associazione loro, fatta senza rinunzia all'individualità 
propria di ciascuno, li renderebbe potenti; che gli 
impedimenti a che una simile associazione si effettui, non 
dipendono se non da cause destinate a svanire sotto la 
pressione di un interesse imperioso più alto, appena questo si 
manifesti. E qui facciamo punto.</p>
</div2></div1><div1>

<head>Parte seconda</head>
<argument><p>Della ragione d'essere dei partiti politici durante il 
primo ventennio del Regno d'Italia.</p></argument>
<div2 n="I. Se il modo di formazione dello stato italiano...">
<head>[Se il modo di formazione dello stato italiano escluda la possibilità di un ordinamento normale di partiti politici.]</head>

<p>Lo Stato italiano, non ha ancora una base storica, al pari 
degli altri grandi Stati d'Europa. Perciò due scuole opposte 
prendono occasione da questa circostanza per giungere alla 
medesima conclusione, e sostenere cioè che, anche 
supponendo l'esistenza in esso di tutti gli elementi necessarî 
per un ordinamento normale di partiti politici, il modo 
medesimo della sua formazione esclude affatto la possibilità 
di un siffatto ordinamento. <quote>“È un'opera effimera delle sètte e 
della rivoluzione” <seg type="inciso">dicono i nemici della nuova Italia</seg> “che 
trascina seco il proprio peccato originario, e la condanna a 
non aver mai pace né tregua, a perire per mano delle 
sètte e della rivoluzione”</quote>. E i radicali esclamano alla 
loro volta: <quote>“Sì, è un'opera tutta nostra, e ce ne vantiamo; e 
appunto per questo deve mantenersi in una condizione 
rivoluzionaria permanente, sotto pena altrimenti di decadere 
e perire”</quote>.</p>
<p>Siffatti ragionamenti si fondano sul significato 
infinitamente vario che si suole attribuire al vocabolo 
<hi rend="italic">rivoluzione</hi>. Il vero è che se la fondazione del Regno 
d'Italia è l'effetto di una rivoluzione, questa non è tale che 
fornisca ragionevolmente materia di scandalo a coloro che 
parlano con venerazione dell'origine degli altri Stati più 
vecchi del nostro, né che conferisca ai radicali il diritto di 
attribuirsene il merito principale.</p>
<p>La storia c'insegna che ogni qualvolta si presentò un 
complesso di condizioni omogenee e acconcie a riunire in un 
tutto politico le popolazioni di un dato territorio, queste 
popolazioni furono costituite ad unità di Stato, tostoché 
sorsero gli uomini, o l'uomo, che, in circostanze storiche 
favorevoli, assunsero di fondare siffatta unità. Tutti i grandi 
Stati d'Europa ripetono la loro origine, o dalla conquista, o 
dalla egemonia non interrotta di una parte di una nazione sul 
resto di essa, secondate da circostanze storiche favorevoli, in 
momento opportuno, e promosse dall'iniziativa di uomini 
non comuni, che seppero, poterono e vollero. Ora, le 
conquiste e il lavoro egemonico furono quasi sempre 
accompagnati da stragi, delitti, violenze, nequizie di ogni 
specie. Ecco le origini degli Stati che i nemici dell'Italia 
nuova hanno in tanta venerazione, solo perché su quei fatti 
orribili sono passati parecchi secoli. E circa a questo punto è 
degno di esser notato che, solo quelle fra le creazioni 
anzi dette resistettero all'azione del tempo, nelle quali la 
conquista, o l'egemonia, si applicò ad assimilare popolazioni 
omogenee che avrebbero finito per fondersi da sé, cosicché 
si può dire che la violenza non fece che anticipare quella 
naturale fusione. La differenza fra la fondazione dell'unità 
politica d'Italia e quella degli altri Stati non è che di tempo; il 
procedimento fu lo stesso, tranne che all'assimilazione 
violenta degli elementi politici omogenei, la nuova Italia 
sostituì l'assimilazione pacifica per la via dei plebisciti.</p>
<p>Fra le cose possibili c'era che l'unità politica della stirpe 
italiana, predisposta dalla natura, più d'ogni altra stirpe 
d'Europa, a formare un tutto politico, venisse fondata, colla 
legge del più forte, dai Goti, dai Longobardi, dai Re elettivi 
succeduti ai Carolingi, da Gian Galeazzo Visconti, da 
Napoleone I.</p>
<p>Ma all'Italia dei secoli scorsi non si offrirono mai 
favorevoli le circostanze politiche, in momento opportuno. 
Quando ci furono, le fece sempre difetto, o l'uomo che 
sapesse e volesse compiere l'impresa quando avrebbe potuto, 
o l'uomo che potesse e volesse quando sapeva, o l'uomo che 
volesse quando sapeva e avrebbe potuto. Se l'Italia è 
finalmente riuscita anch'essa a costituirsi politicamente, non 
è per opera delle sètte, o come frutto effimero delle idee 
rivoluzionarie, bensì perché soltanto ai giorni nostri hanno 
potuto operare in suo favore quegli stessi fattori che non 
mancarono, nei secoli scorsi, ad altri paesi; e appena si 
mostrarono, emerse l'autonomia politica italiana, quasi per 
incanto, dagli abissi del passato, e riguadagnò in un 
baleno il tempo perduto, siccome frutto maturo della civiltà e 
della storia contemporanea. Se pertanto la distinzione che i 
nemici del rivolgimento italiano stabiliscono fra lo Stato 
nostro e gli altri grandi Stati europei, si riferisce al modo di 
creazione, questo modo risulta evidentemente favorevole a 
noi. Le atrocità che presiedettero agli esordî dello Stato in 
Francia, in Ispagna, in Inghilterra, in Russia, non hanno 
impedito a questi paesi di vivere e di prosperare. Perché mai 
i peccati di procedura, relativamente piccoli e incruenti, del 
risorgimento italiano, dovrebbero condannare il solo Regno 
d'Italia a non aver mai né pace né tregua, ed a perire per 
mano delle sètte, le quali, attribuendo a sé il merito della sua 
creazione, se lo attribuiscono così a torto?</p>
<p>Sul quale proposito, dei fattori della creazione del Regno 
d'Italia, sarà bene che ci fermiamo, perché lo esige l'indole 
del presente lavoro.</p>
<p>Quei fattori sono tre, cioè: il sentimento nazionale degli 
Italiani – le condizioni politiche interne ed esterne favorevoli 
– il genio iniziatore di un vero uomo di Stato. Sono 
intervenuti anche altri fattori; ma gli essenziali sono quei tre 
soltanto; e li chiamiamo essenziali perché, se fosse mancato 
un solo di essi, i risultati ottenuti non sarebbero neppure 
immaginabili, mentre quegli altri fattori potevano anche non 
esserci, senza che ciò compromettesse la riuscita. 
Esaminiamoli da vicino, uno ad uno.</p>
<p>Il sentimento nazionale è cosa affatto moderna, come 
fattore politico. Il bisogno di indipendenza dalla 
dominazione straniera e di autonomia politica è divenuto 
connaturale ad ogni consorzio civile, nel quale l'unità di 
lingua, di costumi, di coltura, di territorio (fonte di interessi 
economici consimili) abbia infuso la consapevolezza di 
formare una individualità etnografica; e questo sentimento si 
è oggi identificato, allargandosi ma senza perdere d'intensità, 
coll'amor di patria, indelebile nel cuore umano e vecchio 
come il mondo e sempre considerato come sublime e santo, 
sebbene applicato diversamente secondo lo spirito diverso 
dei tempi. Sfidiamo chicchessia a negare che l'amor di patria 
sia uno dei sentimenti più nobili dell'uomo ed a sconoscere 
che nel secolo nostro, l'idea di patria, piaccia o non piaccia, 
si sia fusa coll'idea di nazione. È questo anzi uno dei 
fenomeni morali più culminanti dell'odierna civiltà; è il 
protagonista, per così dire, del grande dramma storico che si 
è svolto nel nostro secolo. Ora quando tutto il mondo civile è 
trascinato da una corrente di tale natura, se c'è un qualche 
paese che non ne sia ancora invaso, basta una causa 
eccezionale qualunque per aprirvi un varco, e, aperto il 
varco, la corrente vi irrompe e trabocca e tende a frangere i 
ritegni artificiali. È il caso dell'Italia nostra. L'idea di un'unità 
politica della stirpe italica, preconizzata e invocata dai più 
grandi poeti e pensatori nelle epoche del maggior 
accasciamento della nazione, alimentata per vie latenti da 
una indistruttibile omogeneità di condizioni territoriali, di 
lingua, di letteratura, di costumi, ma rimasta assopita nei 
secoli scorsi, era penetrata anche fra noi durante la 
prima metà del secolo nostro nelle classi colte, per riverbero 
di ciò che avveniva in vicini paesi, e aveva dato luogo a 
parziali tentativi di rivolta contro ai governi imposti dal 
trattato del 1815. Ma non era ancora 
compresa dalle masse. La causa occasionale che le aprì 
l'accesso nel cuore di tutti, furono i primi atti del pontificato 
di Pio IX. Fra il 1846 e il 
1859, divenne evidente che l'idea di una 
patria italiana, o federale, o unitaria, o repubblicana, o 
monarchica, era gigante e matura, sostenuta, lo ripetiamo, 
dal sacro sentimento di patria, il quale si era trasformato in 
sentimento nazionale, per opera, non già delle sètte, ma delle 
leggi morali che presiedono allo svolgimento della civiltà 
moderna.</p>
<p>Che il sentimento nazionale, una volta penetrato nelle 
masse, abbia prodotto quelle gesta eroiche, che sono le 
cinque giornate di Milano, la guerra che per quattro mesi 
sostenne vittoriosamente l'esercito del piccolo Piemonte 
contro l'immenso Impero austriaco, la difesa di Brescia, gli 
assedî di Roma e di Venezia e la spedizione dei mille, non 
abbiamo bisogno di rammentarlo. Esso ha la sua storia a 
parte, concomitante quella degli altri due fattori. Però è certo 
che non sarebbe bastato da solo, a costituire lo Stato italiano.</p>
<p>E infatti gli ostacoli all'attuazione del grande concetto, 
per una nazione assoggettata in molta parte alla dominazione 
d'una delle più grandi potenze militari d'Europa, erano 
materialmente così formidabili, che tanta preparazione degli 
animi poteva rimanere affatto sterile, come fu il caso della 
Polonia, dove il sentimento nazionale non è meno 
generale e ardente e di più assecondato anche da una base 
storica; ma non è riuscito a trionfare, malgrado tanto valore 
prodigato sui campi di battaglia. Era d'uopo che si verificasse 
anche il secondo dei fattori indispensabili al successo, vale a 
dire le circostanze politiche favorevoli concorrenti a quella 
meta; e queste furono, come è noto, la patriotica pertinacia 
del Piemonte e della sua illustre dinastia, in primo luogo; 
l'aiuto armato della Francia, per ispirazione di Napoleone III, 
in secondo luogo. Anche questo secondo fattore pertanto, 
che si presenta sotto la forma di eserciti regolari comandati 
dai rispettivi sovrani combattenti per iscopi di alta politica, 
non è tale da poter essere guardato con ispregio dagli 
ammiratori dei vecchi Stati.</p>
<p>Senonché tante fortunate circostanze non sarebbero 
ancora state sufficienti ad assicurare il trionfo della causa 
nazionale, se un uomo di genio, Cavour, non avesse saputo 
utilizzarle con una chiaroveggenza prodigiosa accoppiata ad 
un'audacia senza pari. E per verità è molto incerto se l'ajuto 
francese sarebbe stato possibile nel 1859, 
qualora il grande uomo di Stato italiano, non avesse preso 
l'iniziativa di un intervento piemontese nella guerra di 
Crimea, con che egli apriva a sé la porta del Congresso di 
Parigi del 1856. Quel che si può sostenere 
con maggior sicurezza è che, senza Cavour, l'impresa italiana 
del 1859, arrestata inaspettatamente dai 
preliminari di pace di Villafranca, avrebbe finito per 
naufragare. Il terzo fattore fu dunque Cavour. Ma chi era 
Cavour? Forse un demagogo, un settario? Un uomo politico 
di genio non può mai essere né un demagogo né un 
settario. Cavour era il ministro costituzionale di un'antica 
monarchia, cresciuto al culto della lealtà verso la casa 
regnante, educato alla scuola politica inglese più ortodossa, 
vagheggiante l'indipendenza e l'unità politica d'Italia, ma, 
fino a quel giorno, anche sotto forma federativa.</p>
<p>Ci permettiamo pertanto di chiedere a qualunque nemico 
di buona fede se, a lume di buon senso, i fattori della 
formazione dello Stato italiano siano tali, per sé stessi, da 
condannar questo a non far altro che della politica 
rivoluzionaria, e da togliergli per sempre la possibilità di 
vivere nelle condizioni normali degli altri Stati liberi?</p>
</div2><div2 n="II. Come una razionale divisione dei partiti...">
<head>[Come una razionale divisione dei partiti fosse impossibile
durante la lotta per la vita della nazionalità italiana.]</head>

<p>Qui ci par di sentire qualcuno che ci rivolge la domanda: 
Se esistono in Italia tutti gli elementi politici necessarî ad 
un ordinamento normale di partiti, perché questo 
ordinamento non ha avuto luogo fin da principio?</p>
<p>A questa domanda la risposta è facile. La storia dello 
Stato italiano si divide in due periodi: quello che si estende 
dai preliminari di pace a Villafranca sino alla 
liberazione del Veneto, e quello che è posteriore a siffatto 
avvenimento. Ci è mestieri considerare ciascuno di questi.</p>
<p>Incominciando a parlare del primo periodo, 
risponderemo che durante il medesimo, una ragionevole 
divisione di partiti era affatto impossibile.</p>
<p>Il periodo a cui accenniamo, si distacca per ogni rispetto 
dal periodo precedente e dal susseguente, e forma un tutto a 
sé, che non ha nessun riscontro con nessun periodo della 
storia d'altri paesi, e vuol essere giudicato con criterî suoi 
propri. Che se si trascura siffatta precauzione, tanto gli amici 
come i nemici dell'odierna Italia sono condannati a cadere in 
una confusione irremediabile, ogni qualvolta si mettono a 
discorrere dell'attuale situazione politica nostra. Tale periodo 
si può chiamare, con perfetta proprietà di linguaggio, il 
periodo della lotta per la vita della nazionalità italiana. Esso 
cominciò a metà del 1859, all'annunzio delle 
stipulazioni di Villafranca, ed ebbe termine alla fine del 
1866, colla cessione del Veneto e delle 
fortezze del quadrilatero per parte dell'Austria, e colla 
partenza da Roma dell'esercito francese. Gli anzidetti due 
limiti di tempo non sono determinati arbitrariamente.</p>
<p>E invero, l'inaspettato e imprevedibile armistizio di 
Villafranca interruppe e rese impossibile lo svolgimento del 
piano politico preesistente, che era in corso di esecuzione, e 
incamminò il movimento nazionale italiano per vie affatto 
nuove, difficili ed arrischiatissime; né il successo di esso 
movimento si potè considerare assicurato se non il 
giorno nel quale, in virtù di formali trattati, le due grandi 
potenze vicine ebbero sgombrato le terre italiche, e lasciata 
la nazione italiana libera affatto di disporre di sé stessa. Il 
periodo della lotta per la vita si svolge pertanto fra queste 
due date eternamente memorabili; ed è duopo averle sempre 
presenti, imperocché molti hanno l'abitudine di assegnare 
alla lotta per la vita un periodo molto più lungo, ma a torto.</p>
<p>Alcuni la fanno incominciare molto prima, cioè dai primi 
tentativi intesi al conseguimento della indipendenza 
nazionale, senza tener conto che i tentativi non riusciti non 
avevano distrutto lo <hi rend="italic">statu quo</hi> in Italia, e che lo 
<hi rend="italic">statu quo</hi> avrebbe servito di punto di partenza per 
nuovi tentativi, mentre invece i preliminari di pace di 
Villafranca impedivano il proseguimento del piano in corso e 
in pari tempo tagliavano la via ad un ritorno allo <hi rend="italic">statu 
quo</hi>, come verremo fra breve a spiegare. Altri invece 
vogliono comprendere nella lotta per l'esistenza anche la 
questione delle finanze e quella del possesso di Roma, cose 
entrambe di cui ci guarderemmo bene dal contestare la 
grande importanza, ma che, a lume di buon senso, non si 
lasciano confondere colla questione dell'essere o del non 
essere, creata per la nazionalità italiana della permanenza di 
un nemico potentissimo nel centro della valle del Po, e di un 
protettore altrettanto potente accampato nel mezzo della 
penisola.</p>
<p>Riandiamo un momento questo periodo della lotta per 
l'esistenza. Napoleone III era disceso in Italia con un 
programma federalista accettato da Cavour, ma 
subordinato alla liberazione completa della penisola dall'Alpi 
all'Adriatico. La distruzione della potenza austriaca nella 
penisola; la formazione di tre Stati indipendenti, oltre ad un 
piccolo territorio pontificio, riuniti in una confederazione 
italiana; a capo del più importante di essi Stati, il quale 
avrebbe abbracciato tutta la valle del Po e le sue adiacenze, 
Casa Savoia; a capo degli altri, dinastie nuove. Ecco in che 
consistevano i concerti di Plombières, concerti conformi alle 
idee di una gran parte dei patrioti italiani d'allora, compreso 
lo stesso Cavour. Agli occhi di essi, la riunione di tutta 
L'Italia in uno Stato solo doveva essere una conseguenza 
immancabile, ma esclusa, nell'ordine della probabilità, 
dall'orizzonte della presente generazione. L'Italia avrebbe 
avuto presso a poco l'assetto dell'odierna Germania. Il Regno 
dell'Alta Italia sarebbe stato la Prussia, Napoli la Baviera, la 
Toscana il Würtemberg, dello Stato federale italiano.</p>
<p>Villafranca distrusse in germe siffatto programma. I 
preliminari, formulati poscia a Zurigo in forma di trattato, 
avrebbero recato all'Italia una situazione molto peggiore 
dello <foreign lang="lat">statu quo ante bellum</foreign>, se fossero stati 
applicati, non solo nella lettera, ma anche nello spirito. E 
invero, secondo il tenore di quelle stipulazioni, l'Austria, 
perduta la Lombardia, doveva rimanere, militarmente forte 
come prima, nelle fortezze del quadrilatero; e, conservando 
alle provincie venete, che le erano rimaste, la denominazione 
di Regno Lombardo–Veneto, e custodendo a Vienna 
gelosamente la Corona di ferro, essa mostrava 
chiaramente quali fossero le sue intenzioni. Tutti i principi 
spodestati suoi satelliti, dovevano far ritorno e non essere 
molestati sui loro troni, col solo obbligo di diventare membri 
di una confederazione italica, della quale anche l'Austria 
avrebbe fatto parte. Il Regno Sardo veniva ingrandito della 
Lombardia, è vero, ma di una Lombardia senza difese, e 
posta sotto il tiro di cannone dell'Austria armata e 
minacciosa. Prima della guerra almeno, il Piemonte, senza 
vincoli cogli altri Stati della penisola, aveva potuto seguire 
liberamente una politica sua propria. Per effetto delle 
stipulazioni di Villafranca invece, esso sarebbe stato 
condannato a subire, nel seno della confederazione, la legge 
della maggioranza, di una maggioranza formata dall'Austria 
e dai suoi satelliti. Siffatta eventualità disastrosa, Cavour non 
poteva sopportarla senza tradire il proprio Re, il proprio 
paese nativo, la causa d'Italia. Era questione di vita e di 
morte. La vita consisteva nel contrapporre all'Austria, 
rimasta padrona del Veneto e delle fortezze del quadrilatero, 
tutto il resto d'Italia riunita in una Stato solo, dalle Alpi al 
Lilibeo; la morte, nell'accettare il progetto di Villafranca; 
non c'era via di mezzo possibile. Rispettare dunque la lettera 
delle stipulazioni di Villafranca tradotte nel trattato di 
Zurigo, ma renderne impossibile l'esecuzione; per 
raggiungere siffatto intento, ottenere dall'Imperatore 
Napoleone III una dichiarazione escludente l'intervento 
austriaco nei territorî già appartenenti ai principi spodestati, 
dichiarazione per nulla contraria alla lettera del trattato di 
Zurigo, secondo il quale la ristaurazione di quei 
principi non doveva aver luogo per mezzo di forze 
straniere; dato quindi, lo sfratto ad ogni idea federativa 
coltivata anteriormente, promuovere in tutti i modi possibili 
la creazione di un solo Stato, sulla ruina di tutte le antiche 
divisioni. L'esecuzione di tutto questo piano richiedeva un 
vero prodigio di acume, specialmente quando si trattò di 
annettere il reame delle due Sicilie, mantenendo salda la 
direzione del movimento nelle mani del regio governo 
sedente a Torino, e subordinando il movimento all'egemonia 
piemontese, messa così alla rischiosa prova di abbracciare in 
una sola volta sì numerose popolazioni. L'Europa, posta nel 
dilemma di dover scegliere fra un'Italia unita, ma monarchica 
e ordinata, e un'Italia in preda ad una rivoluzione le di cui 
conseguenze erano imprevedibili, non avrebbe potuto esitare. 
Ecco l'evoluzione nel programma nazionale, rapidamente 
ideata, alla notizia dei preliminari di Villafranca, dal genio di 
Cavour. E poiché il genio in politica non è altro che il buon 
senso elevato alla sua maggior potenza, così non deve recar 
meraviglia, se quel concetto trovò un eco così pronto in un 
popolo dotato di un meraviglioso intuito politico. Per 
l'attuazione di un simile concetto si presentava un insieme dì 
circostanze esterne ed interne favorevoli quali non sogliono 
ripetersi, per un popolo, due volte in un medesimo millennio: 
l'adesione della Francia alla proposta di. impedite ogni 
intervento straniero nella penisola; l'entusiasmo, per la prima 
volta concorde, della grande maggioranza degli Italiani. 
Bisognava afferrare al varco la fortuna che un insigne uomo 
di Stato aveva saputo scoprire e trattenere, quando 
pareva già sparita agli occhi di tutti, e gettarsi con lei 
per la via ch'essa ci apriva.</p>
<p>Così incominciò per la nazione italiana la vera lotta per 
l'esistenza politica, lotta che la morte del suo iniziatore non 
valse ad interrompere, e che durò sette anni; durante la quale 
ogni cosa era subordinata in siffatta guisa alla questione 
immanente e incalzante dell'essere e del non essere, che le 
discussioni circa agli ordinamenti interni del grande Stato, 
improvvisato per mezzo delle annessioni, non potevano 
richiamare l'attenzione dei governanti e dei governati, se non 
per quel tanto che si riferisse alle esigenze della necessità 
suprema dell'esistenza. Durante questa lotta, in cui non c'era 
che una meta sola, e una via sola per raggiungerla, mancava 
il posto per una seria divisione di partiti. Tutti coloro che 
volevano l'indipendenza nazionale, fossero anche stati per il 
passato fautori di una confederazione di principi, dovevano 
favorire l'idea dell'unità di Stato, avendo i patti di Villafranca 
reso impossibile ogni idea federativa; fossero anche stati, per 
il passato, repubblicani, dovevano accettare la dinastia 
sabauda, perché questa soltanto forniva alla nazione quegli 
elementi di forza e di credito che erano indispensabili per 
condurre a termine l'impresa.</p>
<p>Fu dunque sotto l'incubo di siffatta necessità, ognora 
presente ed assorbente, la quale peraltro, protraendosi per 
sette anni, non escludeva l'altra necessità di provvedere alle 
mille esigenze quotidiane della vita di un grande Stato, che si 
adottò il parlamentarismo ad uso francese, solo 
perché aveva funzionato nel Piemonte nel decennio 
precedente, e perché sembrava dovesse rendere sempre più 
difficile un ritorno all'assolutismo del passato, senza badare 
se quella forma di sistema rappresentativo, applicata in quel 
modo, corrispondeva al genio della nazione riunita. Fu sotto 
la medesima pressione che si abborracciò all'infretta una 
amministrazione calcata sulle orme della francese e della 
belga, intesa allo scopo di far sparire le vestigie delle 
divisioni precedenti, senza verificare se armonizzava con 
abitudini immutabili e colle migliori tradizioni del pensiero 
italiano. Fu per l'impulso delle medesime cause, che furono 
amalgamati nel medesimo lavoro, uomini di tendenze 
diversissime, i quali, in tempi normali, si sarebbero 
naturalmente avversati; e si videro conservatori convinti 
compiere, senza esitanza, atti eminentemente rivoluzionarî, 
e uomini di tempra invincibilmente rivoluzionaria, o di 
coltura puramente teorica, assumere funzioni amministrative 
e d'indole pratica, che a quelle qualità male si addicevano. La 
linea di condotta del governo italiano, dalla metà del 
1859 alla fine del 1866, era 
fatalmente tracciata. Non poteva essere che quella di un 
governo provvisorio, di una dittatura temporanea esercitata 
dalle classi, le quali delle esigenze della situazione 
straordinaria erano in grado di formarsi l'idea più chiara, e 
assecondata dall'istinto delle masse. Il còmpito suo di 
legislazione, di amministrazione, di finanza, in presenza 
delle fortezze del quadrilatero occupate dall'Austria 
minacciosa, è paragonabile al còmpito del generale 
Todleben, che costruiva le fortificazioni di terra di 
Sebastopoli sotto il tiro dei cannoni degli alleati. L'indole 
della politica di quel periodo consiste in ciò che patrioti di 
tendenze diverse, ma in maggioranza conservatori pei loro 
precedenti, adoperarono, per raggiungere un fine 
conservatore per eccellenza, come era la creazione della 
patria, mezzi eminentemente radicali. Questo contrasto fra i 
mezzi e il fine, in nessun atto si rivela più spiccato che nella 
Convenzione del 15 settembre 1864. La 
transazione colla Francia, secondo la quale era provveduto 
allo sgombro di un territorio italiano da un esercito straniero, 
e venivano rese meno acute le difficoltà internazionali 
rispetto al papato, fu un provvedimento d'indole 
conservatrice; ma esso veniva accompagnato dall'obbligo 
assunto verso quella potenza di trasportare la capitale fuori 
della culla del nuovo Regno, provvedimento quest'ultimo 
d'indole radicale.</p>
<p>Ammesse alcune riserve circa a pochi fatti, e trascurati 
molti particolari, sui quali ci sarebbe da censurare (se non ci 
fosse da censurare, con tanta inesperienza amministrativa, e 
tante illusioni che regnavano, si sarebbe compìto un 
miracolo), si può asserire che governo e Parlamento, classi 
dirigenti, popolo, durante il periodo suddetto, si sono resi 
benemeriti, imperocché riuscirono ad attuare le speranze 
vagheggiate indarno per tanti secoli, di riunire in un tutto 
autonomo e indipendente, le sparse membra della stirpe 
italiana. Per raggiungere siffatta meta le grandi linee della 
politica furono quelle che dovevano essere; ed anche 
riguardo ai particolari difettosi, la nuova Italia non seppe far 
nulla di meglio, quando più tardi ne ebbe tutto l'agio.</p>
<p>Anche prescindendo dalla politica estera, la quale 
per opera di Cavour, colle annessioni, e per opera di 
Lamarmora, coll'alleanza prussiana, fu addirittura splendida, 
una parte di ciò che si riferisce alla legislazione, alla 
amministrazione, alle finanze, alla milizia, ai lavori pubblici, 
all'istruzione, sebbene improvvisata, resistette alla prova 
dell'esperienza. Tutto questo può essere corretto, accresciuto 
e reso più compiuto, ma si presta a servire di fondamento a 
quanto si dovrebbe fare.</p>
<p>Per le ragioni predette, sarebbe tempo ormai che tanto i 
nemici quanto i fautori dell'Italia nuova cessassero di mettere 
in un fascio il periodo sopra descritto coll'antecedente e 
sopratutto poi col susseguente; i primi per condannare, in sé 
medesimi, i modi di formazione del Regno italiano, quasiché 
ce ne fossero stati degli altri disponibili per chi non era 
disposto a rinnegare la nazionalità italiana; i secondi per 
invocare quei precedenti, dettati dalla necessità, affine di 
giustificare ogni atto compiutosi posteriormente, anche 
quando si sarebbe potuto fare altrimenti.</p>
<p>Stipulata la pace coll'Austria, il Regno d'Italia, la cui 
esistenza era ancora sospesa ad un filo il giorno prima, venne 
a trovarsi collocato tutto ad un tratto in una situazione 
esterna così solida, che la maggiore non si saprebbe 
immaginare. Non solamente non avversato da nessuno, non 
solamente amico di tutti, non era forse anche divenuto parte 
integrante e solidale di un nuovo equilibrio scaturito dalla 
guerra italo prussiana–austriaca, per cui l'interesse di tutti 
concorreva a preservarlo da ogni minaccia? L'esercito 
francese non era forse partito da Roma? Se questi 
risultati l'Italia li avesse dovuti esclusivamente alle proprie 
forze e non ad aiuto straniero, se gli ultimi fatti d'armi per 
terra e per mare non fossero stati sfortunati, si sarebbe potuto 
dire che nulla mancava alla sua felicità. Ad ogni modo, i 
risultati c'erano. Doveva sembrar naturale dunque che al 
consolidamento esterno non si sarebbe tardato un momento a 
far corrispondere il consolidamento interno, e a procurare al 
paese quell'assetto normale a cui negli anni precedenti era 
stato impossibile pensare.</p>
</div2><div2 n="III. Come compiuta quella lotta l'intento...">
<head>[Come, compiuta quella lotta, l'intento di raggiungere
il pareggio finanziario abbia sconsigliato le classi
dirigenti dal mutare indirizzo di governo.]</head>

<p>E per verità, pretender che non solo una parte, ma tutto 
quello che era stato creato d'improvviso, in materia 
d'istituzioni civili, di legislazione, di amministrazione sotto 
l'influenza di circostanze eccezionalissime, dovesse essere 
scrupolosamente mantenuto anche quando tali circostanze 
più non esistevano; supporre che popolazioni così diverse fra 
loro, nei precedenti, nella coltura, nelle tendenze, nelle 
relazioni sociali, negli interessi morali ed economici, solo pel 
fatto che, nel momento del comune pericolo, avevano 
cooperato, tenute insieme da un sentimento patriottico, 
dovessero senza ripugnanza rinunziare per sempre a quelle 
ingenite diversità; credere che le masse, le quali si 
erano assoggettate ad ogni specie di disagi, e di perturbazioni 
di interessi e di abitudini, senza mormorare, sino a tanto che 
l'istinto presentava loro tali sacrificî come necessari, non 
dovessero risentirsi, tostoché il medesimo istinto le ebbe 
fatte accorte, che quella necessità più non esisteva o aveva 
preso un diverso aspetto, era contrario ad ogni ragionevole 
presunzione. Compita l'impresa e resa sicura contro i pericoli 
esterni, tutti coloro che avevano ad essa partecipato, popolo, 
classi dirigenti, uomini parlamentari, dovevano trovarsi 
indotti a far ritorno alle proprie inclinazioni rispettive, 
modificate, finché si vuole, nelle applicazioni, per le mutate 
condizioni generali della patria, ma indelebili nell'essenza. 
<foreign lang="lat">Naturam expellas furca, tamen usque 
recurret</foreign>.</p>
<p>Mettersi a capo di siffatte naturali tendenze, per dar loro 
un indirizzo più conforme alla nuova situazione del paese, 
avrebbe potuto essere il nuovo còmpito dei partiti. Durante la 
lotta per la vita, si erano formati nel Parlamento due partiti, 
denominati l'uno di Destra, l'altro di Sinistra. La loro ragion 
d'essere rispettiva si rassomigliava assai. Se si guardava ai 
precedenti degli uomini che li componevano, si trovavano 
dei precedenti molto rivoluzionarî anche in non pochi che 
militavano nel campo della Destra, e che non permettevano 
si distinguessero, per questo titolo, dai loro colleghi di 
Sinistra; se si guardava allo scopo a cui si tendeva, non era 
esso il medesimo? e i mezzi per raggiungerlo adottati dal 
partito di Destra governante, potevano essere forse più 
radicali? L'unica distinzione fra i due partiti, non consisteva 
se non in questo, che la Destra intendeva che la 
direzione del movimento nazionale stesse nelle mani del 
governo, e la Sinistra che il governo si lasciasse un po' più 
rimorchiare dalla corrente popolare, una distinzione 
impossibile a stabilirsi nettamente, nell'ordine delle idee. 
Dopo il 1866 invece, un punto di partenza 
più razionale e più pratico per una divisione di partiti, era 
divenuta possibile, la Destra dovendo essere supposta 
inclinata a promuovere una revisione dell'interno 
ordinamento, in senso più conservatore; la Sinistra, in senso 
opposto. Se non che, terminata la lotta per la vita, le 
abitudini contratte in sette anni consecutivi di un medesimo 
indirizzo, ebbero forza abbastanza per far sì che e governo e 
classi dirigenti, non mostrassero accorgersi del mutamento 
essenziale avvenuto nella situazione del paese. Nulla è 
cambiato in Italia, non ci sono che i Veneti di più, sembrava 
che si dicesse. E sì che le elezioni del 1865 
avevano lasciato trapelare quali umori, per solo ritardo 
frapposto dalle circostanze al trionfo della lotta per 
l'indipendenza, fermentassero nel paese.</p>
<p>Perché poterono le abitudini esercitar tanto potere? Non 
si vedeva forse che le condizioni interne dell'Italia, a causa 
vinta, lasciavano molto a desiderare? Lo si vedeva, e tutti ne 
parlavano; ma ripugnava ai più il ricercare le vere cause di 
ciò. Quali dunque erano queste?</p>
<p>Il legittimo compiacimento per tante generazioni 
contrastato, di veder raccolte tutte le popolazioni italiane in 
una casa sola e il timore di ricadere nelle antiche divisioni, 
avevano indotto i legislatori e le classi politiche, 
animate da ardente patriottismo, ma pochissimo esperte nelle 
cose d'amministrazione, a spingere l'accentramento 
governativo a proporzioni assurde, esagerando l'esempio 
della vicina Francia, dove quell'accentramento è il prodotto 
di una lunga preparazione storica. Il governo centrale 
incaricato di pensare a tutto e provvedere a tutto, fino alla 
nomina del bidello di un ginnasio o dell'usciere di 
sotto–prefettura; la sorte di ogni cittadino e le decisioni 
intorno alle cose sue, esclusivamente devolute agli uffici 
ministeriali della capitale, sotto alla controlleria, s'intende 
bene, del Parlamento; ecco il pensiero animatore dell'assetto 
amministrativo del nuovo Stato. Or bene, siccome a questi 
ufficî presiedono i ministri, e la sorte dei ministri dipende 
dai deputati, l'accentramento amministrativo ebbe per 
conseguenza l'accentramento nei deputati di ogni specie di 
influenze.</p>
<p>Non esiste cosa che più dell'accentramento 
amministrativo francese, esagerato, sia incompatibile col 
parlamentarismo inglese; accoppiati, l'accentramento 
amministrativo snatura lo spirito parlamentare, nel mentre 
che il parlamentarismo guasta l'amministrazione. Il 
parlamentarismo, perché funzioni a dovere, suppone il 
discentramento, o istituzionale o territoriale, secondo il 
quale, o tutti i grandi interessi abbiano vita autonoma, o, per 
lo meno, la giustizia amministrativa sia messa a comoda 
portata dei cittadini. L'amministrazione accentrata, alla sua 
volta, perché adempia il proprio uffizio, richiede una 
divisione assoluta di competenze, una rigorosa controlleria, 
nessuna ingerenza estranea che s'intrometta; così perfino 
nei governi assoluti si riesce a porgere ai cittadini una 
certa quale garanzia di giustizia assoluta e di giustizia 
distributiva.</p>
<p>Ma in Italia, la mancanza di discentramento, tanto 
istituzionale quanto territoriale, riduce tutti i beneficî della 
libertà al solo poter dire, per torto o per traverso, il proprio 
pensiero, o a voce o in iscritto, e alla soddisfazione di 
nominare i deputati onnipotenti. Quindi non basta lo Statuto, 
perché i cittadini italiani possano pretendere di essere pari 
nell'esercizio della libertà a quelli di altri paesi, che hanno il 
modo di ingerirsi, sotto molte forme diverse, negli interessi 
amministrativi del grande consorzio. Tutto essendo nelle 
mani del potere centrale, i cittadini italiani, per non rimanere 
danneggiati, ricorrono al rispettivo deputato, perché voglia 
premere sopra il ministro e indur questo a premere a sua 
volta sugli uffici amministrativi da lui dipendenti, affinché 
soddisfacciano al desiderio loro, più o meno legittimo. Il 
deputato può non aderire, è vero, all'importuna 
sollecitazione, e spesso non aderisce; così pure il ministro 
può rifiutare il proprio appoggio ai deputato che si fa organo 
della sollecitazione, e spesso lo rifiuta. Sta bene. Ma in 
questo caso il deputato può esser certo di non aver il 
suffragio di quel cittadino, nelle future elezioni, il ministro di 
non potere contare sul voto di quel deputato, nel Parlamento.</p>
<p>Per conseguenza, siccome la vita non può alimentarsi 
esclusivamente con discorsi politici, ne consegue che la 
mancanza di un ordinamento amministrativo posto al riparo 
di qualunque indebita ingerenza, rende peggiore la 
condizione dei cittadini italiani, per tutto ciò che si 
riferisce agli interessi giornalieri dipendenti dal governo, di 
quella dei cittadini di uno Stato assoluto, ma paterno e buon 
massaio; dal che l'adagio, che si stava meglio quando si stava 
peggio. Ciò essendo, come mai si sarebbe potuto togliere 
dalla mente di un buon borghese che, in quel tempio remoto 
e misterioso, quale è un ministero della capitale, dove si 
dispensa il bene e il male, dove non si accede se non per 
l'intermezzo di pochi iniziati e dei sacerdoti autorizzati, che 
sono i deputati, non si compiano riti assai brutti e sufficienti 
a spiegare dove vadano a finire malamente tanti danari, che 
vengono tolti dalle tasche dei contribuenti? Quando infieriva 
la peste di Milano chi avrebbe potuto impedire che non si 
credesse agli untori, una volta messa in giro questa 
superstizione? La pubblica amministrazione in Italia si è 
mantenuta effettivamente, sia detto a sua lode, una delle 
meno corrotte che si conoscano in Europa e in America. Ma 
alcuni fatti di corruzione si verificarono, come era da 
aspettarsi, in mezzo a tanto affastellamento di uomini nuovi 
e di affari nuovi. Se non che il pubblico, eccitato ai sospetti, 
e non posto in condizione di veder chiaro in 
quell'affastellamento, come avrebbe potuto astenersi dal 
credere che i fatti di corruzione, isolati, non fossero invece lo 
specchio, in ristretto, di tutto quanto accadeva negli uffici 
dello Stato? Or bene, la novità delle istituzioni e la gioia 
della conquistata indipendenza nei primi anni, i pericoli 
incessanti che stavano sospesi sull'esistenza della patria negli 
anni seguenti, avevan fatto si che sulle prime non si sentisse 
molto acutamente il male del sistema vigente. 
L'ideale della patria da una parte, l'inesperienza 
relativamente alla influenza che si poteva esercitare per 
mezzo del deputato, avevano servito di correttivo. Ma, 
soddisfatta l'aspirazione nazionale colla stipulazione della 
pace coll'Austria, vedendo ritardarsi il conseguimento di quei 
beni materiali che gli iniziatori della rivoluzione nazionale 
avevano fatto balenare agli occhi delle popolazioni, e 
soltanto, invece, aumentarsi le imposte, si riprese l'abitudine 
ereditata dall'epoca della signoria straniera e 
dell'assolutismo, di considerare il governo, non già come il 
mandatario della volontà collettiva della nazione, ma come 
un nemico; tanto più che non era mai stata perduta l'altra 
abitudine di raffigurarselo come un ente, dal solo beneplacito 
del quale dipende che tutto proceda bene o male nel paese. 
Perdutosi di vista ogni ideale, incominciò a degenerare 
sempre più il concetto della deputazione politica, ridotta ad 
essere considerata come un ufficio di sollecitatore degli 
interessi locali e di quelli dei singoli elettori, facessero o non 
facessero a pugni tali interessi col bene della nazione; e nelle 
elezioni incominciò ad essere praticato il sistema della 
selezione, ma in senso inverso di quello che, secondo il 
Darwin, si effettua nella natura. In non pochi collegi 
elettorali, stante il numero relativamente scarso degli 
investiti del diritto di eleggere, e il numero relativamente 
forte di quelli che, per progetto od indifferenza, si astengono 
dall'esercitarlo, si era riusciti ad infeudare una maggioranza 
sicura a questa o a quella setta, tanto che il collegio non 
poteva più funzionare a beneficio della nazione, se non col 
beneplacito della setta. Ai partiti parlamentari, i 
quali, se non erano mai stati una realtà durante la lotta per 
l'esistenza, avevano almeno esistito in aspirazione, si erano 
andate sostituendo le clientele, tradizione dell'antichissima 
Italia, costituite per l'unico scopo, o di farsi del governo uno 
strumento cieco degli interessi e delle piccole ambizioni 
dalle clientele patrocinate, o di abbatterlo, qualora resistesse. 
Che poi le sessioni parlamentari si prolungassero sterilmente 
all'infinito, disgustando i migliori dal parteciparvi, è una 
conseguenza inevitabile di tutto questo.</p>
<p>L'educazione delle classi politiche in Italia non poteva 
essere eccellente, perché non aveva avuta occasione di 
formarsi. Né il reggimento degli antichi governi, né le 
peripezie e le emozioni da cui si era appena usciti, erano 
circostanze favorevoli a promuoverla; però le discussioni 
parlamentari avrebbero potuto contribuire ad affrettarla, 
quelle discussioni cioè alle quali partecipavano, rivestiti di 
maggiore o di minor influenza, gli uomini più eminenti di 
tutti i partiti. E tanto più che, riguardo a molti argomenti 
d'indole positiva, furono forniti in seno del Parlamento tali 
schiarimenti da illuminare completamente il paese, da 
distruggere un'infinità di pregiudizî, da mettere il pubblico 
al fatto della vera situazione delle cose. Ma che cosa si 
sapeva nel pubblico delle discussioni del Parlamento, se non 
dai resoconti che si stampano, molti giorni dopo, nella 
<title>Gazzetta Ufficiale</title>, e che perciò nessuno legge, ovvero 
dai monchi estratti dei giornali, i quali, quasi sempre per 
ignoranza delle materie trattate, talvolta anche per ispirito di 
parte, sogliono svisare affatto il senso delle cose 
dette? Non si è mai veduto qualche cosa di simile in nessun 
paese d'Europa. Un gran numero di elettori, forse la 
maggioranza, per una lunga serie d'anni, ha letto, nei propri 
giornali, dei resoconti parlamentari, i quali hanno a fare con 
ciò che è stato detto realmente, come colle discussioni del 
Parlamento delle isole Sandwich!! Questo fu il costante ed 
esclusivo nutrimento della loro intelligenza. È un fatto di 
grande importanza, e che ha avuto grandi conseguenze nelle 
elezioni, ma a cui non si è posto attenzione in quella serra 
calda, nella quale i rappresentanti della nazione si tengono 
segregati dalla nazione<note place="foot"><p>Più volte si fece il tentativo per ovviare a questo 
inconveniente colla proposta di pubblicare un sunto ufficiale 
delle discussioni; ma la proposta fu sempre scartata sotto il 
pretesto che, adattandola, si lederebbe la libertà della 
stampa!! come se la libertà della stampa consistesse nel poter 
attribuire ad un uomo dei discorsi che non ha mai 
pronunciati, e non invece nel potere esprimere ogni specie di 
giudizî sui discorsi che quell'uomo ha realmente tenuto.</p></note>.</p>
<p>Se non che le discussioni serie, e condotte dagli oratori 
più autorevoli, andarono diventando sempre meno frequenti, 
e ciò tolse anche quel poco d'influenza buona che il 
Parlamento poteva esercitare sull'opinione pubblica per 
mezzo di quei poveri resoconti, e ne produsse invece, 
indirettamente, una perniciosa, che non possiamo passare 
sotto silenzio.</p>
<p>Liberata la patria, sembrava dover esser giunto il 
momento, in cui tutte le persone, anche di mediocre coltura, 
si dovessero occupare da senno di quelle molte questioni, in 
apparenza modeste ma di vitale importanza per l'andamento 
normale della cosa pubblica, di quelle questioni, le 
quali sogliono pur assorbire la massima parte della attività 
intellettuale di altri popoli. Le idee elaborate nel seno del 
paese da un'opinione pubblica seria, vengono poi discusse 
nel Parlamento, e sogliono stabilire una tale solidarietà fra le 
classi politiche rappresentate e i loro mandatarî, e 
promuovono un tale soffio di vita sana e feconda in tutto 
l'organismo dello Stato, che questo vien posto al riparo da 
ogni pericolo di corrompersi. Ma come era ciò possibile in 
mezzo a tanta anarchia prodotta dal mostruoso connubio 
dell'accentramento amministrativo coll'accentramento 
parlamentare? Invece lo spettacolo delle sterili ma 
appassionate diatribe personali, dell'armeggio partigiano, 
delle frequenti crisi ministeriali, che presentava la Camera 
elettiva, essendo soggetti molto acconci a destare la 
curiosità, distraeva le menti della maggioranza delle classi 
politiche, e le distoglieva dal riflettere ai veri interessi del 
paese. Inoltre molta parte della stampa, vedendo che 
aumentava la sua diffusione quanto più pasceva il pubblico 
di quello spettacolo, contribuiva ad aumentare la distrazione. 
Sparite le trepidazioni della lotta per l'esistenza nazionale, 
durante la quale le classi politiche, avendo davanti a sé una 
meta nobilissima ed elevatissima, erano state mirabili per 
tatto e per serietà, l'incessante fantasmagoria che si 
rappresentava sulla scena parlamentare, fece perder di vista 
questa verità, che cioè l'esistenza nazionale non bastava, che 
essa aveva urgente bisogno di essere rassodata, e che non era 
con quella fantasmagoria che ciò si sarebbe ottenuto. Egli è 
per questo che venne in grandissimo fiore, e si 
costituì sovrana, la cosidetta politica da caffè, la quale non si 
alimenta che di crisi ministeriali, di pettegolezzi 
parlamentari, di connubii, di alleanze esterne, di convegni di 
potentati, e si lamenta se i giornali non le somministrano 
ogni giorno un po' di siffatta merce.</p>
<p>Insomma, sotto l'azione di queste cause, si era finito per 
cadere nel seguente circolo vizioso: instabilità di governo, 
ridotto ormai a non essere altro che una continua 
fantasmagoria di uomini che vanno e vengono, non già pei 
meriti e demeriti loro, ma quali strumenti di un proteiforme 
giuoco d'influenze di persone, di gruppi di persone e di 
coalizioni che nascono e muoiono all'infuori di qualunque 
pubblico interesse, e senza che il paese sappia il perché; 
infelice gestione dei pubblici affari per cagione della 
instabilità di governo; disagio generale prodotto da quella 
infelice gestione; malcontento prodotto dal disagio; cattive 
elezioni parlamentari ispirate dal malcontento; instabilità di 
governo, in conseguenza di cattive elezioni; quindi, da capo. 
Il regionalismo, escluso dalle cose amministrative dove 
sarebbe stato a suo posto (e Dio ne guardi a parlarne!), 
entrato trionfalmente e insediato, come se nulla fosse, 
nell'aula legislativa della nazione.</p>
<p>Tutte queste cose si vedevano e si lamentavano. Per 
poco che si fosse approfondita la questione, non sarebbe 
stato nemmeno difficile scoprire la radice del male. Avrebbe 
dovuto apparir evidente che il giorno, in cui si fosse 
provveduto a discentrare l'amministrazione, in parte 
istituzionalmente, in parte territorialmente, per il solo 
fatto che un certo numero d'affari, i quali oggi si affastellano 
negli uffici della capitale, verrebbero disimpegnati a miglior 
portata degli amministrati, ed altri sottratti all'ingerenza del 
Parlamento, e affidati alle provincie od a consorzi di 
provincie, molti degli accennati inconvenienti cesserebbero 
da sé; e il giorno in cui si fosse modificata la base elettorale 
politica, verrebbe ridotta in pezzi una gran parte di quella 
rete di clientele e di combriccole che sono riuscite a 
sostituirsi al sincero verdetto del paese; il quale paese, nella 
sua maggioranza, non cessava d'invocare quiete, sicurezza 
del domani, e buon governo, e quindi non poteva presumersi 
fedelmente rappresentato da' suoi più turbolenti 
mandatarî. E la ristaurazione stessa delle finanze, non 
sarebbe forse divenuta meno ardua, se si fossero tolte tante 
cause perturbatrici, da noi dimostrate inseparabili dal 
mantenimento integrale dell'assetto interno che era stato 
improvvisato nei primordi dell'esistenza dello Stato?</p>
<p>Come mai avvenne dunque che le classi dirigenti
<quote><l>uscite fuor del pelago alla riva</l></quote>
non si risolvettero ad inaugurare un nuovo indirizzo 
interno?</p>
<p>I motivi sono tre.</p>
<p>L'Italia aveva acquistato l'indipendenza, ma non era stata 
fortunata in guerra, e ne era conseguito, anche per questo, un 
grande accasciamento. Or bene, il malcontento che infieriva, 
soleva essere attribuito interamente a quell'accasciamento, e 
si sperava che, passato un po' di tempo, senza alcuna 
mutazione nell'assetto delle cose interne, ogni cosa 
avrebbe potuto camminare in via normale. Per i patrioti 
insigni che presiedettero al rivolgimento nazionale, il trionfo 
dell'idea italiana era un tal bene impareggiabile, che presto, 
sembrava loro, avrebbe stornate le menti da ogni 
inconveniente accessorio. L'ordinamento vigente aveva fatto 
buona prova durante i più terribili cimenti; perché non 
avrebbe continuato a farla? Quegli uomini benemeriti, 
proclivi al dottrinarismo e incanutiti nel costante pensiero 
della patria italiana, si meravigliavano che si potesse 
attribuire molta importanza a qualche imposta di più o a 
qualche inconveniente amministrativo. Essi giudicavano tutti 
gli altri da sé stessi, e dimenticavano che il più degli uomini, 
quando ha ottenuto un bene, lo dimentica facilmente e va in 
traccia di un altro. Non si accorgevano che cresceva una 
nuova generazione, la quale non aveva conosciuta l'Italia 
schiava e non aveva potuto stabilire, per esperienza propria, 
il confronto fra ciò che si era prima con ciò che si era 
divenuti. Per la generazione che tramontava, l'indipendenza e 
l'unità d'Italia erano la meta; per la nuova, quest'ultima non 
era che un punto di partenza per raggiungere altre mete.</p>
<p>In secondo luogo, ogni sistema anche difettoso crea degli 
interessi impegnati a conservarlo. Un tentativo nel senso 
d'introdurre mutamento nel medesimo, avrebbe sollevato 
infinite difficoltà, le quali avrebbero sempre più complicata 
la situazione. Si aggiunga che una modificazione d'indirizzo 
interno, avrebbe avuto per conseguenza inevitabile di 
sciogliere, stante la difficoltà di mettersi d'accordo circa ad 
alcuni punti essenziali, quel sodalizio composto di 
uomini diversi d'indole, ma tenuti insieme dalla lunga 
abitudine, dalla stima reciproca e dalle reminiscenze della 
lotta recente combattuta nelle medesime file.</p>
<p>Finalmente, la preziosa indipendenza si era ottenuta 
bensì, ma a patto di introdurre il corso forzoso; e le nostre 
finanze si presentavano con un grosso disavanzo. Era una 
questione d'onore per l'Italia cansare l'onta del fallimento, 
adempire gli impegni che aveva contratti allo scopo di 
costituirsi, affrettarsi ad aumentare i cespiti delle pubbliche 
entrate. Or bene, non appariva forse un'idea inconsulta quella 
di complicare i provvedimenti intesi a colpire sempre più i 
contribuenti, sia con quelli richiesti per riordinare 
l'amministrazione, sia, con una riforma elettorale?</p>
<p>Per questi motivi le classi dirigenti non posero nemmeno 
in discussione l'idea di introdurre profonde riforme; e i capi 
della Destra si rivolsero con raddoppiato vigore, e con 
successo, all'impresa di pareggiare il bilancio, non 
lasciandosi distrarre o sgomentare, né dalla immensa 
impopolarità a cui andavano incontro, né dalle volgari e 
atroci accuse di cui si vedevano così ingiustamente fatti 
bersaglio.</p>
<p>Sarebbe oggi inutile indagare se i capi della Destra bene 
si apponessero con siffatti ragionamenti; se non era cosa 
troppo ardita pretendere che un paese si lasci indurre, per 
anni, a limitare tutte le sue aspirazioni al solo pagare più di 
prima per lo scopo di saldare i conti della rivoluzione; e se 
invece la prospettiva di qualche interna riforma non sarebbe 
stata acconcia a rendere più sopportabile il peso delle 
imposte. Di questo argomento l'autore del presente lavoro 
ebbe occasione di occuparsi nel suo libro pubblicato nel 
1868, sotto il titolo: <title>Le condizioni della 
cosa pubblica in Italia dopo il 1866</title>. Il 
fatto è che quegli uomini egregi non si lasciarono smuovere 
dalle vie nelle quali s'erano inoltrati.</p>
<p>Intanto, in mezzo alla confusione d'idee dominante e 
crescente nel seno di un pubblico ancora così poco educato 
alla vita politica, e sistematicamente sviato dal retto 
apprezzamento delle realità della situazione interna, in 
mezzo a tante bieche insinuazioni che trovavano facile 
accoglienza e che rinfocolavano il malcontento, lo 
scoraggiamento e il disgusto, l'opposizione aveva buon 
gioco, imperocché non tralasciava di far intravedere che se 
fosse salita essa al governo, tutto si sarebbe mutato in 
meglio, come per incanto. Aumento di spese per moltiplicare 
le forze produttive d'Italia, e, in pari tempo, diminuzione 
d'imposte; riforme dell'amministrazione, e appagamento di 
tutti i desiderî del popolo italiano.</p>
<p>Tutta la differenza pertanto fra il partito di Destra e 
quello di Sinistra, durante questo nuovo periodo, consistette 
in questo, che il primo stava al governo, che ne sentiva tutta 
la responsabilità e credeva non poter reggere lo Stato 
diversamente di così, se si voleva raggiungere il pareggio 
finanziario; mentre il secondo, supponendosi dispensato da 
ogni responsabilità e da ogni obbligo di concretare le proprie 
idee, sosteneva in genere che si sarebbe potuto governare 
molto meglio. L'opposizione sarebbe anche salita al potere 
molto prima del 1876, se la campagna del 
pareggio non fosse stata interrotta dall'episodio della 
presa di Roma.</p>
<p>Lo scrivente tralascerà di parlare della politica seguìta 
dal governo nel 1870 rispetto a Roma, 
perché potrebbe essere accagionato di parzialità, avendola, a 
suo tempo, pubblicamente disapprovata. Per debito di 
giustizia peraltro, lo scrivente non tralascierà di ricordare 
che, allorché si trattò di trasferire la capitale da Firenze a 
Roma, avendo egli osservato, in una seduta della Camera 
vitalizia, non sembrargli che la breccia di Porta Pia fosse 
precisamente uno dei <hi rend="italic">mezzi morali</hi> per aver Roma, di 
quei mezzi morali i quali, secondo Cavour e la sua scuola, 
erano i soli raccomandabili coll'aiuto del tempo, un illustre 
amico e contradditore, in quella occasione, gli diede una 
risposta che ci piace trascrivere. Conveniva sospendere, 
diss'egli, ogni giudizio meno favorevole, imperocché Roma è 
la città delle cose più maravigliose che si siano prodotte nel 
seno del genere umano, la grandezza latina, il diritto romano, 
e più tardi lo splendore del governo della Chiesa cattolica; ed 
ora la nazione italiana, trasportando la sua capitale nella città 
dei prodigi, è impossibile non s'inspiri alla memoria di tanta 
gloria passata, e non sappia trovare in sé stessa la soluzione 
dei problemi che le rimangono tuttora da risolvere. 
Veramente di prodigi non ne abbiamo visti. Ma bisogna 
ammettere che una vittoria politica importantissima, a 
beneficio della nazione, fu riportata in Roma. Se a Torino 
furono gettate le basi dell'unità nazionale, se a Firenze si 
stipulò l'alleanza italo–prussiana, la quale mutò la faccia 
dell'Italia e dell'Europa, a Roma raggiungemmo il 
pareggio. Marco Minghetti in principio del 
1876 fu in grado di annunciare al paese che 
finalmente eravamo entrati nel porto dell'equilibrio 
finanziario.</p>
<p>Quell'annuncio fu l'estremo anelito della Destra. Essa era 
riuscita a toccare anche questa meta, ma v'era giunta lacera, 
dissanguata e in fin di vita. I Centri parlamentari dissero 
allora a sé stessi: ora che si ha il pareggio, perché non 
potrebbe arrivare al potere la Sinistra? A non prendere ombra 
di questa eventualità, il paese s'era già abituato da parecchi 
anni, a poco a poco.</p>
<p>La Destra moriva dignitosamente, di morte naturale, nel 
mese di marzo 1876, lasciando il posto ai 
suoi avversarî. Fondare lo Stato e liquidare le spese di 
quella fondazione, era stata la sua ragione d'essere. Se fosse 
rimasta al potere, il suo còmpito sarebbe stato di 
perfezionare, correggere e rassodare l'opera fondata. 
Avrebbe essa avuto forza sufficiente a questo, così scarsa di 
numero, divenuta così impopolare, e appoggiata sui soli 
elementi da cui era costituita, senza allargare le proprie basi? 
Ne dubitiamo assai. Se i suoi avversarî fossero meglio di lei 
in grado di assumere quel còmpito, il fatto lo avrebbe 
dimostrato. Era necessario ormai, nell'interesse delle 
istituzioni, che la Sinistra venisse assunta al governo e fosse 
presa in parola. L'educazione politica di un paese non si fa 
mai abbastanza bene né coi ragionamenti dei pubblicisti, né 
cogli esempî di altri paesi, ma, come avviene per gli 
individui giovani riguardo al vivere sociale, solo 
coll'esperienza propria.</p>
</div2><div2 n="IV. Come l'assunzione della sinistra al potere...">
<head>[Come l'assunzione della sinistra al potere sia stata una
conseguenza logica della situazione preparata dalla destra,
e quali effetti abbia prodotto rispetto al paese.]</head>

<p>Tutto era predisposto pertanto per il trionfo della Sinistra 
parlamentare, e nel marzo 1876 questa prese 
in mano le redini dello Stato. Giammai crisi ministeriale 
ebbe così piena giustificazione come questa. Il deputato 
Depretis fa chiamato al governo; e la maggioranza del paese, 
specialmente nelle provincie del mezzogiorno, salutò 
l'avvenimento con grandissimo tripudio, e lo avvalorò 
eleggendo, nell'autunno seguente, una camera composta per 
quattro quinti di avversarî della antica Destra. La 
dimostrazione non poteva essere né più esplicita né più 
solenne. Il discorso–programma pronunciato dal nuovo 
presidente dei ministri in un banchetto tenutosi a Stradella, 
era di una mirabile elasticità, acconcio a lusingare tutti i 
desiderî di coloro, che vagheggiavano un indirizzo diverso 
da quello seguìto fino allora, senza nulla determinare. In pari 
tempo i precedenti dell'onor. Depretis, lo additavano, e 
meritamente, come un uomo che aveva già fatto esperienza 
delle cose di governo, e che perciò si sarebbe tenuto alieno 
da ogni utopia,</p>
<p>La pretesa dei vincitori alla qualifica di liberali e di 
progressisti per antonomasia, trovò poco eco nel paese e fu 
accettata come un modo di dire, tutt'al più; 
imperocché tra le accuse, sotto il peso delle quali aveva 
dovuto la Destra cedere il posto, la maggiore non era punto 
quella di essere antiliberale o antiprogressista. Invece la 
qualifica che andò al cuore delle moltitudini, e su cui esse 
insistettero nel parlare di quell'avvenimento, si riassumeva 
nella parola <hi rend="italic">riparazione</hi>. Sì, certamente. La Sinistra 
era chiamata a riparare alla enormezza e alla vessatorietà 
delle imposte, allo sperpero del pubblico danaro in ispese 
improduttive, ai debiti insensati contratti dai comuni, 
all'accentramento della pubblica amministrazione, alla 
mancanza di pubblica sicurezza, alla scarsezza delle opere 
pubbliche in confronto dei paesi più progrediti d'Europa, 
all'arenamento dei commerci, dell'industria, e 
dell'agricoltura, alla decadenza del prestigio italiano 
all'estero, allo spreco di decorazioni riservate non al merito, 
ma ai fautori del governo, alla crescente immoralità che si 
rivelava nei casi verificatisi di malversatori del pubblico 
danaro, di cassieri che scappavano, di uomini che si facevano 
scala della deputazione per accaparrare lucrosi posti ovvero 
più numerose clientele di affari, allo spirito esclusivo dello 
stato maggiore della Destra, designato col nome di 
<hi rend="italic">consorteria</hi>.</p>
<p>Siccome alla generalità s i era fatto credere che di tutti 
questi malanni si doveva attribuire la colpa, non già in parte 
alla necessità di dover pagaie le spese di una profonda 
rivoluzione come fu quella d'Italia, in parte alle illusioni dei 
primi anni intorno alla ricchezza del paese, in parte alla 
inesperienza, in parte alle tristi eredità dell'epoca 
ancora recentissima della decadenza italiana, in parte alla 
naturale perversità della natura umana lasciata senza freni 
morali sufficienti, in parte alla conseguenza del 
parlamentarismo, applicato come era, del quale multiforme e 
gravissimo inconveniente però nessuno aveva mai creduto 
bene di far motto; ma che tutto invece era da addebitarsi alla 
volontà e alla perversità degli uomini che fino allora erano 
seduti al governo, e di quelli che li avevano sostenuti, così 
era stata creata artificialmente la generale convinzione che, 
mutati quegli uomini e sostituiti al governo i loro accusatori, 
la riparazione si sarebbe effettuata da sé. Fra pochi mesi 
l'Italia avrebbe navigato in piena riforma della 
amministrazione, dei tributi, dell'elettorato; dal che la felicità 
generale. Ogni nostro lettore imparziale è in grado di 
giudicare da solo se ai mali sopra enumerati e specificati, si 
sia posto rimedio! Il nostro non è uno scritto di polemica.</p>
<p>A questa illusione non poteva partecipare certamente, né 
l'onorevole Depretis, né gli altri capi della Sinistra, troppo 
esperti delle misere realtà di questo basso mondo. Era facile 
accorgersi che l'inaudito successo elettorale del 
1876 non era ispirato da un sentimento di 
deferenza personale per loro, bensì dal malcontento generale 
prodotto da cause diversissime. Bastava una rassegna attenta 
dei nomi dei nuovi deputati per trovare, nelle file 
ministeriali, accanto a repubblicani, uomini di tendenze, 
specialmente nei nuovi eletti del mezzogiorno, assai più 
conservatrici che non i capi dell'antica Destra. Era evidente 
che i nuovi governanti avevano accettato una cambiale 
terribile, per una somma enorme, affatto 
sproporzionata alle loro forze; e che di questa 
cambiale doveva pur venire il giorno della scadenza. Per 
impedire che la cambiale cadesse in protesto, non c'era che 
un mezzo: trovare un diversivo alla pubblica aspettazione 
sterminata, appagandola in parte.</p>
<p>A noi sembra singolare, che l'onor. Depretis, invece che 
ricorrere ai piccoli espedienti, soddisfare ai rancori o alle 
pretese dei suoi partigiani più esigenti, frugare di qua e di là 
per scoprire e se fosse possibile escogitare, alla spicciolata, 
nuove leggi che lo mostrassero più liberale de' suoi 
predecessori, non abbia approfittato dell'occasione unica che 
si è presentata a un uomo di Stato italiano, da Cavour in poi, 
dell'occasione di poter disporre di una maggioranza così 
colossale, per ottenere dal Parlamento, o meglio ancora per 
introdurre, salva l'approvazione del Parlamento, alcuni 
provvedimenti intesi a semplificare e a rendere meglio 
rispondente ai bisogni locali dei cittadini, la pubblica 
amministrazione, in quanto dipende dai ministeri 
dell'interno, della giustizia, delle finanze, della istruzione 
pubblica, dei lavori pubblici e dell'agricoltura e commercio. 
Che tali provvedimenti possano tornar utili, nessuno ne ha 
mai dubitato; ma non c'è mai stato ministero che si trovasse 
in grado di farli sanzionare dal Parlamento; perché, 
disponendo sempre di una debole maggioranza, e dovendo 
naturalmente quei provvedimenti ferire gl'interessi di un 
certo numero di collegi elettorali, i rappresentanti di questi, 
coalizzandosi coll'opposizione politica sempre pronta alle 
offese, avrebbero rovesciato il ministero che avesse osato 
farsene iniziatore. L'onor. Depretis fu il primo che si 
trovò nella fortunata posizione di poter dar mano con 
successo a questa operazione importante. Essa gli avrebbe 
probabilmente fatto perdere, lungo la strada, non pochi 
seguaci; ma una maggioranza l'avrebbe sempre conservata, 
cosicché sarebbe riuscito a poter dire con orgoglio al paese: 
<quote>“Ecco un atto riparatore, che nessuno dei miei predecessori 
sarebbe stato in grado neppur di proporre, e ch'io ho saputo 
compiere. C'è ancora un lungo tratto da percorrere. Ma 
intanto nessuno potrebbe negare che un passo è fatto. 
Lasciatemi tempo e faremo anche il resto.”</quote> Egli invece, per 
timore di perdere qualcuno de' suoi seguaci, finì, in pochi 
mesi, col perderli quasi tutti, e coll'abbandonare il potere 
senza aver potuto far nulla di diverso dai suoi predecessori, 
sciupando così un'opportunità che forse non si ripresenterà 
più a nessuno.</p>
<p>Gli succedette l'onor. Cairoli, patriota insuperabile, e 
popolarissimo in tutta l'Italia. Ma neppure a lui riuscì di 
riparare alcuna cosa sul serio, per quanto lo abbia desiderato 
ardentemente e per quanto il favore della popolarità, 
malgrado l'insuccesso, non gli sia mai venuto meno. 
Personalmente anzi egli crebbe nel pubblico favore, dopo 
quanto fece per la salvezza del Re. Ma appunto la popolarità 
inesauribile dell'onor. Cairoli avrebbe fornito anche a lui 
un'ottima occasione di soddisfare il paese, molto sitibondo di 
saggio, vigoroso e liberale governo, e per nulla affatto 
sitibondo di rigorosa coerenza nei governanti, purché 
facciano bene. Egli solo, dopo aver verificato coll'esperienza 
propria, che un nuovo indirizzo di governo è cosa più 
facile a dirsi che a farsi, avrebbe potuto elevarsi al disopra 
dei partiti e delle clientele militanti, formare un ministero 
composto degli uomini più capaci che il paese è in grado di 
fornire pei diversi rami della cosa pubblica, affinché lo 
coadiuvassero nel determinare l'indirizzo di governo più 
conforme all'interesse presente della patria; poscia appellarsi 
alle urne elettorali con questo semplice programma: di voler, 
cioè, governare saggiamente, vigorosamente e liberalmente, 
col concorso degli uomini, che a lui sembrassero più addatti 
all'uopo. Ma i legami di partito, probabilmente, lo avranno 
impedito, di riconoscere tutta la forza vera che stava in lui 
solo; ed egli pertanto non entrò in questa via. Preferì cadere 
sulla teoria del reprimere anziché prevenire, pochi giorni 
dopo aver egli stesso prevenuto, e non essersi accontentato di 
reprimere, il colpo che la mano assassina vibrava contro il 
Re. È vero che ritornò al potere alcuni mesi dopo, ma 
diminuito di prestigio, non come patriota certamente, bensì 
come uomo di governo.</p>
<p>L'unica riforma seria inaugurata dalla Sinistra al potere 
fu l'abolizione della tassa del macinato. Or bene, questo 
provvedimento meriterebbe invero il nome di riforma 
liberale, se l'anzidetto cespite di pubblica entrata fosse stato 
introdotto dai ministeri precedenti senza aver prima 
aggravato la mano sulle classi più agiate fino all'estremo 
limite del possibile. Invece è stato proposto come una triste 
necessità, destinata a sopperire al disavanzo, dopo esauriti 
tutti gli altri mezzi. Si tratta dunque di verificare se il 
disavanzo ci sarebbe o non ci sarebbe coll'abolizione 
di questa tassa. È questione di contabilità. Quando mai è 
avvenuto che ad una questione di pura contabilità si sia 
attribuito un carattere di riforma finanziaria?</p>
<p>Malgrado le anzidette osservazioni, lo scrivente è 
d'avviso che l'assunzione della Sinistra al potere è stata 
utilissima al paese per tre ragioni. Primieramente, ne nacque 
che i suoi capi ebbero occasione di fare atto di lealtà 
monarchica al momento del lutto per la morte di Vittorio 
Emanuele e della trasmissione della corona all'augusto suo 
figlio, e di controfirmare i primi atti del nuovo Regno; il che 
è importante, non già perché si potesse metter in dubbio la 
lealtà di quei capi, ma perché ciò ha dimostrato ai nemici 
d'Italia, non esser vero quello che andavano dicendo, 
appoggiarsi, cioè, la monarchia italiana esclusivamente sulla 
base poco estesa del partito moderato. In secondo luogo, è un 
bene che un ministero di Sinistra abbia appostola sua firma 
al trattato di Berlino. Non si poteva ottenere che i risultati 
fossero diversi, e lo scrivente lo ha dimostrato a suo tempo 
(V. il libro <title>Un po' di commenti sul trattato di 
Berlino</title>). Ma guai se un ministero di destra avesse 
sanzionato quell'atto! Non si sarebbe mai più rifinito, nel 
campo de' suoi avversarî, di muovergli le più acerbe 
accuse, e di aggiungere, a tutti gli altri, questo nuovo fomite 
di malcontento. Finalmente, l'esperimento triennale del 
governo di Sinistra dovrebbe avere ormai contribuito a 
mostrare al paese come “fra il detto e il fatto corre un gran 
tratto”; sopratutto poi a distruggere un grosso equivoco, ed a 
convincerlo di una verità, la quale i posteri si 
meraviglieranno sia rimasta sì a lungo nascosta.</p>
<p>Questa verità è che la Destra parlamentare italiana, presa 
collettivamente, non solo non è mai stata un partito 
conservatore, bensì è stata il partito più avanzato, e spesso 
anche il più radicale, che sia compatibile col sistema 
monarchico, sebbene abbia compiti anche taluni atti 
intrinsecamente conservatori. In qualunque altra monarchia 
d'Europa essa avrebbe figurato come un'estrema Sinistra, e 
presso a poco altrettanto in qualunque repubblica ordinata. 
Coloro che seguono le discussioni delle rappresentanze 
politiche di altri Stati europei, repubbliche o monarchie 
costituzionali, sono costretti a meravigliarsi vedendo ivi i 
riformatori più spinti mettere avanti proposte di leggi, 
fieramente combattute dagli altri partiti come proposte 
eccessivamente radicali, le quali esistono, applicate già da 
anni, fra noi, e per opera dei ministeri di Destra. Perciò non 
deve far meraviglia se parecchi chiari pubblicisti d'Europa, 
giudicando le cose nostre con criterî molto elevati ed affatto 
ed imparziali, si sono posti il quesito, più d'una volta, se il 
governo italiano (stava allora la Destra al potere) non avesse 
per avventura preceduto di troppo il moto naturale, di cui è 
suscettibile il proprio paese. Uno dei più illustri 
contemporanei, appartenente alla scuola liberale, in uno degli 
Stati, in cui la coltura è più progredita, chiedeva allo 
scrivente, nel 1875, se il malcontento contro 
il governo in Italia, di cui giungeva l'eco oltremonte, non 
nascondesse per avventura, sotto il velo di vaghe aspirazioni, 
a cui si attribuiva gratuitamente il carattere di un 
desiderio di maggior progresso, una resistenza invece della 
maggioranza degli Italiani a seguire il governo nella sua 
troppo rapida corsa alla ricerca di ideali troppo elevati, o, per 
meglio dire, di ideali che costano, per poter essere raggiunti, 
troppo disturbo, e troppo lavoro collettivo, e troppa spesa 
alla massa del paese, mentre soddisfanno, raggiunti che 
siano, la sola classe dei politicanti, rimanendo al volgo dei 
contribuenti di pagarne i conti.</p>
<p>E per verità la Destra, prima di abbandonare il timone 
dello Stato, ha mietuto sulla via tutte le idee avanzate che 
sono compatibili con un reggimento ordinato, e nulla lasciò 
da spigolare, in fatto di tali idee, ai suoi successori di 
Sinistra. Gli uomini di Sinistra, i quali da anni avevano 
accusato la Destra di professare idee troppo conservatrici, ed 
erano riusciti a far credere ad una parte del ceto elettorale, 
che la cagione del malessere del paese dipendeva da quelle 
tendenze di governo, arrivati al potere, portativi da una 
marea irresistibile di malcontento, rovistarono da ogni parte 
per trovar qualcosa da fare in un senso più radicale, ma non 
lo trovarono, per il semplice motivo che più di quello che era 
già stato fatto, non si poteva fare, in quel senso.</p>
<p>Come la Sinistra giunse al governo e vi rimase per breve 
tempo nel 1862, avendo essa accusato la 
Destra, sotto agli auspici della quale erano pure state fatte le 
annessioni, di procedere troppo a rilento, e vedendo che non 
c'era altro modo di far onore alle proprie accuse, si provò a 
rallentare un momento le redini della rivoluzione, usufruita 
fino allora, ma sempre frenata, dalla mano del governo, e il 
risultato fu Aspromonte; e un grido di spavento 
rimise tosto le redini in mano alla Destra. Anche nel 
1867 la Sinistra ebbe un episodio di 
governo; ricalcò le orme del 1862; e si ebbe 
Mentana; e una seconda volta il terrore del paese richiamò la 
Destra. Pervenuta per la terza volta alla direzione dello Stato, 
per far qualche cosa di più liberale della Destra, tollerò per 
qualche tempo l'agitazione per l'<hi rend="italic">Italia irredenta</hi>; ma 
l'atteggiamento di tutti i governi vicini, anche i più amici, la 
fece accorta che aveva toccato un tasto, con cui non è lecito 
scherzare, tanto più quando si è divenuti una delle grandi 
potenze. Poi venne fuori colla teoria del reprimere e non 
prevenire; ma uno sgomento, che s'impossessò di tutta Italia, 
e che trovò eco in quasi tutti i banchi della Camera dei 
deputati, ricordando gli sgomenti per Aspromonte e per 
Mentana, provocò la caduta del ministero Cairoli. Se la 
Sinistra avesse frugato invece nell'arsenale delle idee 
conservatrici di governo e non di partito, quante cose 
avrebbe trovato da fare, liberali, utili e pratiche, che la Destra 
trascurò sempre, o per iscrupoli dottrinarî, o perché, 
distratta da altre preoccupazioni, non ci aveva pensato. Ma 
chi avesse appena coltivato l'idea di ricorrere a 
quell'arsenale, come avrebbe potuto salvarsi dalle ire di certi 
amici?</p>
<p>La Destra, come si è già detto, aveva mietuto tutto il 
campo delle idee liberali e radicali attuabili, durante i 
quindici anni del suo governo, distrutto tutte le leggi 
preesistenti, sconvolte inveterate abitudini, spostati e feriti 
molti interessi, sempre colla meta davanti agli occhi di creare 
d'un colpo l'Italia una, libera, ricca e potente; e tutto 
ciò senza badare agli attriti e alla spesa. Aveva introdotto una 
legislazione affatto democratica, come di più non sarebbe 
stato possibile, tranne in ciò che si riferisce al diritto 
elettorale; e questa eccezione non fu già motivata dai suoi 
intenti conservatori, bensì dalla convinzione, in cui era, che 
la legge elettorale vigente, attribuiva la prevalenza alle classi 
autrici del rivolgimento italiano, e che, allargandola, si 
correva pericolo di aprir l'adito alla influenza del clero. Nei 
rapporti colla Chiesa, la Destra aveva incamerati i beni 
ecclesiastici, adottate misure di rigore contro sacerdoti 
renitenti, sottoposti i chierici alla leva militare, stabilito il 
matrimonio civile, protetto il razionalismo in ogni maniera, 
rispettata non solo la libertà di stampa, ma sottratta questa al 
diritto comune per mezzo della finzione del gerente 
responsabile, lasciando esistere una così immunità a 
beneficio dei giornalisti. Essa fu così poco esclusiva nei 
piccoli favori ai suoi aderenti, da esser passato in proverbio 
che, per ottenere qualche cosa dal ministero, bisognava 
rivolgersi al patrocinio di qualche deputato dell'opposizione.</p>
<p>Convinta sinceramente che nei primordi del regno, essa 
sola era in grado di governare, le premeva di non lasciar in 
mano alla Sinistra nessuna idea di realizzazione possibile, in 
modo da spingere questa al bivio di diventare o faziosa o 
assurda. Appena la Sinistra sollevava una questione che 
avrebbe potuto procacciarle favore nelle moltitudini, la 
Destra se ne impadroniva subito, sapendo di essere in grado 
di soddisfare le moltitudini senza mettere in pericolo lo 
Stato; il che, a suo giudizio, non si sarebbe potuto 
fare dalla Sinistra. Così, per esempio, la Sinistra si era fatta 
organo delle ripugnanze di una gran parte d'Italia ad 
accettare l'egemonia piemontese, egemonia indispensabile 
durante la gestazione dello Stato unitario; e la Destra prese la 
palla al balzo, e promosse il trasferimento della capitale da 
Torino a Firenze, con rischio di strappare intempestivamente 
la dinastia dalla sua base secolare, e colla probabilità di 
provocare lo sdegno di una fiera popolazione; sdegno che 
non mancò di prorompere, e le di cui traccie non sono ancora 
del tutto cancellate. La Sinistra portava scritto sulla sua 
bandiera: <quote>“Roma capitale, senza le riserve cavouriane.”</quote> 
Ebbene, la Destra aveva sottoscritta la convenzione del 
15 settembre 1864, e adduceva ottimi 
argomenti per sostenere che quello era un atto utile in sé 
stesso, come un espediente diplomatico che, impedendo ogni 
attrito immediato fra l'Italia e il papato, lasciava che il tempo 
e le forze della civiltà preparassero il terreno ad una 
soluzione completa di sì grande problema, senza pregiudizio 
dell'unità e integrità della patria italiana. È naturale quindi 
che non abbia dubitato di riconfermar quella convenzione nel 
1870, sul principio della guerra franco 
prussiana, coll'intenzione di mantenerla fedelmente. Perché 
mai dunque si lasciò indurre a violare un trattato stipulato 
liberamente, e di propria iniziativa, sei anni prima, e ad aprir 
la breccia di Porta Pia? Lo fece solo per non lasciare un'arma 
nelle mani della Sinistra (spalleggiata, in tale questione, 
dagli uomini più notevoli della Destra piemontese) e 
impedirle di salire in quell'occasione al potere dove, secondo 
il suo più profondo convincimento, avrebbe 
compromesso ogni cosa, senza volerlo. Quattro fattori si 
erano dati la posta, ad un tempo, per compromettere il 
programma dei <hi rend="italic">mezzi morali</hi>, l'occasione propizia 
cioè, l'idea fissa delle classi dirigenti piemontesi, l'interesse 
dei meridionali d'avere la capitale più vicina, le reminiscenze 
classiche. Appariva dunque assai probabile che quel 
programma sarebbe caduto in ogni caso, ma col grave 
pericolo che mani inesperte creassero una situazione 
arruffatissima, il che invece si riuscì a schivare. La Sinistra 
accusava la Destra di non voler esercitare alcuna importante 
influenza nei grandi affari del mondo. La Destra, sebbene 
sapesse che, dopo il 1866, la posizione 
esterna era eccezionalmente sicura, e che non si correva 
alcun pericolo; sebbene preoccupata delle condizioni 
finanziarie, pure, per mostrare fallace l'accusa, si lanciava in 
costosissimi armamenti marittimi, d'indole affatto nuova, 
senza il conforto di alcuna esperienza già fatta dalle nazioni 
più ricche. La potenza della banca nazionale destava i mali 
umori della Sinistra. La Destra le dava soddisfazione per 
mezzo del consorzio delle banche. Ma sarebbe troppo lungo 
enumerare tutto ciò che fece la Destra nel senso 
sovraesposto. Basti dire che essa consegnò, colla massima 
lealtà, alla Sinistra la macchina dello Stato così congegnata e 
accentrata, da permettere ai vincitori di compiere legalmente 
contro di lei molti atti partigiani, i quali, se quella macchina 
fosse stata corretta a tempo, sarebbero stati impossibili.</p>
<p>La Destra però era capitanata da uomini eminentemente 
serî, logici, e consci della responsabilità che pesava su loro. 
Essi non potevan supporre che chi voleva il fine 
escludesse i mezzi per raggiungerlo. Vedendo che la sola 
opposizione, la quale venisse mossa contro l'indirizzo da essi 
dato alla cosa pubblica, si riassumeva nella accusa che non 
facessero abbastanza, sebbene evidentemente tale indirizzo 
dovesse riuscire costosissimo, dovevano ritenere che quella 
parte del paese, la quale inclinava verso l'opposizione, 
implicitamente accettasse anche la spesa relativa, e quindi il 
corrispondente aumento d'imposte. Se non che siffatto 
rapporto necessario fra il fine e i mezzi, non era capito da 
molta parte dei contribuenti, ai quali anzi si faceva o si 
lasciava credere che, se l'opposizione fosse stata chiamata a 
governare, si sarebbe potuto spendere assai più 
proficuamente, diminuendo gli aggravî. Per conseguenza 
l'impopolarità della Destra era giunta all'apogeo nel 
1876; e, siccome sarebbe irragionevole 
pretendere che una nazione nuova venga spontaneamente 
essa medesima ad imporre ai suoi governanti di soprassedere 
alle spese così dette produttive, di seguire una politica 
modesta, di completo raccoglimento, quindi in 
contraddizione coll'amor proprio nazionale che tutti i suoi 
capo–partiti avevano gareggiato a stuzzicare, così diventava 
naturalissimo che l'opposizione, o un po' prima, o un po' 
dopo, dovesse avere il sopravvento.</p>
<p>L'esperimento doveva farsi, lo ripetiamo, e fu fatto; e 
non è riuscito, perché non poteva riuscire. Nessuna delle 
aspettative sotto gli auspicî delle quali la Sinistra poté salire 
al potere, fu appagata. Come si è veduto, la Sinistra, giunta al 
potere, è stata perseguitata inesorabilmente da un duplice 
peccato originale. Avendo sempre censurato, allorché 
era opposizione, tutto ciò che fu fatto dai suoi avversarî, 
senza eccettuare neppure quegli atti che la Destra aveva 
eseguiti solo perché sedeva al governo e che chiunque 
avrebbe compiuti a quel posto, e in pari tempo avendo 
stuzzicato e accarezzato ogni specie di aspettative, anche le 
più irrealizzabili, si è tagliata da sé la via ad attuare molte 
cose che altrimenti avrebbe potuto assumere nell'interesse 
del paese. Serva questo almeno per l'avvenire! Anche le 
opposizioni devono ricordarsi di avere una responsabilità. La 
Sinistra ha finito per cacciarsi, probabilmente, in un bivio 
pieno di pericoli: o distruggere il pareggio per salvare il 
decoro del partito, ovvero imporre nuovi balzelli. Ma in 
entrambi i casi, che cosa direbbe il paese, o ricaduto nel 
disavanzo, o ridotto a dover pagare più di prima?</p>
<p>Malgrado tutto ciò, giustizia vuole che si riconoscano 
anche i meriti della Sinistra. Nell'impotenza, in cui erano i 
ministeri dal suo seno usciti, di introdurre le riforme 
preconizzate, essa commise bensì alla spicciolata molti atti di 
partigianeria, con danno della amministrazione, per 
ingraziarsi i proprî addetti, ma si arrestò sempre (finora 
almeno) davanti a gravi risoluzioni che avrebbero potuto 
compromettere durevolmente il paese, anche a costo di 
essere accusata di inconseguenza. Di ciò bisogna tenerle 
conto. L'uso del potere svegliò anche in lei il sentimento 
della responsabilità. Se poi si volesse fare una distinzione fra 
il partito, preso collettivamente, e gli uomini che lo 
compongono, come abbiamo fatto nel discorrere della 
Destra, esso ha anche mostrato di possedere parecchie 
individualità utili al paese, le quali forse sarebbero 
rimaste sempre nell'ombra, ovvero in una falsa luce, quando 
quel partito non avesse fatto le sue prove.</p>
<p>Perciò si può dire che se la Sinistra, formata com'era, si è 
esaurita, è pur d'uopo ammettere che vi sono degli uomini, 
anche nella medesima, i quali sopravviveranno al partito. 
Egli è vero che si sente parlare della ricostituzione della 
Sinistra. Ma un semplice accordo dei capi, poco conterebbe. 
Ciò che importa sapere è secondo quale programma, 
rispondente a qualcuna delle aspirazioni reali e non 
immaginarie del paese, o, in altre parole, su quale base 
duratura si fonderebbe siffatta ricostituzione. Se la base 
duratura si troverà, allora non sarà più la Sinistra di prima, 
ma una nuova Sinistra. Se non si troverà, svanirà come fumo 
ogni ricostituzione.</p>
<p>La Destra, divenuta opposizione, si condusse 
nobilmente, e quindi anche abilmente. Il suo programma di 
opposizione fu semplicissimo: impedire, cioè, che i risultati 
utili al paese e da essa conseguiti, vengano compromessi. Un 
programma negativo, come si vede; un programma però 
importantissimo, imperocché il pareggio finanziario è la 
condizione elementare della esistenza normale di uno Stato, 
e, se fosse compromesso, la prima cosa, anzi l'unica cosa, a 
cui pensare, dovrebbe essere certamente quella di ristaurarlo. 
Ma, conservato il pareggio o ristauratolo, qualora ce ne fosse 
bisogno, il che si riferisce al passato, che cosa farebbe la 
Destra rispetto all'avvenire? Può essa ragionevolmente 
sperare di riuscire a trovare adesioni numerose, sicure, e 
durevoli nel paese, rimanendo nella cerchia identica 
delle idee di prima? Sempre fedele al proposito di mostrare 
che nessuno potrebbe essere né più liberale, né più 
progressista, la Destra intanto si scelse a capo l'onorevole 
Sella, la personificazione più completa e più degna di questa 
duplice tendenza. Gli altri uomini eminenti e riputati del 
partito, con molta abnegazione, e per spirito di disciplina, si 
trassero in disparte.</p>
<p>Non deve quindi recar meraviglia se, in seno al paese, 
tutti coloro che giudicano la politica secondo l'ordine delle 
idee, e non secondo le attinenze delle persone, vanno 
facendo a sé stessi queste due domande: Quale differenza c'è 
fra gli uomini di quella parte della Destra che sta sempre in 
prima fila, ogni qualvolta si tratti di idee liberali e di 
progresso, e quegli uomini della Sinistra i quali, negli ultimi 
tre anni, hanno dato miglior saggio di sé? Quale è la distanza 
che separa gli uomini più conservatori della stessa Destra, da 
quei nuovi conservatori di cui parlammo nella <hi rend="italic">Parte 
Prima</hi>, dato che questi riconoscano, senza reticenze, i fatti 
compiuti dalla nazione?</p>
<p>E non deve neppure recar maraviglia se l'estrema 
Sinistra, con una logica stringente, va dimostrando che gli 
ultimi ministeri che si sono succeduti, si sono immersi in un 
pelago di contraddizioni per non avere voluto mutare ogni 
cosa <foreign lang="lat">ab imis fundamentis</foreign>. Accettando e 
conservando l'edificio dello Stato tal quale l'avevano 
ricevuto dai loro predecessori, e facendolo servire agli usi di 
prima, è naturale che la nazione dovesse finire per trovarvisi 
alloggiata male come prima. Se si vuole riformare sul serio, 
dice essa, è d'uopo modificare più di un articolo dello 
Statuto.</p>
<p>Pertanto, se abbiamo descritto esattamente la 
situazione dei partiti politici, dopo tre anni di governo della 
Sinistra, non può essere sfuggito ai nostri lettori che ci 
troviamo in presenza di un lavoro di decomposizione dei 
partiti vecchi, e di un altro di ricomposizione dei loro 
elementi in nuove combinazioni.</p>
</div2><div2 n="V. Di un riordinamento dei partiti politici per legge...">
<head>[Di un riordinamento dei partiti politici per legge naturale
di evoluzione.]</head>

<p>Arrivati a questo punto, la parte principale del nostro 
còmpito potrebbe ritenersi come esaurita, entro i limiti 
concessi alle scarse nostre forze. Infatti non abbiamo voluto 
fare altro che contribuire, con un esame critico e spassionato 
della situazione, a sgombrare l'orizzonte politico da una 
infinità di pregiudizî e di equivoci i quali, se si 
perpetuassero, impedirebbero alla generalità di raccapezzarsi 
in mezzo all'attuale confusione.</p>
<p>Il pensiero di indurre qualcuno ad assumere l'iniziativa 
di costituire un partito nuovo non doveva di certo passarci 
per la mente, per il semplice motivo che ci parrebbe il più 
assurdo che immaginare si possa. La costituzione di un 
partito non si lascia improvvisare, né si lascia creare di getto 
per mezzo o di concerti stabiliti fra poche persone, o della 
enunciazione di alcune idee. Essa suol essere il frutto di 
evoluzioni che si compiono sotto la pressione delle 
circostanze. Ciò soltanto che ad un cultore delle scienze 
politiche e sociali è lecito e ragionevole tentare, si riduce al 
rimuovere gli ostacoli che appunto i pregiudizî e gli 
equivoci opporrebbero ad un riordinamento razionale di 
partiti rispondente alle realità del paese, qualora le 
circostanze favorevoli alla attuazione di siffatto 
riordinamento, si presentassero; ritenuto che ciò sarebbe utile 
alla patria, e che il processo di evoluzione potrebbe avvenire 
tanto per la via delle affinità, quanto per quella dei contrasti. 
È uno studio politico, e non un atto politico, che lo scrivente 
ha inteso fare. Gli sembra che il momento psicologico di 
predisporre l'opinione pubblica ad assecondare siffatta 
evoluzione, sia venuto e, in questo convincimento, ha 
stimato opportuno esprimere pubblicamente il proprio 
avviso.</p>
<p>Quali potrebbero essere le circostanze favorevoli più 
acconcie a produrre l'evoluzione, e quale forma prenderebbe 
questa, non sono cose che si lascino facilmente pronosticare. 
Ciò che crediamo poter dire con certezza è che qualunque 
risultato per tal modo si ottenesse, sarà sempre da preferirsi 
alla continuazione di una vita pubblica acciaccosa e 
stiracchiata come è la nostra attuale, di una vita pubblica che 
tanto riscontro presenta con quelle della Grecia e della 
Spagna; e crediamo poter dire con pari certezza che sarà da 
preferirsi anche ad una artificiale ristaurazione pura e 
semplice dello stato delle cose parlamentari precedente il 
marzo 1876.</p>
<p>Una tale ristaurazione, forse, sarebbe bene accolta sulle 
prime in alcune provincie, e potrebbe celebrare una lieta luna 
di miele; ma, se si volge il pensiero all'avvenire, è 
impossibile non iscorgere i due gravi inconvenienti ch'essa 
racchiuderebbe. Il primo è che arresterebbe quel duplice 
movimento di idee in senso conservatore, da noi descritto 
nella <hi rend="italic">Prima Parte</hi>, un movimento d'idee tendente a 
rifornire di nuove forze la vita pubblica. Queste forze non 
esistono esse realmente nel paese? Se dunque esistono, è 
bene che entrino anch'esse nell'orbita costituzionale. Il 
secondo inconveniente consisterebbe in questo che, dopo 
l'esperimento fatto dalla Sinistra al governo, è divenuto 
chiaro per tutti che, se questo partito fosse ricacciato 
nell'opposizione, perderebbero ogni seguito quelli fra i 
componenti suoi più capaci, i quali vengono accusati, in seno 
stesso del partito, di aver ricalcato, mentre furono al 
governo, le orme della Destra. Acquisterebbero invece il 
sopravvento i più radicali. L'opposizione futura così, per 
potersi sostenere, diventerebbe radicalissima, e rasenterebbe 
gli ultimi limiti che dividono la monarchia dalla repubblica. 
Or bene, nel caso che la Destra attuale, ritornata al potere, 
venisse poi costretta ad abbandonarlo un'altra volta, quali 
sarebbero i suoi successori?</p>
<p>L'estrema Sinistra ha anch'essa la sua ragione d'essere, 
perché rappresenta una delle opinioni che hanno corso nel 
paese, ed ha un programma molto più concreto che non 
l'avesse l'antica Sinistra. Perciò è utile che abbia il suo posto 
nel Parlamento, e che ivi discuta liberamente delle cose del 
paese in contradditorio cogli altri partiti; ma da ciò al 
diventare essa l'esclusiva opposizione, aspirante al governo, 
c'è un gran tratto. Affinché l'estrema Sinistra, anzi lo 
stesso partito esplicitamente repubblicano, abbiano a 
funzionare utilmente, nella Monarchia costituzionale italiana, 
occorre che faccia loro contrappeso un'estrema Destra, che i 
cattolici intransigenti formeranno il giorno, non lontano, nel 
quale avranno cessato di far professione d'astensionismo; 
occorre inoltre che tra quei due estremi, non esista già un 
solo partito, ma abbiano a militare due partiti, entrambi 
capaci di governare; l'uno decisamente conservatore, nel 
senso ortodosso e nazionale della parola; l'altro 
eminentemente liberale e progressista, ma monarchico. Or 
bene non è che il processo naturale della evoluzione dei 
partiti oggi militanti, aiutato dalle circostanze e 
dall'intervento di nuovi elementi nel campo della vita 
pubblica, che potrebbe produrre questa razionale divisione di 
partiti, esprimenti ciascuno, non già le qualità personali e le 
ambizioni dei loro componenti, bensì un complesso di idee, 
di intenti, di sentimenti e di pubblici interessi.</p>
</div2></div1><div1>
<head>Parte terza</head>

<argument><p rend="italic">Di alcuni criterî di Governo che potrebbero essere 
applicati astrazion fatta dalle lotte di partito.</p></argument>
<div2>
<head>I. La politica estera.</head>
<p>In attesa che una ricostituzione di partiti si compia sotto 
l'influenza di circostanze che già stanno in prospettiva come 
possibili, crederemmo non aver esaurito il nostro studio, se 
non ci arrestassimo un momento, prima di deporre la penna, 
sopra alcuni criterî di governo i quali, sebbene di carattere 
conservatore, stanno, a parer nostro, al disopra dei partiti, e 
si presterebbero ad essere adottati da essi tutti. Incominciamo 
dalla politica estera.</p>
<p>Le condizioni necessarie perché un governo adempia 
convenientemente ai suoi doveri, in questa parte della cosa 
pubblica, sono tre. Bisogna, in primo luogo, che abbia 
un'idea molto chiara, precisa e determinata degli interessi 
permanenti del proprio paese; in secondo luogo, che abbia 
un'idea altrettanto chiara, precisa e determinata della 
situazione degli altri paesi e degli altri governi; in terzo 
luogo, che non gli sfugga mai il nesso che esiste fra questi 
due termini, ogni qualvolta si presenta il caso di qualche 
mutamento nella situazione degli altri paesi. Questi due 
ultimi punti sono fuori del nostro soggetto, e sogliono variare 
da un giorno all'altro. Riguardo al primo invece, ci è d'uopo 
spendere alcune parole per lo scopo di chiarire alcune verità 
che, ci sembra, potrebbero essere accettate come assiomi, da 
tutti i partiti.</p>
<p>È un assioma, a nostro avviso, che non ci può essere in 
Italia che una sola politica estera, la quale non è di Destra né 
di Sinistra, ma è la politica nazionale.</p>
<p>Ad eccezione dell'Impero Britannico, il quale, circondato 
dal mare come è, padrone del mare, senza vicini, 
inattaccabile in casa, può darsi il lusso di tenere a sua 
disposizione la scelta fra due diversi indirizzi di politica 
estera, tutti gli Stati d'Europa non ne hanno, e non ne 
possono avere, che uno solo. E invero i rapporti d'uno Stato 
cogli Stati esteri non sono accidentali, ma sogliono scaturire 
immediatamente dalle stesse necessità della sua creazione, 
della sua esistenza e della sua conservazione, ed hanno, nella 
essenza loro, un carattere così permanente e fisso che 
sopravvivono perfino al mutamento delle forme di governo, 
appena siano forme regolari. Ed è perciò che sorgono da sé 
le così dette tradizioni di politica estera dei grandi Stati; e 
male ne incoglie a quei capi di nazioni, i quali abbandonano 
siffatte tradizioni. Che un governo, soltanto perché liberale, 
debba essere naturalmente alleato di tutti gli altri 
governi liberali, e avversario di quelli che non lo sono, e 
viceversa, è una proposizione che ha dell'assurdo, e che 
viene smentita da tutta la storia. Questa non ci mostra forse 
Richelieu, cardinale, proteggere i protestanti di Germania 
contro i cattolici? Luigi XVI di Francia prendere la parte dei 
repubblicani d'America contro la monarchia inglese? la 
Russia conculcare, in casa, la nazionalità polacca, e 
combattere fuori di casa a favore della nazionalità greca? e 
Bismarck, monarchico fino al midollo, far voti non 
dissimulati per il mantenimento della forma repubblicana 
moderata in Francia? La politica estera ha di mira interessi e 
non sentimenti; si fonda nei rapporti reali fra Stato e Stato. 
Gli affari che dipendono dal dicastero delle cose estere 
offrono scarsa materia a controversie dei partiti interni, a 
meno che si tratti della questione personale della maggiore o 
minore idoneità del suo titolare, perché hanno per contraenti 
degli Stati stranieri, e non dipende dal governo di un paese 
far sì che gli Stati stranieri siano quello che non sono, o non 
siano quel che sono. D'altra parte, i governi stranieri che si 
rivolgono al governo di un dato paese non si curano già di 
sapere a quale partito questo appartenga; ma importa loro 
che sia serio, solido, capace di mantenere i propri impegni, e 
tale che, parlando esso in nome del proprio paese, quei 
governi siano certi di rispondere come se rispondessero al 
paese stesso da lui rappresentato. La differenza dei partiti 
non può riferirsi che alle cose interne. Or bene, malgrado 
queste evidenti verità, in Italia si è sempre parlato di una 
politica estera di Destra e di una di Sinistra; 
attribuendo la denominazione di politica di Destra, o a quegli 
atti che furono suggeriti dalla stessa forza delle cose, e 
furono eseguiti dalla Destra perché era suo dovere eseguirli 
così, trovandosi essa al governo (e li eseguì bene, quasi 
sempre); o alle memorabili campagne diplomatiche compiute 
da uomini insigni che appartengono a tutta la nazione, più 
che ad un partito, sebbene militassero nel partito di Destra, 
come Cavour e Lamarmora, e che furono condotte a termine 
da loro, nell'interesse della nazione, senza domandare il 
permesso ai proprî seguaci, anzi talvolta con grandissima 
ripugnanza della maggior parte di questi, i quali poscia li 
applaudirono. Un partito perciò ha ragione di vantarsi che gli 
uomini che hanno saputo meglio applicare l'unica politica 
estera nazionale possibile, siano dei suoi; ma non può dire di 
avere una politica estera propria esclusiva.</p>
<p>Questo errore ha avuto le sue conseguenze. La Sinistra, 
avendo sempre condannato l'unica politica estera possibile, 
che era chiamata di Destra, tentò sulle prime di farne una 
propria; e siccome non ce n'era che una possibile, incespicò; 
fortunatamente che subito ritrasse il piede. Molti giornali 
d'opposizione di Destra, alla loro volta, sentendo parlare di 
una nuova politica–estera, che la Sinistra al potere intendeva 
inaugurare, ne seguirono con occhio di lince, e con ispirito 
sospettoso e prevenuto tutti i passi, veri e supposti, che si 
riferivano all'indirizzo tecnico, per così dire, del ministro 
speciale che agli affari esterni soprassiede, come se si 
trattasse di cose che possano offrire materia a lotta di partito; 
e parlarono, a torto, di umiliazioni subìte, anche 
quando non ce ne furono punto, toccando una corda sensibile 
del paese che suole rispondere collo sconforto, quando non 
risponde con propositi inconsulti e pericolosi, di 
rappresaglie.</p>
<p>Il punto veramente debole della condotta della Sinistra 
nella politica estera, non consiste nella trattazione degli affari 
diplomatici, se si eccettua qualche velleità, a cui non 
corrispose il successo, ma che non ci ha recato alcun danno 
irreparabile; oltrecché sarebbe ingiusto pretendere che, in un 
periodo di intenso e arruffato lavoro diplomatico, pieno di 
peripezie e di improvvisi mutamenti di fronte operati da 
parecchie delle grandi potenze, quale fu il periodo dello 
svolgimento della questione d'Oriente, ogni cosa dovesse 
procedere liscia come nel periodo precedente di profonda 
pace. Il punto veramente debole sta nel non avere i ministeri 
di Sinistra compreso nei loro primordî, che la politica estera 
è strettamente collegata coll'interna, né si presta ad essere 
considerata come una cosa affatto a parte, e che essa non può 
dare utili frutti se non è in perfetta consonanza con tutto 
l'insieme delle condizioni di un paese, e cogli atti che si 
compiono in casa. O si credeva poter esercitare una grande 
influenza nello svolgimento della questione d'Oriente (noi 
non crediamo che ciò fosse possibile), e allora si doveva 
soprassedere dal promuovere tanto scompiglio nel paese, 
sollevando una farraggine (di) problemi interni, uno più 
difficile dell'altro, e tali da farci comparire, agli occhi degli 
stranieri, più divisi che mai, e quindi deboli; o invece non 
lo si credeva, e in tal caso, sarebbe stato meglio 
assumere un atteggiamento degno e vigilante, ma molto 
conciliante, nelle cose estere, facilmente giustificabile in 
faccia al paese per l'urgenza degli affari interni. Per tutto 
questo, può essere ritenuto come un altro assioma, che tanto 
migliori saranno le nostre relazioni cogli altri Stati, e che 
tanto più saremo da questi rispettati, temuti e ascoltati, 
quanto migliori saranno le nostre condizioni generali di 
sicurezza pubblica, di finanze, di armamento, di fiducia 
reciproca fra governanti e governati, quanto maggiore la 
serietà e la coerenza della politica interna, chiunque sieda al 
potere.</p>
<p>Così pure è un assioma che non dipende dal beneplacito 
di questo o di quel ministro il far sì che l'unica politica 
possibile per l'Italia, nei rapporti internazionali, non abbia 
per necessità un carattere eminentemente conservatore, in 
senso europeo, e quindi pacifico. E per verità quel medesimo 
sconvolgimento che ha tratto all'esistenza il Regno d'Italia, 
ha creato contemporaneamente, e di consenso, tutto un 
nuovo assetto europeo in sostituzione dell'equilibrio del 
1815. Di questo nuovo equilibrio l'Italia è 
divenuta solidale, ne è parte integrante e sostanziale, ed è fra 
tutte le potenze la più interessata a mantenerlo intatto. Perciò 
qualunque iniziativa che il suo governo prendesse per 
sconvolgerlo, somiglierebbe all'atto di quel demente che, per 
cogliere un frutto, tagliava l'albero straordinariamente 
produttivo che lo portava. Egli è vero che altri governi 
potrebber trovare essi il loro utile nello sconvolgerlo; anzi 
non è fuori della probabilità che un qualche giorno lo tentino. 
Ma in quel giorno emergerà più luminosa che mai 
l'eccellenza della nostra posizione esterna, se non la 
comprometteremo con mosse intempestive, o col cader 
nell'anarchia e nell'impotenza. La postura del nostro paese è 
tale in mezzo ai possibili contendenti, che, senza bisogno di 
armamenti straordinarî, colla sola libera scelta di poter 
portare il proprio peso da una parte o dall'altra, l'Italia è in 
misura di far traboccar la bilancia; anzi, solo minacciando di 
portar quel suo peso contro il primo che perturbasse la pace, 
potrebbe anche impedire il conflitto. Da ciò la differenza 
essenziale fra il carattere della politica del Piemonte dal 
1847 al 1859, del Regno 
d'Italia dal 1859 al 1866, 
l'una e l'altra essenzialmente offensive e bellicose, e il 
carattere della politica del Regno d'Italia dal 
1866 al giorno d'oggi, essenzialmente 
difensiva e pacifica; per cui l'invocare l'esempio di Cavour, a 
fin di invogliare i contemporanei a seguirne passo per passo 
la procedura, non regge.</p>
<p><quote>“<hi rend="italic">In politica</hi>,” <seg type="inciso">scrive Cesare Balbo,</seg> “<hi rend="italic">la 
situazione naturale, che è perenne, può molto più che non le 
alleanze, i trattati, le promesse, le gratitudini, e tutti gli altri 
accidenti temporarj</hi>.”</quote> Liberiamoci quindi dalla nervosità 
che da qualche tempo si è impadronita del nostro ceto 
politico per ogni fatto estero anche di minima importanza; 
non corriamo dietro a tutte le mosche che ci volano 
dappresso. Non isgomentiamoci troppo quando vediamo la 
medesima preda essere addentata da due naturali rivali. 
<foreign lang="lat">Respice finem</foreign>. Anche la guerra combattuta 
in comune dall'Austria e dalla Prussia contro la Danimarca 
nel 1863, e l'occupazione mista dello 
Schleswig–Holstein, diedero luogo a pronostici che 
furono precisamente l'opposto di ciò che si è verificato. Fino 
a che in qualche grande paese vicino ci stuzzicheranno con 
opuscoli e articoli di giornali, i giuocatori di Borsa possono 
operare al rialzo imperterriti. Nessuno ci assalirebbe isolati, 
senza sconvolgere l'Europa, se noi non assaliremo per i 
primi; e il giorno in cui la pace europea fosse davvero 
minacciata, il sintomo più significativo di questa situazione 
sarà che, non solo nessuno ci stuzzicherà più, ma che tutti i 
vicini faranno a gara ad esaltare e a corteggiare l'Italia, e a 
stringere pratiche col suo governo; a meno che la patria 
nostra, decadendo intanto sempre più, non conti proprio per 
nulla. Che se l'equilibrio attuale corresse rischio davvero di 
essere sconvolto, o in oriente o in occidente, a nostro danno, 
siccome il nostro danno è anche il danno di altri, così non 
saremmo isolati. Procuriamo dunque di mantenere rapporti 
d'amicizia con tutte le potenze, senza sbilanciarci. Il che non 
è una frase vaporosa. Infatti è nostro interesse che nessuna 
delle altre cinque grandi potenze diminuisca d'importanza, 
questa per un motivo, quella per un altro. La buona amicizia 
non impedisce di essere vigilanti, di prevedere e di 
provvedere a tempo; anzi ce ne fornirà il mezzo più sicuro.</p>
<p>Qualora siffatti assiomi fossero ben compresi dalle classi 
dirigenti di tutti i partiti, anche un giudizio più sereno intorno 
alla misura necessaria dei nostri armamenti ed alle spese 
corrispondenti, diventerebbe possibile; e cesserebbero quei 
sussulti per cui l'opinione pubblica, spaventata senza motivo, 
si abbandona talvolta alla smania di armamenti 
eccessivi, esiziali per l'erario nazionale. Un esercito 
proporzionato ai nostri mezzi finanziarî, ben disciplinato, e 
perfezionato nel suo ordinamento, sostenuto da opere di 
difesa, e sopratutto da una politica interna assennata, e dai 
buoni rapporti colle potenze vicine, ci renderà assai più forti, 
rispettati, e preparati per l'avvenire, che non un inconsulto 
sciupìo di danaro per emulare col numero dei militi, i più 
ricchi di noi, cosa che ci lascerebbe dissanguati ed esausti 
prima di potercene valere.</p>
</div2><div2 n="II. La questione della santa sede, considerata dal...">
<head>[La questione della santa sede, considerata dal punto
di vista della politica estera italiana.]</head>

<p>Posti questi tre assiomi, ci si affaccia una grave 
questione di politica estera, delicatissima, difficilissima, che 
lasceremmo assai volentieri in disparte, se, lasciandola in 
disparte, potessimo ottenere che non esistesse punto. Ma essa 
esiste, piaccia o non piaccia. Non ci sentiamo in grado di 
indicare quale sia la miglior soluzione della medesima. 
Sosteniamo soltanto che è una questione suscettibile di 
essere riaperta, e che non è prudente per uno Stato trascinare 
con sé la servitù passiva di questioni diplomatiche di tale 
natura. Di ciò si mostrò convinto il principe Bismarck, il 
quale, giunto all'apogeo della sua potenza, e senza che nulla 
si presentasse sull'orizzonte immediato che sembrasse 
spingerlo, forte di un <foreign lang="lat">uti possidetis</foreign> di dodici anni, mise tanto 
impegno ad ottenere dall'Austria l'abrogazione dell'art. 5 
del trattato di Praga, a proposito dello Schleswig 
settentrionale. Di ciò si mostrò non meno convinto il 
principe Gortschakoff, quando provocò, nel 
1871, l'abolizione della clausola del trattato 
di Parigi del 1856, che limitava alla Russia 
il diritto di costruir fortezze e navi da guerra in casa propria, 
sebbene sapesse che, data la situazione politica d'allora, 
quella potenza avrebbe potuto costruire, senza impedimento, 
quante Sebastopoli e quante navi da guerra le fosse piaciuto, 
e sebbene non sentisse affatto l'urgenza di tali costruzioni; 
tanto è vero che mise pochissimo a profitto il suo successo 
diplomatico. Oltre questo sosteniamo che l'assumere un'aria 
distratta e spensierata davanti ad un problema molesto, e il 
professare che si deve vivere dell'oggi e lasciar al caso la 
cura del domani, può conferire popolarità a chi segue siffatta 
corrente, ma non è una prova di senno. Intendiamo alludere 
alla questione dell'indipendenza del papato, considerata nei 
suoi rapporti coll'Italia.</p>
<p>Non bisogna confondere la questione dei rapporti fra lo 
Stato e la Chiesa, e l'altra dello spirito religioso, con quella 
della indipendenza del papato. Le prime due sono questioni 
interne, e sembrano fatte apposta per alimentare, come 
nessun'altra di più, la lotta dei partiti; l'ultima invece è una 
questione estera, anche per l'Italia, sebbene il Papa viva in 
Italia; e ci sembra superiore ai partiti. Infatti il papato, 
costituito come è, possegga o non possegga un principato 
temporale, è riconosciuto come un potere soprannazionale, 
universale, il quale, stante la grande influenza politica 
su tutto il mondo cattolico della quale dispone, e che 
è dovuta al modo in cui si trova costituito, deve essere 
assolutamente indipendente; e ciò nell'interesse, non solo 
degli Stati cattolici, ma anche di quelli che semplicemente 
racchiudono molti cittadini cattolici. Come tale è ammesso 
da tutti i governi del mondo i quali, quasi tutti, mantengono 
con lui relazioni diplomatiche per mezzo di speciali 
ambasciatori, o ministri, o agenti diplomatici. Come tale è 
ammesso anche dal Regno d'Italia, per mezzo della legge del 
13 maggio 1871, <hi rend="italic">sulle prerogative del 
sommo Pontefice e della Santa Sede</hi>. Ora, il papato 
protesta incessantemente contro la posizione che gli ha 
creato il governo italiano, dopo avergli tolto il principato 
temporale, e dichiara non essere libero né indipendente, ma 
essere soggetto al beneplacito di quel governo; e tutti gli 
Stati, sebbene, per la loro benevolenza verso l'Italia, non 
pronuncino verbo che sappia di opposizione contro di questa 
a proposito di tale questione, e non dichiarino che il sommo 
Pontefice abbia ragione, non si sono però nemmeno 
compromessi fino al punto di dichiarare, con qualche 
documento solenne, irrevocabile, che il governo italiano 
abbia ragione, e il sommo Pontefice torto. Probabilmente 
non è a caso che la visita fatta ad Habsburg–Lorena, e ad 
Hohenzollern, nelle rispettive capitali, da Savoia, venne 
cordialmente restituita da Habsburg–Lorena e da 
Hohenzollern a Savoia, il che è stato un vero successo pel 
ministero Minghetti, ma non nella capitale Roma, bensì a 
Venezia ed a Milano.</p>
<p>Esaminiamo freddamente la situazione. Il governo 
italiano ha occupato Roma nel 1870, vi si è 
insediato, l'ha dichiarata capitale d'Italia. Nessuna 
potenza si è opposta a questo atto, e certamente l'opposizione 
non era da aspettarsi allora, né dalla Francia schiacciata dalle 
armi germaniche, né dalla Germania protestante impegnata 
in un'acerba lotta col Vaticano, né dalla Russia scismatica, né 
dall'Austria la quale, posta fra la Germania vincitrice e la 
Russia, doveva pensare ai casi suoi, né dalla Spagna che 
aveva espulso la regina Isabella. Comunque sia, nessuna 
potenza si è opposta; e ciò è qualche cosa. Il governo italiano 
vi risiede già da dieci anni; non ha disturbato la libertà delle 
comunicazioni e dei rapporti fra il Papa e le altre potenze e il 
mondo cattolico; ha promulgato ed eseguito fedelmente la 
sopracitata ingegnosissima legge sulle guarentigie; e, di più, 
è stato tenuto in Roma l'ultimo conclave. Questi quattro fatti 
sono ancora più importanti di quello che sia l'aver potuto 
occupare Roma senza opposizione della diplomazia. Anzi, 
dal punto di vista del liberalismo italiano, sono più che 
sufficienti per ritenere ormai la questione della Santa Sede 
come chiusa sotto ogni aspetto possibile. E lo sarebbe, se la 
questione papale si riducesse tutta a questione di possesso 
territoriale. Ma c'è di mezzo quell'altra dell'indipendenza 
della Santa Sede, la quale non è ancora chiusa, dal punto di 
vista della diplomazia.</p>
<p>Se il diritto di nazionalità fosse ammesso in diplomazia, 
la stessa legge sulle guarentigie sarebbe superflua. L'Italia ha 
occupato Roma, potrebbesi sostenere, in virtù di questo 
diritto. Ha assicurato, senza esservi stata costretta, al Papa, il 
modo di godere della più completa libertà. Se c'è qualche 
potenza che, oggi o in avvenire, volesse fare alla Santa Sede 
condizioni migliori, ci pensi essa per proprio conto. Il 
governo italiano non c'entra per nulla in tutto questo, e 
pretende non essere tirato in causa da chicchessia né oggi né 
in futuro. Se non che il diritto di nazionalità non esiste per la 
diplomazia. Questa riconosce bensì molti fatti che furono 
compiuti in virtù del principio di nazionalità, ma i titoli 
giuridici che legalizzano quei fatti, ai suoi occhi, non sono 
che due: la prescrizione, cioè, e i trattati coi quali si 
riconoscono o esplicitamente o implicitamente i fatti 
compiuti. Or bene, nel caso di cui discorriamo, non può 
costituire materia di prescrizione il fatto della indipendenza 
effettiva del sommo Pontefice, consacrata sotto una forma 
tale che lo Stato italiano è sempre libero di modificarla a suo 
piacimento. La prescrizione deve avere per oggetto qualche 
cosa di immutabile in sé stessa; quindi il carattere di 
mutabilità delle garanzie italiane impedisce che si fondi la 
prescrizione. D'altri parte, non è intervenuto finora alcun 
trattato né che riconosca al governo italiano il diritto, in 
genere, di determinare esso, nel modo che gli sembra più 
acconcio, quali debbano essere le condizioni della 
indipendenza del Papa, né che imprima un carattere di 
stabilità e di irrevocabilità alle condizioni oggi esistenti in 
forza della legge delle guarentigie. Insomma la soluzione che 
l'Italia ha dato al problema papale sta ancora sospesa in aria, 
diplomaticamente parlando, s'intende bene. Nessuno è sorto 
finora a richiamarci alla memoria questa circostanza e non 
pare che abbia a sorgere in un prossimo avvenire. Ma, se in 
un avvenire più lontano, si modificasse il presente assetto 
d'Europa, una potenza a cui interessasse per altri suoi fini, di 
assumere un atteggiamento ostile all'Italia, non 
avrebbe bisogno di andare in cerca di un pretesto; lo avrebbe 
già bell'e pronto. “La legge sulle guarentigie, direbbe, non è 
che un atto interno dell'Italia, e, potendo essere revocata da 
un momento all'altro dai legislatori italiani, non offre 
sufficiente sicurezza per l'avvenire, a meno che il Papa la 
accettasse. Ma il Papa persiste a respingerla. Siamo stati 
lunganimi finora, soggiungerebbe quella potenza a noi ostile, 
ad aspettare, con grandissima benevolenza verso gli Italiani, 
come sarebbe andata a finire questa controversia fra l'Italia e 
il papato, a proposito della indipendenza della Santa Sede, 
alla quale controversia non possiam restare eternamente 
estranei. Vedendo che non finisce, crediamo venuto il 
momento di immischiarcene anche noi, perché sia risoluta in 
qualche altra maniera”; e potrebbe finire poi collo 
immischiarsene con animo ostile. Ne risulta che, noi 
abbiamo accettata e messa in giro una cambiale <hi rend="italic">in 
bianco</hi>. Questa cambiale si trova ora in mani amiche, 
incapaci di abusarne. Ma potrebbe un giorno passare anche 
in mani nemiche, e quindi non è prudenza lasciar in giro (un) 
<hi rend="italic">in bianco</hi> simile. Lo stesso fatto che oggi il sommo 
Pontefice approfitta parzialmente delle guarentigie, 
risiedendo in Vaticano e governando il mondo cattolico da 
Roma, non scioglie il nodo, per la ragione che il fatto si 
fonda, come si è già detto, sopra una base mutabile ad 
arbitrio dell'Italia.</p>
<p>A noi sembra pertanto che la situazione presente del 
papato, se è fonte di debolezza all'interno per la nuova Italia, 
perché tien perplesse le coscienze timorose di molti suoi 
cittadini, non lo è meno all'estero; e che quando il suo 
governo potesse dire che una tale questione è 
diplomaticamente chiusa, non sarebbe per la nuova Italia un 
giorno meno fausto di quello che fu per la Germania il 
giorno in cui Bismarck poté dire che l'articolo 5 del 
Trattato di Praga era abrogato, e per la Russia il giorno in cui 
Gortschakoff le annunciò che quelle clausole del Trattato di 
Parigi, le quali le vietavano di costruire fortezze e navi da 
guerra nel mar Nero, erano state soppresse. Ci vedremmo 
allora sottratti al grande onore, al soverchio onore anzi, ma 
alla pesante responsabilità, di garantire noi soli un interesse 
che riguarda tutto il mondo; e l'Italia si troverebbe, rispetto 
alla Santa Sede, nell'identica posizione, presso a poco, in cui 
si trovano gli altri Stati, mentre oggi ci siam messi in una 
posizione eccezionale, con un grave impegno incontrato, 
cioè, ma senza il corrispettivo di avere almeno, con quello, 
chiusa definitivamente la questione. Molti si compiacciono 
appunto della revocabilità delle guarentigie; ma non 
riflettono che un legame positivo, ben determinato, e quindi 
limitato, e dagli altri accettato, vincola la libertà assai meno 
che non un obbligo assunto, il quale lasci ad altri la facoltà di 
discutere, in ogni tempo, i limiti entro i quali un tale obbligo 
deve essere adempiuto. Ci sembra pertanto che il chiudere la 
questione dell'indipendenza della Santa Sede in modo da 
collocare l'Italia nella stessa condizione, rispetto alla 
medesima, in cui si trovano presso a poco gli altri Stati, si 
presenti come un provvedimento di sicurezza esterna, 
superiore ai partiti.</p>
<p>Vediamo ora in quanti modi la questione 
dell'indipendenza del papato si potrebbe ritenere 
diplomaticamente, chiusa. I modi che si possono 
immaginare sarebbero molti, e procurererno di enumerarli.</p>
<p>1.º Il Papa finisce per accettare la legge delle 
guarentigie quale fu promulgata, venendo ad un accordo 
diretto col governo italiano. È questa una soluzione molto 
gradita alla maggioranza del ceto politico italiano, ma, in 
tutti i casi, lontanissima dall'essere attuata, certamente non 
attuabile durante il pontificato presente. Così, mentre si 
aspetterebbe l'adempimento lontanissimo di una speranza, 
continuerebbe il doppio disagio di una questione che 
rimarrebbe aperta, all'estero in un senso, all'interno in un 
altro.</p>
<p>2.º L'istituzione del papato cade sotto i colpi del 
razionalismo e dell'indifferentismo. Coloro che ragionano in 
questo modo, si condannano, per lo meno, ad aspettare 
maggior tempo ancora. Essi fanno assegnamento sulla 
mutilazione della natura morale dell'uomo. Non si avvedono 
che la scienza soddisfa a un solo bisogno umano, quello di 
pensare; mentre gli uomini ne hanno anche un altro, quello di 
credere e di sperare. La sola fede ha una parola pei deboli e 
per gli infelici; e fra una religione che promette un'eterna 
felicità, e una scienza, in fondo alla quale, si trova il nulla, 
non vi ha dubbio quale delle due alla lunga finirà per avere 
più ascoltatori e seguaci. Ora, è nel genio della nazione 
italiana che questa fede abbia la forma cattolica, e il papato è 
suscettibile di trasformazioni bensì, ma rimarrà sempre il 
perno della Chiesa cattolica. D'altronde il razionalismo e 
l'indifferentismo hanno molti proseliti nelle classi agiate e 
negli operai delle città; ma tutti costoro, sommati 
insieme, non formano che una piccola minoranza nel mondo 
cattolico. I milioni e milioni che vivono nelle campagne, il 
sesso femminile in tutte le classi, stanno fermi nella fede 
avita; e nella maggior parte dell'Europa cattolica è notevole 
anzi un movimento molto pronunciato di ritorno verso le 
antiche credenze presso le alte classi, movimento che di 
riverbero finirà per propagarsi anche in Italia.</p>
<p>3.º L'istituzione del papato si trasforma in modo che 
debba diminuire, nella Chiesa cattolica, l'importanza 
personale del suo Capo, nello stesso modo che è minore 
l'importanza personale di un Re costituzionale in confronto 
di quella di un Re assoluto. In tal caso, il vescovo di Roma, 
che regnerebbe e non governerebbe, non avrebbe bisogno di 
molte garanzie, perché la Chiesa cattolica si potesse ritenere 
indipendente. Ma dove si vede il principio di una tale 
trasformazione? Ciò che vediamo invece, è l'insuccesso 
completo del tentativo dei vecchi cattolici.</p>
<p>4.º L'Italia diventa un paese così profondamente 
istituzionale da permettere che la Chiesa cattolica vi conviva 
con tante altre istituzioni di attività sociale, e il suo Capo, per 
tal modo, sia collocato sotto la guarentigia dell'ordinamento 
stesso della società italiana. È questo un ideale vagheggiato 
da alcuni onesti dottrinarî poco famigliari col paese reale; e 
quindi non occorre spendere molte parole per dimostrare 
quanto esso sia poco pratico nell'epoca nostra. Dio volesse 
che divenisse pratico! È uno dei problemi dell'avvenire, ma 
non di un prossimo avvenire certamente.</p>
<p>5.º Il partito cattolico italiano, di tutte le gradazioni, 
divenuto, per le vie legali, il più potente fra tutti i partiti 
interni, subordina la legislazione interna alla Chiesa, e fa 
dell'Italia uno Stato teocratico. Il Regno d'Italia, ha voluto 
distruggere il potere temporale dei Papi? Ebbene, i Papi 
reagiscono coi mezzi morali, conquistando in certo modo 
tutta l'Italia, e riducendo il suo Re a rimaner tale di nome, ma 
ad essere in fatto il luogotenente del Papa. Se non che, per 
realizzare questa utopia, occorrerebbe cambiare la natura 
degli Italiani, il popolo meno fanatico che ci sia in Europa, e 
il più alieno dal prestarsi a un tentativo di questa fatta, 
poiché, per la vena di scetticismo che è in lui, gli 
sembrerebbe nientemeno che ridicolo. Siffatto tentativo del 
resto sarebbe assurdo, anche per altri motivi evidenti.</p>
<p>6.º Si mantiene il principio della indipendenza del 
Papa fondata sopra una sovranità territoriale, dichiarando 
Roma città libera, e il Papa sovrano onorifico di essa. Così 
rimarrebbe inalterato il principio che, dove è il Papa, nessuna 
sovranità territoriale sia accanto a lui, o sopra lui; e infatti, 
che il Papa abbia tre milioni di sudditi, o ne abbia solo 
centomila, e che li governi con reggimento assoluto, o invece 
che questi si reggano da sé, lasciando che il sovrano regni e 
non governi, ciò torna lo stesso, e non altera minimamente 
quel principio. Ma l'eterna città è stata dichiarata, non solo 
città, ma anche capitale, dello Stato italiano. Come si 
potrebbe pensar sul serio a cambiar capitale per la terza 
volta? Perciò non occorre nemmeno confutare siffatta 
soluzione.</p>
<p>7.º Le principali potenze, apponendo la loro firma 
alla legge italiana delle guarentigie la convertono in 
un impegno internazionale. L'indipendenza del Papa, posta 
sotto il protettorato perpetuo dell'Europa invece di quello 
revocabile del Regno d'Italia, sarebbe allora pienissima. Se 
ciò avvenisse, il Papa probabilmente protesterebbe ancora 
<hi rend="italic">pro forma</hi>; ma, reso realmente più sicuro, potrebbe 
acconciarsi poco a poco alla sua nuova situazione. Ma in 
questo caso, chi dovrebbe opporsi saremmo noi stessi. Noi 
concederemmo alle altre potenze il diritto di intervenire nelle 
cose nostre per verificare se manteniamo fedelmente tutti gli 
impegni contenuti nella legge delle guarentigie, sebbene 
alcuni di quelli impegni non riguardino che condizioni 
interne del nostro Stato. Esse avrebbero il diritto persino di 
controllare il modo con cui spendiamo il nostro danaro, 
perché, spendendolo male, potremmo essere condotti nella 
impossibilità di pagare al sommo Pontefice il pattuito 
appannaggio.</p>
<p>8.º L'ultima soluzione immaginabile sarebbe che si 
stralciasse dalla legge delle guarentigie quelle disposizioni 
che si riferiscono esclusivamente alla posizione 
estranazionale del papato, e se ne facesse un tutto a parte; e, 
in quanto all'appannaggio annuo, lo si tramutasse in un 
capitale corrispondente, costituito di beni stabili inalienabili, 
sui quali il governo italiano s'impegnerebbe a non prelevare 
in perpetuo nessuna imposta, ovvero costituito sotto altra 
forma indipendente dalla gestione delle finanze italiane; e si 
consacrasse la parte, così stralciata, della legge delle 
guarentigie, mediante un formale impegno diplomatico.</p>
<p>Confessiamo che, allo stato presente, questa ultima 
soluzione o, per parlare più esattamente, questo 
semplice miglioramento arrecato alla situazione di fatto 
attuale, ci sembra degno di qualche considerazione. Non 
siamo temerarî fino al punto di immaginare una soluzione 
definitiva del problema del papato. La grande istituzione del 
papato non è mai stata immobile, ma invece è stata 
costantemente in via di formazione e di progresso, nel che si 
rivela la sua forza prodigiosa. La sua forma esteriore è 
flessibile, e si rinnova sul modello delle società politiche e 
civili. Il governo della Chiesa cattolica fu semplice, severo, 
democratico nelle sue origini; unitario cogli ultimi Cesari; 
feudale, federativo e frazionato nel medio evo; costituzionale 
coi concilî, vere assemblee deliberanti; finalmente assoluto 
e accentrato colle grandi monarchie moderne; chi può dire 
quale sarà la sua forma esterna per l'avvenire in conseguenza 
dei rivolgimenti del secolo nostro? Non si può pensare da noi 
che a trovar un <foreign lang="lat">modus vivendi</foreign>. Dio farà il 
resto.</p>
<p>Non sarà cosa facile indurre le maggiori potenze ad 
accedere ad una siffatta combinazione la quale limiterebbe, 
in modo tassativo, la responsabilità dell'Italia rispetto alla 
indipendenza papale, per cui, mantenendo l'Italia i proprj 
impegni, facilissimi a mantenere, la responsabilità di quella 
indipendenza verrebbe ad essere indirettamente divisa fra 
tutte le potenze. Esse si trovano oggi in questa ottima 
condizione, che, nulla facendo a proposito della questione 
papale, non offendono né il Papa né il governo d'Italia. 
Peraltro è da ritenersi che la situazione presente anormale del 
papato è una cagione d'inquietudine in tutto il mondo 
cattolico; e che, se le potenze vedessero una 
soluzione la quale, non richiedendo che il Papa 
dichiari esplicitamente di accettarla senza riserve, recherebbe 
però un miglioramento sensibilissimo alla situazione della 
Santa Sede, parecchie di esse dovrebbero essere disposte ad 
appoggiarla. E qui si affaccia tutta l'importanza che potrebbe 
avere, anche per un negoziato delicatissimo come questo, la 
misura del credito che il governo italiano sapesse procurarsi, 
per mezzo, sia di una buona politica interna, sia dei buoni 
rapporti che dipende da lui coltivare e di mantenere con tutte 
le potenze estere.</p>
<p>Oggi ci troviamo posti in un circolo vizioso che, se non 
fosse rotto, prolungherebbe all'infinito la situazione attuale 
reciproca del Regno d'Italia e del papato, disastrosa per 
entrambi. Il sommo Pontefice non può prendere alcuna 
iniziativa; è impedito dai propri giuramenti di far altra cosa 
che non sia il chiedere la restituzione dei suoi Stati. Le 
potenze, tutte amiche dell'Italia, si guardano dall'offendere 
quest'ultima con proposte che, possono presumere, essa 
riguarderebbe come ingiuriose. Il governo italiano non fa 
alcun passo verso le medesime; farlo col Papa sarebbe 
un'utopia. Dunque?</p>
<p>Dunque per uscire da questa via cieca, sembrerebbe che 
non ci possa essere che l'ultima indicata combinazione, da 
stipularsi fra l'Italia e le grandi potenze, per la quale, da una 
parte, la condizione della Santa Sede verrebbe 
immensamente avvantaggiata in confronto di ciò che è, senza 
che si pretenda dal Papa alcuna ritrattazione; dall'altra, il 
Regno d'Italia chiuderebbe diplomaticamente una questione 
importantissima che lo riguarda, senza alcun sagrificio di 
sorta. Da cosa nasce cosa. Chi non vede che un effetto 
immancabile di tale espediente sarebbe quello di 
diminuire assai la tensione dei rapporti fra l'Italia e la Santa 
Sede, con fondata speranza che un giorno la tensione cessi 
affatto, o si riduca alle proporzioni di altri casi, in sui si 
verificarono dei contrasti fra il Papa e qualcuna delle 
potenze? E tutto questo, lo ripetiamo, senza incontrare alcun 
reale sacrificio; imperocché se l'Italia è disposta a tener 
sempre a disposizione del Papa la somma annua stabilita 
nella legge delle guarentigie, ed a circondare il Capo della 
chiesa di quel rispetto, di quella inviolabilità, di quel 
carattere di estra–territorialità, e di quella libertà di 
comunicazioni col mondo cattolico, che gli assicura la legge 
sopraindicata, tanto vale convertire siffatti impegni interni, 
da cui non intende dipartirsi, e da cui non ci fu neppur uno 
dei ministeri di Sinistra che mostrasse di voler dipartirsi, in 
un atto diplomatico. Quest'atto, essendo irrevocabile, farebbe 
cadere la principale delle obbiezioni che viene mossa alla 
legge delle guarentigie, l'obbiezione cioè, che la sicurezza e 
l'indipendenza di quel potere mondiale e sopranazionale, che 
è la Santa Sede, rimanga abbandonato al beneplacito 
mutabile dei legislatori italiani, e che i suoi mezzi di 
sussistenza figurino inscritti nel nostro bilancio.</p>
<p>Non fu nostra intenzione di formulare una proposta 
normale. Volemmo soltanto far presente che lo scopo della 
legge del 13 maggio 1871 è stato di 
guarentire, ad un tempo, e l'indipendenza del papato e la 
sicurezza futura del Regno d'Italia; e che quanto più 
indiscutibile sarà resa la prima, di altrettanto crescerà la 
seconda.</p>
</div2><div2>

<head>III. Il discentramento amministrativo.</head>
<p>Non si aspetti il benevolo lettore, che, sotto questo titolo, 
si passino da noi in rassegna tutti quanti i problemi della 
situazione interna dell'Italia, i quali con esso si collegano. 
Oltreché l'impresa sarebbe superiore alle nostre forze, 
intorno a molti di quei problemi è consolante poter dire che 
uomini assai competenti ed autorevoli hanno saputo in questi 
ultimi tempi spargere grandissima luce, per cui nulla 
saremmo in grado di aggiungere.</p>
<p>Riguardo alle finanze, per esempio, il progresso 
dell'opinione pubblica, nell'ordine delle idee, è 
incontestabile, per merito di uno stuolo di valorosi che si 
sono dedicati allo studio del problema finanziario con 
un'assiduità, con una passione, con un'intelligenza, superiori 
ad ogni elogio. Si deve a loro se non c'è ormai più nessuno 
che osi contestare la necessità di mantenere il pareggio fra le 
entrate e le spese, e per conseguenza quella di contrapporre a 
qualunque nuova spesa una nuova entrata corrispondente. 
Non c'è più nessuno che non ammetta doversi porre un freno 
a nuove proposte di spese, sotto qualsiasi pretesto si 
vogliano, e anche si possano, giustificare. Non c'è più 
nessuno che, più o meno, non riconosca, fatta eccezione di 
coloro, i quali per onore delle armi sono costretti di sostenere 
la tesi contraria, e tranne i mugnai, essersi commesso un 
grande errore abolendo una imposta a larga base 
come il macinato; un'imposta che, fatti bene i conti, ricadeva 
bensì sulle classi povere direttamente, ma indirettamente 
anche sulla possidenza e sull'industria, come ogni aumento 
d'imposta diretta sulla possidenza e sull'industria si 
ripercuote indirettamente sugli operai di campagna e di città, 
e può reclamare, anche per sé, la denominazione di imposta 
della fame; e ciò per effetto della legge naturale di 
riversabilità e di compenetrazione di tutte le imposte. Se si 
dovranno sostituire nuove tasse a quella del macinato, è 
difficile immaginare che gli effetti non abbiano ad essere 
risentiti da tutte le classi, nessuna eccettuata. Non c'è più 
nessuno che non sia ormai persuaso che delle economie se ne 
possono introdurre bensì, perfezionando gli organici, ma che 
tutte le economie possibili non sono tali da recare un 
miglioramento immediato molto rilevante al bilancio della 
spesa, a meno che si mettesse fra le economie possibili la 
distruzione dell'esercito, o una forte trattenuta sul pagamento 
degli interessi del debito pubblico, cose incompatibili colla 
sicurezza e coll'onore dello Stato.</p>
<p>Si dirà che queste verità, se sono ammesse generalmente, 
non si vede ancora che siano applicate, né dal governo, né 
dal Parlamento. Ciò è vero. Non si abbandonano facilmente 
da un giorno all'altro le cattive abitudini. Ma è impossibile 
supporre che la consapevolezza, ormai penetrata in tutto il 
paese della realità della situazione finanziaria, non finisca 
per forzare la mano ai legislatori. Il paese è arrivato oggi al 
punto che si rassegna a pagare, purché sia indotto nella 
convinzione, non già da vaghe e illusorie promesse, 
ma da tutto l'insieme della condotta del potere 
legislativo e del potere esecutivo, che non vi saranno 
ulteriori aumenti; purché tocchi con mano che s'incomincia 
sul serio a perequare l'imposta fondiaria la quale, come oggi 
è, consacra la più flagrante violazione della giustizia 
distributiva; purché si elimini ciò che esiste di vessatorio e di 
arbitrario nella applicazione della tassa sulla ricchezza 
mobile, sostituendo gli indizi alle denuncie e alle discussioni 
fra l'agente fiscale e le parti, per determinare il reddito annuo 
del commercio, delle industrie e delle professioni. Dovrebbe 
perciò servire d'incoraggiamento agli amministratori delle 
finanze italiane il pensiero che oramai la nazione sa di dover 
pagare quello che paga, vale a dire pagar molto, e che essi 
potrebbero diventar popolari ponendo termine soltanto a 
pretendere un aumento di carichi, e risparmiando un po' di 
vessazioni ai contribuenti. Voti codesti modestissimi e 
relativamente facili ad appagare. Assicurato una volta un 
sopravvanzo reale di entrate, potrebbesi allora dar mano a 
quella riforma tributaria la quale, collegata con una 
corrispondente riforma amministrativa, permetterebbe ai 
contribuenti di sentir meno il peso della medesima somina 
stessa di imposte, anche mantenuta nella sua entità.</p>
<p>Riguardo alla giustizia, l'incongruenza delle quattro 
Corti di cassazione, e della soverchia moltiplicazione delle 
Preture con magistrati così mal retribuiti, è il discorso di 
tutti, e gli elementi non mancano che permettono una 
discussione seria sulla preferenza da accordarsi, non 
nell'interesse della giustizia formale, ma della giustizia 
effettiva, piuttosto al sistema della cassazione che a quello 
della terza istanza, non che sull'opportunità del 
sistema dei giurati in Italia, considerato, non già 
astrattamente, ma praticamente, in ordine alla sicurezza 
pubblica in molte provincie. Altrettanto si può dire riguardo 
a molti argomenti relativi ai lavori pubblici, alla sicurezza 
pubblica, ed all'istruzione pubblica i quali, già 
profondamente studiati, si presterebbero ad essere discussi 
con criterî superiori allo spirito di parte, tostoché lo spirito 
di parte, cessando dall'invadere ogni cosa e dall'imprimere 
un carattere di parzialità ad ogni deliberazione del 
Parlamento, non sarà più un ostacolo ad un serio lavoro 
legislativo.</p>
<p>Piuttosto ci arresteremo sopra due soggetti, intorno ai 
quali corrono ancora molti equivoci e pregiudizî; 
intendiamo alludere al discentramento amministrativo e alla 
riforma elettorale.</p>
<p>Che la questione del discentramento non sia una 
questione di partito, lo dimostra il fatto che, or sono otto 
anni, si costituì, per iniziativa del conte Ponza di San 
Martino e dello scrivente, una commissione reclutata in tutti 
i campi politici e in tutte le regioni d'Italia. Ne facevano 
parte, fra gli altri, i senatori Alfieri, Benintendi, 
Cambray–Digny, Casaretto, Cantelli, De Gori, Magliani, 
Perez, Pasolini, Scialoja, Tabarrini, e i deputati Berti 
Domenico, Englen, Mordini, Pianciani, Corte, Puccioni, 
Lacava, Ferracciù, Seismit–Doda, Restelli ecc., coll'intento 
di studiare quel problema. Si tennero quindici sedute, si 
scoperse che i dissensi in seno alla maggioranza della 
commissione si riducevano a poca cosa, si discussero e si 
formularono varie proposte; ma la salute malferma del 
presidente, il conte Ponza di San Martino, la difficoltà 
materiale di tener riuniti in Firenze, per un tempo 
sufficiente ad un lavoro sterminato, tanti uomini domiciliati 
ed occupatissimi nelle rispettive provincie, furono le cagioni 
per le quali gli studî venissero interrotti, e che non si 
giungesse ad alcuna conclusione definitiva, rimanendo però 
negli animi di tutti la convinzione che questo discentramento 
non era cosa temibile, né nell'interesse della patria, né in 
quello d'alcun partito, e che non era di difficile attuazione.</p>
<p>Che male non ci apponemmo, nel presente scritto, 
stabilendo una distinzione fra i partiti presi collettivamente e 
gli uomini che li compongono, lo si può argomentare anche 
da questo che la Destra, presa collettivamente, ha sempre 
avversato il discentramento, ravvisando in quel concetto un 
pericolo per l'unità d'Italia, eppure racchiudeva nel suo seno 
discentratori dichiarati e di elevatissimo ingegno e provato 
patriottismo, basti citare l'onorevole Minghetti; e la Sinistra, 
presa collettivamente, ha inscritto quella parola sulla sua 
bandiera, e conta non pochi discentratori fra i suoi adepti, 
ma, ottenuta la vittoria, non ha discentrato nulla, e non ha più 
nemmeno parlato se non vaporosamente, di questo assunto.</p>
<p>Il discentramento si può concepire sotto forma 
istituzionale e sotto forma territoriale; la forma territoriale 
poi può riferirsi, tanto all'organismo della amministrazione 
governativa, quanto alle rappresentanze degli interessi locali. 
La cagione per la quale hanno potuto spargersi idee tanto 
erronee circa a quel concetto, si è che fra noi si suol 
confondere assai facilmente, l'una coll'altra, quelle forme e 
quelle applicazioni del discentramento.</p>
<p>La forma istituzionale si può chiamare l'ultima 
parola della civiltà moderna; ma finora le sole nazioni 
anglo–sassoni l'hanno saputa attuare. Presso quelle nazioni, 
lo spirito dell'autogoverno è, per così dire, nel sangue. 
Incomincia dall'individuo e dalla famiglia. Le principali 
funzioni della vita pubblica che sussistono per forza propria 
organica, che si alimentano da sé, secondo la stregua della 
interessenza rispettiva delle persone che vi partecipano, che 
si eleggono liberamente i propri capi, che votano il proprio 
bilancio, che rimangono entro la sfera d'efficienza 
determinata dalla loro ragione d'essere, è un'ideale attuazione 
del quale ogni buon Italiano deve desiderare per il proprio 
paese, e deve sperare che divenga possibile un giorno; e che 
la speranza non sia irragionevole, lo si desume da alcuni fatti 
di discentramento istituzionale che già esistono nel nostro 
paese, ci basti citare, fra gli altri, l'istituzione della cassa di 
risparmio di Milano. Sfortunatamente però esso suppone una 
strabocchevole abbondanza di forze economiche, morali, 
intellettuali e sociali, e di predisposizioni storiche, che noi 
siamo ancora lontanissimi dal possedere. Coloro che 
vagheggiano per l'Italia odierna un ordinamento simile, 
mostrano di non essere stati nel mezzogiorno, e di conoscere 
poco anche il settentrione del nostro paese. Non bisogna 
dimenticare che siamo tutti usciti ieri soltanto 
dall'assolutismo, e che già da tre secoli furono distrutti nella 
nazione nostra i germi di ogni autogoverno e d'ogni 
autonomia istituzionale, che le età precedenti avevano 
sparso. In Italia non si può pensare per ora che a un 
discentramento territoriale, il quale si può effettuare, come 
già dicemmo in due modi; nell'ordinamento 
dell'amministrazione governativa, cioè, e in quello delle 
rappresentanze degli interessi locali. Esaminiamo a parte 
ciascuno di questi due modi.</p>
<p>L'organismo della amministrazione governativa si 
presenta in Italia sotto l'aspetto di un accentramento che non 
ha l'eguale in nessun paese, nemmeno in Francia, che è pure 
la terra classica degli accentratori. Tutto fa capo in Italia ai 
dicasteri centrali. Tutto è regolato, assorbito, dal potere 
centrale, fino nei più minuti particolari; gli uffici che 
rappresentano il governo nelle località, non possono nulla; 
privi di potere e di responsabilità, non fanno che trasmettere 
al centro le petizioni, e ricevere dal centro, per trasmettere 
agli amministrati, i responsi dei dicasteri ministeriali, 
onniscienti, onniveggenti, onnipossenti. Quante 
complicazioni! quanti giri e rigiri dal centro alle località, per 
avere schiarimenti, informazioni; dalle località al centro, per 
far prevenire reclami, proteste, rettifiche! Quanti intoppi! 
Quante spese inutili! Quanto perditempo! Abbiamo descritto 
le conseguenze di questa mostruosità al contatto col potere 
parlamentare. Gli amministrati che hanno qualche affare, o 
bisogna che intraprendano un viaggio alla capitale, o che si 
rivolgano al rispettivo deputato. Se questo deputato è d'un 
altro partito, o bisogna lasciar che ne soffra l'interesse, o 
commettere un atto poco decoroso per il sollecitante e per il 
sollecitato.</p>
<p>Ora, quale difficoltà e pericolo vi sarebbe se il governo 
nazionale diventasse un po' più vivo ed efficace nei suoi 
organi locali, almeno quanto lo è in Francia, che è tutto dire, 
o quanto lo era nel primo Regno d'Italia, investendo i 
suoi uffizî nelle provincie, di più ampie facoltà e di una 
corrispondente maggior responsabilità verso il potere 
centrale, affinché i cittadini trovino presso di sé, più 
immediata, più pronta, e più illuminata rispetto alle 
condizioni locali, la giustizia amministrativa a cui hanno 
diritto? E quale pericolo vi sarebbe se si abolisse il controllo 
preventivo sui mandati, oggi affidato alla Corte dei conti? 
Per non ripetere ciò che lo scrivente ha avuto l'occasione di 
sostenere altre volte rispetto al discentramento, egli ama 
lasciar la parola al deputato Allievi, il quale, dopo essere 
stato prefetto alcuni anni, e sebbene aderente ad un ministero 
di Sinistra (il quale però non fu indotto per questo a dargli 
retta) non esitava a proclamare, rivolgendosi a proprî 
elettori, che questa facoltà del controllo preventivo, non 
compete alla Corte dei conti, o a qualsiasi altra istituzione 
analoga, in nessun grande Stato d'Europa; che il controllo 
preventivo sui mandati, quale è da noi, non esiste se non nel 
piccolo Belgio, paese che, per le sue condizioni geografiche 
e la sua concentrazione ferroviaria, si può dire tutto rinchiuso 
in un pugno; che il controllo preventivo sui mandati, 
obbligando ogni menomo affare che importi spesa, ad 
affluire al centro, è uno dei fattori massimi della centralità 
amministrativa. Né si deve credere, soggiungeva egli 
ottimamente, che le garanzie nella erogazione del pubblico 
denaro siano per questo maggiori. Di tanto si ingrandisce il 
controllo preventivo, di altrettanto scema l'efficacia del 
controllo consuntivo; e sopratutto si annulla la responsabilità 
dei funzionarî pubblici. Non è ignoto a nessuno, infatti, che 
la cura più assidua e più ingegnosa pei ministeri è di 
far passare gli atti al controllo preventivo della Corte dei 
conti. Quando si è passati attraverso a quella filiera, si può 
vivere tranquilli! La Corte dei conti, non vorrà, nel periodo 
di revisione consuntiva, disdire quello che essa ha detto nel 
periodo del controllo preventivo. La Corte dei conti è di sua 
natura diffidente; cerca vedere il fondo delle cose; e ci arriva 
assai spesso; ma anche in molti casi non vede, e respinge od 
accetta fuor di ragione. Quanto è più serio, più temuto il 
controllo successivo, quando il funzionario pubblico deve 
unicamente consultarsi colla propria coscienza e colla 
propria responsabilità, per mettersi in regola con quelli che 
devono poi giudicare i suoi atti! L'assenza del controllo 
preventivo sui mandati permetterebbe di delegare molti fra 
gli atti amministrativi ai poteri locali, agli ufficî delle 
provincie, in modo che tali atti vi fossero condotti, senz'altro, 
al pieno loro compimento.</p>
<p>L'on. Allievi ha voluto pigliare un caso pratico, un 
esempio, da un paese che ha fama di essere molto accentrato, 
dalla Francia, esaminando un servizio del ramo lavori 
pubblici: <hi rend="italic">Strade nazionali, manutenzione di porti e di 
fari</hi>. Votato il bilancio dal Parlamento, il ministro dei 
lavori pubblici ripartisce le somme dei capitali relativi in 
altrettanti crediti aperti agli ingegneri–capi dei dipartimenti, 
ai prefetti. E questi fanno contratti, sorvegliano, liquidano, 
pagano; solo che, appena compiuto un atto amministrativo, 
debbono tosto ragguagliare, non solo il ministero, ma la 
stessa Corte dei conti, la quale segue, con il suo controllo 
consuntivo, assai davvicino tutti gli atti della 
amministrazione. Tutto si compie nella provincia; il 
cittadino ha davanti a sé l'amministratore; non ha d'uopo di 
cercarlo lontano. Quanta maggior rapidità, quante 
semplificazioni, quante ingiustizie di meno!</p>
<p>Resta ben inteso che l'organismo governativo locale 
dovrebbe essere completo nella parte amministrativa e nella 
finanziaria, affinché i diversi uffici tra loro si assistessero, e 
anche non mancassero le controllerie tra gli stessi ufficî 
locali. E ciò si potrebbe ottenere facilmente. Il bilancio 
votato dal Parlamento dovrebbe, per le spese stabilmente 
determinate da leggi o regolamenti, e per le somme di 
minore rilievo tradursi in bilanci governativi di ciascuna 
circoscrizione amministrativa; e un'autorità politica, una di 
finanza, e una di controllo soggetta alla Corte dei conti e 
indipendente, tutte con residenza nella circoscrizione, 
potrebbero aver la gestione autonoma del bilancio locale di 
quella.</p>
<p>Queste considerazioni dell'on. deputato di Macerata ci 
sembrano assennatissime. Non invano la sua qualità di 
prefetto lo ha messo a contatto colla realtà.</p>
<p>Come si vede, non si tratta di una <foreign lang="lat">instauratio ab 
imis fundamentis</foreign>, bensì soltanto di una migliore 
distribuzione di lavoro il quale, previe alcune modificazioni 
nelle istituzioni del Consiglio di Stato e della Corte dei conti, 
potrebbe essere compiuto dal medesimo personale d'oggidì, 
solo che questo in parte dovrebbe disertare i ministeri della 
capitale per trasmigrare nelle provincie.</p>
<p>In tutte le provincie? Ecco un grave scoglio. Le 
provincie sono 69. Essendo così numerose, si avrebbe 
bisogno di un aumento di personale governativo, il 
quale è già esuberante. Come rimediare a questo 
inconveniente? Alcuni ci hanno già pensato. Sopprimiamo, 
dicono essi, le piccole provincie, e riduciamole al numero di 
25 al più. Non conveniamo in questa opinione. Le 
provincie devono rimanere, come oggi sono, fornite dei 
medesimi ufficî presso a poco, che oggi hanno. Il 
sopprimerle desterebbe un malcontento che devesi evitare. 
Per ragioni d'economia, e nell'interesse della buona 
amministrazione, gli organi del potere centrale distaccati 
dalla capitale allo scopo di poter funzionare localmente, 
dovrebbero essere, a nostro avviso, principalmente regionali.</p>
<p>La parola <hi rend="italic">regione</hi> fa sopra molti un effetto che 
somiglia a quello che produce un panno rosso sventolato 
davanti agli occhi di un toro. Ciò non toglie che sia stata 
fatta, proprio in Italia, la celebre formola: <quote>– governare da 
lontano, amministrare da vicino –</quote> nella quale formola sta il 
fondamento di una buona amministrazione in ogni vasto 
Stato. Ciò non toglie che, essendo l'Italia indelebilmente 
regionale, sebbene indissolubilmente cementata nell'unità 
politica, l'espansione naturale della sua vita economica, 
sociale ed intellettuale, ha fatto sì che oggi, in essa, le regioni 
esistono più che mai, economicamente, socialmente ed 
intellettualmente. Le quali regioni del resto non 
corrispondono sempre alle vecchie divisioni politiche. Tanto 
è vero che, p. es., l'antico reame napolitano al di qua dal 
Faro, si va sempre più scomponendo in quattro, o per lo 
meno in tre, regioni. Ormai si può dire che, tranne 
nell'Annuario officiale e nella distribuzione degli ufficî 
governativi, Milano non è mai stata così completamente la 
capitale della Lombardia come lo è oggidì, né Torino 
dell'antico Piemonte, né Firenze della Toscana, né Napoli 
delle provincie napoletane del Tirreno, ecc. Ma v'ha di più, e 
questo è il peggio. Il regionalismo, espulso ufficialmente 
dagli ordini dell'amministrazione, nei quali lo Stato, se si 
servisse di questa forza per i suoi scopi, otterrebbe tanti 
vantaggi, il regionalismo, diciamo, poiché esiste né si può 
sopprimere, è penetrato di contrabbando e si è assiso, senza 
pudore, nel luogo d'onde avrebbe dovuto rimanere sempre 
espulso, cioè nel Parlamento della nazione; ed oggi la fa da 
padrone, e discute e decide, con criteri propri, e quindi 
affatto regionali, dei grandi interessi e del governo della 
nazione. Questa violenza commessa a danno dell'Italia reale, 
la quale si vendica colle armi fornitele dall'Italia legale, 
incomincia a destare l'attenzione degli uomini più eminenti 
nelle stesse provincie meridionali, dove un tempo perfino la 
parola <hi rend="italic">regione</hi> incontrava tante ripugnanze nel partito 
liberale. L'onor. Bonghi ebbe a dire, in un recente discorso, 
che la forza d'Italia risiede nella prosperità delle sue regioni; 
e l'onor. De Sanctis così si esprimeva non è molto tempo: 
“<quote rend="italic">L'Italia, signori, non è un'astrazione; è la casa, la 
famiglia, il comune, la provincia, la regione; e chi si sente 
fortemente legato a questi interessi, quello può sentire 
l'Italia. Non faccio colpa all'Italiano del Piemonte di essere 
buon piemontese, all'Italiano di Toscana di essere buon 
toscano, all'Italiano di Sicilia di essere buon siciliano. Dico a 
voi, se volete essere buoni Italiani, cominciate con esser 
buoni napoletani. Triste l'uomo solo, senza legami, con 
l'Italia innanzi, un'Italia astratta, un'Italia da 
accademia e da scuola. Più la mia anima è piena, più 
mi commuove il nome della mia famiglia, del mio paese 
nativo, della mia provincia, della mia regione, io più mi 
elevo, più sento vibrare in me l'Italia.</quote>”</p>
<p>Or bene, se questa benedetta regione c'è e rimane, 
checché si faccia per distruggerla, perché mai l'Italia ufficiale 
non imita Maometto, il quale avendo intimato ad una 
montagna di venire da lui, e questa non movendosi, esclamò, 
da quell'uomo di spirito che era: ebbene, anderò io verso la 
montagna? L'Italia ufficiale, perché mai non potrebbe 
approfittare di questa distribuzione delle provincie in naturali 
regioni, per insediare nelle metropoli naturali di queste 
regioni, dove già convengono spontaneamente gli affari delle 
provincie circostanti, le direzioni distaccate dai dicasteri 
centrali, per ciascuno dei principali servigi, incominciando 
da quello dalla pubblica sicurezza?</p>
<p>L'argomento è troppo vasto perché ci sia possibile 
esaurirlo in poche pagine. Ci basti averne dato un cenno che 
valga a mostrare che, mediante alcune riforme, di cui poche 
per legge, il resto per decreti reali, si potrebbe ovviare ad una 
gran parte del malcontento amministrativo, soddisfare gli 
interessi locali dei cittadini, senza alterare le attuali 
circoscrizioni, senza scapito, né della forza, né del prestigio 
del governo centrale, il quale non cesserebbe di essere il 
governo centrale, anche delegando, sotto la propria 
responsabilità, alcuni suoi poteri a funzionarî lontani, come 
oggi ne delega a funzionarî vicini. Lo scrivente, essendo 
ministro dei lavori pubblici nel 1860, 
ordinò il servizio dei telegrafi e quello delle poste, 
regionalmente; e nel 1865 presentò una 
proposta per applicare il sistema regionale al genio civile. 
Che se la posizione degli impiegati e sopratutto le norme pei 
loro traslocamenti, dei quali tanto si è abusato in questi 
ultimi tempi, con criterî affatto partigiani, fossero meglio 
determinate per legge, vigilate e controllate, da un'autorità 
irremovibile estraparlamentare, i fomiti, descritti a suo 
luogo, di regionalismo politico, cesserebbero forse del tutto.</p>
<p>È stata una vera disgrazia quella che, nei primordi del 
Regno, quando si trattò di creare il nuovo assetto 
amministrativo, anziché il sistema francese e il belga, non si 
sia preso, per norma, l'austriaco, sistema discentratore, 
eppure semplice e poco spendereccio. Il grande argomento 
che si fece valere in quel tempo, è che ai Veneti, tuttora 
viventi sotto la dominazione austriaca, non conveniva far 
vedere che si seguivano le pedate dei loro dominatori; 
quasiché per questo i Veneti dovessero trovarsi meno 
disposti a riunirsi alla grande famiglia italiana! Ma tant'è; 
l'influenza dei pregiudizi nello ordinamento del nuovo Stato, 
meriterebbe uno studio a parte, e riuscirebbe molto istruttivo 
il verificare con quale cifra di milioni quei pregiudizî 
figurino direttamente o indirettamente nel gran libro del 
debito pubblico!</p>
<p>A questo discentramento territoriale 
dell'amministrazione governativa, potrebbe aggiungersi 
come abbiamo già avvertito, l'altro discentramento, quello 
cioè delle rappresentanze degli interessi locali. Ci sono 
molti, i quali, quando sono invitati ad uscire dalle 
nebulosità in cui tengono avvolto il concetto che si 
formano da discentramento, hanno sempre in bocca: 
dobbiamo accordare la massima autonomia, e maggiori 
attribuzioni, al comune e alla provincia.</p>
<p>Or bene, a noi sembra che, in quanto ad autonomia, 
provincia e comune ne hanno, presso a poco, quello che loro 
occorre; e in quanto ad attribuzioni, quello ch'essi sono in 
grado di sopportare, colle forze intellettuali ed economiche 
di cui dispongono; anzi ci sembra che i comuni piccoli ne 
hanno troppe, e che sia stato un errore quello della legge 
vigente, di parificarli ai grandi. La questione non è questa, è 
un'altra. Ogni discentramento che non sia istituzionale, non 
ha serietà in Italia se non è regionale, per il solo fatto che la 
maggior parte delle attuali provincie, isolatamente, 
scarseggia troppo di mezzi e di personale per assumere 
incombenze molto più estese di quelle che oggi disimpegna. 
Le regioni invece posseggono siffatti requisiti. Molte spese 
collettivamente sarebbero minori e verrebbero eseguite 
meglio. Esistono interessi, i quali non sono niente affatto 
nazionali, ed hanno un carattere perfettamente locale; si 
riferiscono questi a' lavori pubblici, alla istruzione 
pubblica, al commercio, alla industria, alla agricoltura, alla 
selvicoltura, alle miniere, alla navigazione; ma sono troppo 
vasti per poter essere appagati da una sola provincia; perciò 
vanno ad accrescere il lavoro governativo sotto la 
controlleria del parlamento. Invece parecchie provincie 
associate, sarebbero in grado di assumere tali incombenze, 
qualora lo Stato lasciasse a loro la disposizione delle somme 
da esse oggi versate, a tal uopo, nelle casse erariali.</p>
<p>Finché alcune provincie del mezzogiorno si 
credevano in diritto di reclamare dalla nazione che questa, 
per ragioni di giustizia distributiva, assumesse le spese 
occorrenti per fornirle di certe opere, le quali, se non erano di 
utilità nazionale, convenivano a parecchie di esse, si poteva 
comprendere facilmente la ripugnanza delle medesime ad 
ammettere il principio che le provincie associate, e non la 
nazione tutta, assumessero quell'onere. Ma oggi, dopo che è 
in corso di esecuzione la legge per le strade obbligatorie, 
dopo che si sono stanziate nei bilanci tante spese per porti 
secondarî, dopo la votazione del recente provvedimento 
sulle ferrovie, leggi tutte le quali, buone o cattive che siano, 
devono essere attuate, quella ripugnanza non dovrebbe aver 
più fondamento. La situazione delle finanze è tale, che guai 
se non si ponesse un freno alle spese che non riguardano 
interessi nazionali! È necessario che d'ora in avanti, meno 
eccezioni straordinarie a favore di interessi puramente locali, 
intorno alle quali deciderà il Parlamento, i singoli comuni, le 
singole provincie, non ricorrano all'erario nazionale per 
ottenere ciò che sarebbe utile ad esse soltanto, ma che se lo 
procaccino da sé; e che quando l'utilità di tali spese si 
estende a parecchie provincie, ci pensino, nella misura della 
interessenza rispettiva, le provincie associate.</p>
<p>Or bene, le provincie associate non costituirebbero forse 
appunto una regione? e questa associazione non potrebbe 
forse ricevere un organismo? – Un parlamentino regionale! 
Dio ne guardi! – Ci sembra sentir esclamare. No, non ci 
sarebbe bisogno di un parlamentino regionale. 
Basterebbe che le singole Deputazioni provinciali di una data 
regione, incaricassero ciascuna, due o tre dei proprî colleghi 
a convenire insieme con quelli delle altre, per deliberare 
intorno alle spese da farsi in comune, salva l'approvazione 
dei rispettivi Consigli provinciali. In piccola scala 
imiterebbero l'esempio delle Delegazioni austro–ungariche. 
Così potrebbe essere attuata la rappresentanza degli interessi 
regionali, a scarico delle incumbenze del Parlamento, con 
probabilità che a quegli interessi venga provveduto meglio. 
Oggi per esempio, un interesse evidente e sacrosanto, 
comune a tutte le provincie piemontesi, può andar sagrificato 
per una coalizione parlamentare di siciliani, di toscani e di 
veneti, o viceversa. Per sventare siffatto pericolo i deputati 
piemontesi devono venire a patti con quelli di altre regioni; e 
siccome tali patti si fondano sempre sul principio: 
<foreign lang="lat">do ut des, facio ut facias</foreign>, così chi finisce ad 
andarci di mezzo, è l'erario nazionale.</p>
<p>Se si entrasse in questa via, solo allora sarebbe lecito 
sperare che le sessioni del Parlamento possano durare non 
più di pochi mesi, che il Parlamento non si abbia ad occupare 
d'altro che degli interessi nazionali, che i deputati 
sollecitatori ricevano lo sfratto, e che nessuno più venga a 
domandare in quale provincia sia nato un consigliere della 
corona, per sapere se si deve combatterlo od appoggiarlo. 
Altrimenti temiamo che, più o meno, saremo sempre da capo 
cogli inconvenienti del parlamentarismo italiano.</p>
<p>L'Italia ha bisogno di un governo forte, forte entro la 
sfera delle attribuzioni che gli assegna lo Statuto, e capace di 
durare senza aver bisogno di ricorrere ad indecorose 
compiacenze verso interessi che non sono quelli della 
nazione; ma non lo avrà mai questo governo forte, finché il 
potere centrale non venga esonerato da una infinità di minute 
incombenze che lo screditano, lo inceppano, lo affogano, e 
aprono la via alle ingerenze indebite della politica nella 
amministrazione. Anche liberati da molte incombenze 
minute, tutti i dicasteri centrali, avrebbero abbastanza da 
fare. A quelli che dipendono, prendiamoli come un esempio, 
dal ministero d'agricoltura e commercio, resterebbe sempre 
un campo abbastanza vasto per mettere alla prova lo spirito 
di iniziativa di un ministro operoso, circondato da uno stato 
maggiore poco numeroso, ma ottimo, e per giustificare la 
presenza di lui nei consigli della corona. E ciò valga anche 
per altri ministeri.</p>
</div2><div2>
<head>IV. La riforma elettorale.</head>
<p>Veniamo ora alla questione della riforma elettorale. Ci 
sembra che, al pari di quella del discentramento, si presenti 
essa pure, nello stato attuale d'Italia, come un argomento 
superiore ai partiti.</p>
<p>Infatti, una riforma della legge elettorale, quando 
apparisca chiaro che la legge vigente non risponda allo scopo 
di fornire al paese, quale esso è costituito in realtà, il modo 
di esprimere fedelmente il proprio pensiero politico, e che la 
riforma da introdursi si debba limitare unicamente a 
conseguire siffatto scopo, non potrebbe essere 
avversata da nessun partito serio. Gli effetti delle riforme di 
questa specie, per poco che siano profonde, sono sempre una 
grande incognita. L'esperienza di altri paesi c'insegna che 
talvolta l'innovazione introdotta finì per rivolgersi contro 
coloro che l'avevano promossa. Ma c'è sempre questo di 
buono, in una riforma che risponda allo scopo, che essa, 
cioè, fornisce la certezza ad ogni partito che abbia solide basi 
nel paese, di poter fare assegnamento anche sopra un ritorno 
verso lui del pubblico favore, quando questo lo avesse 
abbandonato. E invero il numero degli elettori 
inalterabilmente fedeli ad un partito è scarso dovunque. La 
grande massa dei medesimi suol funzionare da bilanciere e 
propendere piuttosto in un senso che in un altro, secondo che 
il momento in cui è consultata, essa giudica più utile al paese 
che prevalga piuttosto questo che quel partito. Se ciò non 
fosse, o i <foreign lang="eng">wigh</foreign> o i <foreign lang="eng">tories</foreign> si 
perpetuerebbero al governo.</p>
<p>Se non che ci sembra che in Italia, da quando è stato 
messo sul tappeto il problema di una riforma elettorale, si 
sono manifestate due preoccupazioni opposte, le quali è a 
desiderarsi, a nostro avviso, non finiscano ad avere il 
sopravvento né l'una, né l'altra.</p>
<p>Molti uomini della Destra (malgrado il brutto tiro che ha 
fatto loro il sistema elettorale vigente, nel 
1876), non che dei Centri, hanno in 
grandissima diffidenza ogni mutamento a quel sistema, salvo 
che fosse di poca importanza, come p. es., sarebbe il far 
discendere a 21 anni il limite d'età voluto per l'esercizio 
di esso diritto. Malgrado alcuni inconvenienti, la legge 
attuale ha questo di buono, secondo essi, che, 
presumibilmente, assicura il predominio a quella minoranza 
più colta del popolo italiano che ha preparato e compiuto la 
rivoluzione italiana. Se l'applicazione di questa legge, in 
questi ultimi anni, si rivolse contro la Destra, siffatto sfregio 
inflittole sarà probabilmente passaggero. Dunque perché 
farne getto? Ad avvalorare siffatta tesi, si mettono avanti due 
argomenti. In primo luogo, si dice che una vera agitazione 
nel paese a favore di un allargamento del diritto, non si è 
scorta finora; in secondo luogo, che uno dei fatti politici più 
salienti che hanno richiamato finora la pubblica attenzione, è 
la scarsezza del numero degli attuali elettori inscritti che 
sogliono presentarsi alle urne, dal che si deve indurre che la 
base del diritto elettorale vigente è già fin troppo larga.</p>
<p>Nella Sinistra invece si è sempre parlato di allargamento 
di base, e s'invocava persino il suffragio universale diretto. 
Però in questi ultimi anni, una gran parte di essa finì per 
riconoscere che qualche restrizione era necessaria, e si 
ventilarono parecchi progetti in cui erano ammesse le 
categorie; solo che, secondo tali progetti, la legge dovrebbe 
essere congegnata in modo da assicurare il predominio a 
quelle classi nelle quali è probabile che il partito recluterà il 
maggior numero di seguaci. S'intenderebbe insomma di 
istituire una specie di oligarchia delle così dette capacità, con 
poco riguardo al censo, ossia a quelli che pagano.</p>
<p>Coloro che avranno seguìto fin qui i ragionamenti svolti 
nel presente scritto, sono già in grado di scorgere le ragioni 
che c'impediscono di associarci a coloro che 
vorrebbero conservata integralmente l'attuale legge 
elettorale. Questa era perfettamente giustificata come una 
necessità nel periodo della lotta per l'esistenza nazionale, 
durante la quale una minoranza aveva dovuto assumere ed 
esercitare una specie di dittatura patriottica. Ma, giunto il 
periodo del consolidamento dell'opera compiuta è d'uopo che 
sia ammesso a partecipare alla cosa pubblica il maggior 
numero di coloro che sono capaci di contribuire a 
consolidarla. Ora, se la creazione richiedeva un grado di 
cognizioni politiche e di iniziativa patriottica che solo certe 
classi potevano dare, il consolidamento si effettua sopratutto 
col lavoro più modesto di quei membri del consorzio civile, i 
quali recano ogni giorno la loro pietra all'edifizio nazionale, 
e sebbene, né ricchi, né dotti, sono però forniti di una 
idoneità sufficiente a valutare la portata dei loro atti in 
relazione colla cosa pubblica. Allargare la base dell'elettorato 
politico in questa misura, equivale a rendere più robusto 
l'edificio dello Stato.</p>
<p>Oggi il numero degli elettori politici inscritti non è che 
poco più di un mezzo milione, per una nazione di 27 
milioni d'abitanti; il che significa la base elettorale più 
ristretta che oggi si conosca nei paesi liberi, salve poche 
eccezioni che il nostro amor proprio ci vieta d'invocare. 
Sopra un numero così ristretto, ogni specie di pressioni 
illecite e di corruzioni si possono tentare con successo; e non 
devono recar stupore i verdetti talvolta artificiali delle urne. 
Che se non si scorge alcuna agitazione nel paese a favore di 
un allargamento del diritto elettorale, ciò non ci sembra gran 
fatto concludente. Non c'è stata agitazione nemmeno 
per ottenere la legge oggi vigente. Fu ricevuta quale venne 
decretata, come se ne sarebbe accettata una che fosse stata 
diversa. I plebisciti si riferivano all'unità d'Italia, alla dinastia 
di Savoia, allo Statuto; queste erano idee chiare; non già alla 
legge elettorale. Non è dunque col criterio della maggiore o 
minore agitazione pubblica per averla, che bisogna giudicare 
se una innovazione nell'elettorato, sia da introdursi o no. 
Bensì bisogna cercare se l'innovazione sarebbe utile, o no, 
allo Stato. Si ammette generalmente che il paese è oggi 
politicamente ammalato, e che ai buoni patrioti spetta di far 
da medici. Ora, che cosa si dovrebbe pensare di un medico il 
quale dicesse di non poter somministrare il tale rimedio 
salutare, solo perché l'ammalato non glielo indica? Se si 
avesse ragione di parlar così, non occorrerebbero i medici, 
basterebbero i farmacisti. Riguardo all'altra obbiezione, della 
scarsezza dei votanti alle elezioni politiche, questo fatto 
deriva da molte cause, fra le altre dalla sfiducia che è andata 
sempre più diffondendosi nel paese, e dalla naturale pigrizia, 
che è un fenomeno affatto individuale, e che è comune a 
tutte le classi. Ammettendo che la pigrizia oggi dominante 
persista nel ceto elettorale, e che, anche dopo l'allargamento 
del diritto elettorale, si conservi l'attuale proporzione fra i 
votanti e gli inscritti, ci sarà sempre questo di guadagnato 
che la rappresentanza nazionale sarà eletta da un numero 
assoluto di votanti maggiore di prima. D'altronde 
l'allargamento del suffragio è una di quelle questioni che si 
ponno differire, ma se una volta sono poste, è pericoloso 
lasciarle troppo trascinare, perché sembrano fatte 
apposta per fornir pretesti alle agitazioni, anche quando le 
agitazioni a quel proposito non sorgono spontaneamente.</p>
<p>Se queste ragioni c'inducono a considerare come uno dei 
criteri conservatori di governo e non di partito, che si 
ammetta una riforma elettorale, è naturale che dobbiamo 
dichiararci di gran lunga più avversi ancora a tutti i progetti 
di riforma tendenti a falsificare sempre più, a beneficio di 
uno scopo di partito, l'espressione del sincero voto del paese 
quale questo è costituito. Ci asteniamo dal discorrere dello 
scrutinio di lista e della rappresentanza delle minoranze, due 
argomenti degni d'esame anch'essi, ma la di cui importanza è 
maggiore o minore secondo i fondamenti dell'elettorato che 
s'intende adottare.</p>
<p>Ma quali potrebbero essere dunque i fondamenti 
dell'elettorato?</p>
<p>L'indole di questo scritto ci dispensa dal formulare una 
concreta proposta, ma ci impegna ad indicare i criteri a cui si 
dovrebbe, a nostro avviso, ricorrere per formularla.</p>
<p>I fondamenti di una riforma elettorale politica, quando 
l'elettorato non abbia un carattere storico, come è il caso 
dell'Inghilterra, possono essere, o naturali, o artificiali.</p>
<p>Il fondamento più naturale è sembrato a molti consistere 
nel suffragio universale diretto. Ora, se c'è un sistema 
elettorale, il quale sembra immaginato al solo intento di 
rappresentare il mondo al rovescio, è precisamente quello, 
tranne il caso di alcune società di costumi patriarcali, ovvero 
di popoli in formazione sopra un suolo vergine per 
effetto di emigrazioni da altri paesi. E per verità, nel regime 
del suffragio universale non si tiene conto della realtà. 
Invece di partire dai fatti, si immagina una teoria estraumana. 
Cesserebbe di rappresentare il mondo al rovescio solo 
quando tutti gli uomini fossero parificati, non già nel saper 
leggere e scrivere, che è l'istrumento del sapere e non il 
sapere, ma anche nella coltura, nei servigi resi al paese, nel 
merito, nelle condizioni di famiglia, e quando, soppresso il 
diritto di proprietà, il capitale, e l'iniziativa individuale 
nell'industria e nel commercio, tutti i cittadini contribuissero 
in egual misura ai pubblici pesi. Ma, preso il mondo come 
oggi è, il buon senso si rivolta al pensiero che non ci debba 
essere la minima proporzione fra i diritti e i servigi, che 
quelli i quali più contribuiscono alla cosa pubblica non 
abbiano maggiori titoli al potere sociale, che i cittadini i 
quali danno più alla Società della loro virtù e intelligenza, 
della loro fortuna e del loro lavoro, non debbano partecipare 
di più al governo. No, dacché siamo stati risparmiati da 
questo malanno, teniamolo lontano, radicali, liberali, 
conservatori, retrivi, e quanti viviamo in Italia. Nei paesi 
dove è stato introdotto, i suoi effetti si vedono alquanto 
attenuati da circostanze speciali, p. es., negli Stati Uniti 
d'America, dove la società è ordinata istituzionalmente e lo 
Stato non è che una delle tante forze sociali (e, diciamolo fra 
parentesi, la sola forza sociale che funziona male); 
nell'Impero Germanico, dove la società non è passata 
attraverso al crogiuolo livellatore della rivoluzione francese, 
e presenta poderose basi istoriche; in Francia, dove 
l'abbondanza della ricchezza economica suddivisa ha 
creato un fitto intreccio di interessi, i quali, finora almeno, 
hanno fatto argine allo straripamento del proletariato 
ignorante. Però le menti più liberali e più elevate di quei 
paesi si mostrano grandemente impensierite degli effetti di 
quel sistema, nel timore che alla lunga abbia a far capo ad 
una nuova barbarie. In Italia dove non esiste, né ordinamento 
istituzionale, né poderosi basi storiche nella società, né un 
fitto intreccio di interessi economici, se si introducesse il 
suffragio universale, all'indomani, la barbarie, il caos, 
sarebbero alle porte.</p>
<p>Invece ci sembra non riescirebbe contrario al buon senso 
che si distinguesse la fonte del diritto elettorale dall'esercizio 
di questo, e si ammettesse che la fonte del diritto risieda in 
ogni cittadino adulto, ma che l'esercizio abbia ad esserne 
ordinato in modo da atteggiarsi alle realità dei fatti sociali 
esistenti. Ciò si potrebbe ottenere in molte maniere. Ne 
citeremo due sole.</p>
<p>L'una sarebbe il sistema della elezione a due gradi, che è 
oggi praticato in parecchi fra i paesi più colti. Secondo quel 
sistema, il suffragio universale non elegge i rappresentanti 
della nazione, ma designa soltanto gli elettori che dovranno 
eleggere quei rappresentanti. Se è assurdo attribuire a tutti la 
stessa facoltà di eleggere immediatamente coloro, nelle cui 
mani sono riposti i più alti interessi della patria, non lo è il 
presumere che tutti siano in grado di decidere quale fra le 
persone che conoscono sia meglio d'ogni altra adattata ad 
esercitare un mandato di fiducia, come quello di eleggere un 
rappresentante. Anche l'uomo più rozzo, nella sua 
ingenuità, raramente s'inganna quando giudica delle qualità 
morali di una persona che conosce. Al suffragio universale 
pertanto non si domanda che quello che può dare utilmente; 
e siccome non viene impedito a nessun elettore di primo 
grado di essere anche eletto elettore di secondo grado, ed a 
nessun elettore di secondo grado di essere eletto 
rappresentante, e a nessun rappresentante di diventar 
ministro, così la parificazione potenziale di tutti rispetto al 
diritto elettorale, risulta completa. È la legge della selezione 
applicata alla materia elettorale. Come si vede, la differenza 
fra il suffragio universale diretto e l'indiretto, in diritto 
pubblico, equivale alla differenza che ci sarebbe, in diritto 
privato, fra un codice civile che concedesse a tutti il diritto di 
avere un eguale possesso, e i codici vigenti d'Europa, i quali 
concedono a tutti il diritto di poter possedere sotto certe 
condizioni determinate della legge. Il suffragio per censo 
invece, equivale, in diritto privato, alla esclusione di ogni 
individuo di una classe dalla facoltà di poter possedere, solo 
perché appartiene a quella classe. Oggi in Italia l'elezione a 
due gradi esiste in fatto, ma in senso inverso. I prefetti, le 
sette, il giornalismo, i comitati elettorali, si costituiscono a 
modo di elettori di secondo grado, di uomini di fiducia; 
scelgono essi il rappresentante, e poi si rivolgono agli elettori 
di primo grado, perché lo confermino e rendano legale la 
nomina. Col sistema in discorso non si lascerebbe che gli 
elettori di secondo grado, gli uomini di fiducia, si nominino 
da sé, come oggi avviene, talvolta con pochissima modestia e 
non senza petulanza, ma sarebbero scelti e nominati 
immediatamente dagli elettori di primo grado.</p>
<p>L'altro sistema sarebbe l'elezione per classi, come 
avveniva nell'antica Roma, e avviene oggi nell'Impero 
d'Austria. La classificazione più naturale peraltro, ma non ci 
consta che venga oggi applicata in alcun paese, sarebbe 
quella per cui ad ogni cittadino adulto venisse conferito il 
diritto ad un voto, ma a questo voto unitario ne potesse 
aggiungere tanti quanti corrispondono alle diverse qualifiche 
che possono riunirsi in lui e che accrescono il suo reale 
valore sociale. Un uomo pertanto potrebbe aver un voto 
politico come cittadino adulto, un altro come capo di 
famiglia, un terzo come possidente, un quarto come 
professionista, un quinto come membro di un'accademia, un 
sesto come consigliere comunale ecc., e disporre così di otto 
o dieci voti. Il Conte di Cavour e il suo mozzo di stalla 
concorrerebbero egualmente all'elezione, ma il primo con 
quindici o venti voti, l'altro con uno solo.</p>
<p>Veniamo ora a parlare dei fondamenti artificiali, ossia 
delle categorie di censo e di capacità. La determinazione dei 
confini di queste categorie ha sempre qualche cosa di 
arbitrario a cui non si può rimediare. Oggi, per esempio, si 
richiede che si paghi 40 lire d'imposta per essere elettore 
politico. Or bene, si può domandare qual differenza esiste 
nella mente del legislatore fra un uomo che paga 39 lire 
di imposta e uno che ne paga 40? eppure il primo è 
escluso. La stessa obbiezione si presenta anche se si 
abbassasse la cifra, imperocché, ammesse le categorie, 
occorre che la legge ne determini i limiti.</p>
<p>Ciononostante, se è d'uopo ricorrere ad una 
riforma che abbia un fondamento artificiale, ci sembra che il 
miglior argomento che si potrebbe invocare a favore di un 
sistema proposto, si è che abbia già fatto buona prova nel 
paese. In Italia la legge elettorale amministrativa è molto più 
larga della politica, e funziona regolarmente. Perché non si 
potrebbero introdurre in quest'ultima i criterî elettorali 
ammessi perla prima? È molto diverso, risponderanno 
alcuni, scegliere un buon deputato al Parlamento e un buon 
consigliere comunale. Non ci arrestiamo davanti a questa 
obbiezione. Chi è riuscito a scegliere un buon consigliere 
comunale applichi pure le norme del suo buon senso, 
facendo le debite distinzioni che lo stesso buon senso gli 
suggerirà, all'elezione del deputato, e la nazione non avrà che 
a congratularsi con lui per quella scelta.</p>
<p>Lo scrivente ha già avuto occasione di manifestare la sua 
preferenza per il sistema elettorale a due gradi, il quale ha 
dato, e dà, buoni risultati in altri paesi. Ma se l'opinione 
pubblica non fosse ancora abbastanza preparata a fare buona 
accoglienza a questo sistema, perché non si potrebbe adottare 
come esperimento, l'applicazione alle elezioni politiche la 
legge elettorale amministrativa vigente, le conseguenze della 
quale possono essere calcolate con bastante precisione?</p>
<p>E qui porremo termine alle nostre considerazioni. Non 
possiamo sapere fino a qual punto saranno approvate dai 
lettori. Osiamo sperare peraltro che questi, senza 
eccezione, vorranno ammettere due cose: l'una che, nel 
dettarle, fu sempre presente alla nostra mente quella sentenza 
di Vico, da noi apposta per epigrafe al presente libro, 
<hi rend="italic">che</hi>, cioè <quote rend="italic">le cose fuori del loro stato naturale né si 
adagiano, né vi durano</quote>; l'altra che è vivissimo il nostro 
desiderio che la nazione italiana si adagi davvero nel nuovo 
ordine politico e vi duri.</p></div2></div1>
</body>
</text>
</TEI.2>
