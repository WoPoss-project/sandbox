<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Oratio consolatoria</title>
      <author>Giordano Bruno</author>
    </titleStmt>
    <extent>37 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000527</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Opere complete</title>
        <author>Bruno, Giordano</author>
        <editor id="ed">Ordine, Nuccio</editor>
        <publisher>Lexis Progetti Editoriali; Nino Aragno</publisher>
        <pubPlace>Roma; Torino</pubPlace>
        <date>1999</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CGB">
        <term>Oratoria</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Correzione linguistica</item>
    </change>
    <change>
      <date>2004-03-25T00:00:00.000+02:00</date>
      <respStmt>
        <name>Elena Chiodi</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-04-30T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>
<text>
<front>
<div1>
<p>JORDANI BRUNI NOLANI<lb/>
ITALI D. <lb/>
HABITA IN ILLUSTRI<lb/>
CELEBERRIMAQUE ACADEMIA JULIA, IN FINE SOLEMNISSIMARUM<lb/>
EXEQUIARUM IN OBITUM ILLUSTRISSIMI POTENTISSIMIQUE<lb/>
PRINCIPIS JULII, DUCIS BRUNSVICENSIUM, LUNAEBURGENSIUM ETC.</p>

<p><date>Prima mensis julii anni MDLXXXIX</date></p>

<p>HELMSTADII. Excusa per Jacobium Lucium.</p>
</div1>
</front>
<body>
<head>ORATIO</head>
<div1>

	<p>Illud principio (Magnificentissime, Reverendissime excellentissimeque Domine Prorector; Doctorum magistrorumque omni virtutum doctrinaeque genere insignitorum Senatus amplissime; et nobilissima, ingeniosissima cultissimaque studiosorum corona) me maxima sollicitudine, atque anxia cura vexat, quod summopere vereor, ne quis minus libertatis et simplicitatis ingenii mei gnarus, hoc ipsum leviore judicii lance perpendens, in deteriorem partem interpretetur quod homo peregrinus, ignotus, et cui praecipuus finis, quo inter vos commoror, est latere: ita me mea sponte, a nullo (qui appareat) ascitus, vel adhortatus, ultro vestris luctibus immiscear, et ad thragicum veluti symposium minime lacessitus accedam. Subinde ne audaciae temeritatisque syntoma atque effectum suspicemini, quia post usque adeo eloquentissimos et in dicendi facultate apprime insignes; post auditam (inquam) amoenissimam et dulcissimam, quantumvis lugubrem harmoniam, quasi pro colophone appingendo, hoc crudo indigestoque dicendi genere stomachum veluti delicatioribus auribus atque palatis facturus, intrudar. Decuisset sane post gustatos in Germanica Latiaque facundia torrentes, e quorum pollentis ingenii fonte aurea illa fluenta manare uberrime audivistis, et quorum pectora facile Charitum esse triclinia judicarem, ut ex Italia nobilis aliquis Tullius resurrexisset, qui (opportune sive sit, sive importune) tantae funebri orator accederet solemnitati; ut ad ipsos eloquii patres in Italia, Graecia, et Aegypto defunctos, et in hac Academia viventes adventasse me videtis hominem a lepidae orationis studio prorsus alienum, hoc hispido, insuavi, jejuno, illepidoque stylo balbutientem: a quo quaerere videmini unde prodam? quid novi adferam? quas agam partes? Horum si excusationem, causam, principium atque finem audire cupiatis (rogo) attendite.</p>
	<p>Ut a capite propositum ipsum adoriar (auditores celeberrimi) non casu, sed providentia quadam factum esse censeo; ut nescio quo vento, seu tempestate ad regionem hanc, hisce compulsus fuerim diebus, quibus funeri celsitudinis eminentissimi, potentissimi, famosissimique vestri principis interessem. Vidi universos civilitatis hamanae gradus lugubri habitu, luctuoso vultu, languido incessu, inclinati demissique animi signis aggravatos, heroas principes, comites, barones, generosos, nobiles, senatores, cives, plebejos. Inde artes omnes, et celebres facultates, atque virtutes, Religionem, Jus divinum, Theologiam, Civiles leges, Medicinam, Poesin, Oratoriam facultatem, et alias quae ad ingenii culturam, et conversationis humanae perfectionem plurimum conferre creduntur: quas onmes atque singulas earum productor, enutritor, promotor atque defensor illustrissimus, et in tota Europa (cultissima mundi parte) nominatissimus Princeps ille Julius in coelum avocatus, sua dulcissima desiderabilissimaque praesentia viduatas reliquerat. Hic nihil ab humano alienum vidisse statu potui vel audisse. Quinimo illam quoque notavi generationis istius mirabilem, et, supra exterorum fidem, insignem erga proprium Principem atque Dominum, cultum, observantiam, obsequentissimique affectus notas. Cujus officii gravissimas rationes non solum excultiorum generationum et populorum antiqua consuetudine, verum quoque divino quodam approbante antiquae religionis usu atque sanctione, per doctissimos Theologos et Historicos, ex utroque testamento confirmatas audivi. Mirum ut omnes feliciter, proque nervorum suorum virili accuratissime in sui muneris obeundi studio sese gesserint. Tunc, nescio an ego, mecummetipse considerans, dixi, an aliquis peregrinus spiritus intimioribus auribus meis insusurravit. Viden, o Itale advena, ut ex omni genere eorum, de quibus optimus Princeps benemeritus est, pro parte solemnitatis, extremi atque possibilis officii, quod eidem praestare tenentur, ultimum propriarum virium exprimunt et effundunt? Tu quid somnias? quid ociaris? quid torpes? quid moraris, ne statum quoque tuum tu ipse consideres, et illud animo advertas, quam tibi nullo alio minus conveniat munus illud obire, quod certe omni ratione a te inter praecipuos exigitur; utpote quidquid ab aliis praestitum esse vides, atque praestandum? Peregrinus sum (inquis) et extraneus. Quid ita Nolane? Imo hac potissimum ratione gerendum tuum requiritur hic ab omni lege negocium, quod extraneus, quod peregrinus es, et quod ad nullum ordinem spectas, nulla pars. An ignoras tantum fuisse generosissimae et superhumanae humanitatis illustrissimi Principis Julii inter virtutes alias splendorem; ut decreverit, ordinaverit, et sanciverit quo in Julia Academia non solum non haberentur, sed neque essent peregrini et extranei ii, quorum possibilis est honesta conversatio, quorum professio vel studium circa Musas, et optimas disciplinas versaretur? An non summopere cavit, ne ulla bona ars, atque scientia, quae humano generi usui esse possit, quaeque ad divinam cognitionem atque cultum gradus esset, vel ab illa saltem non alienaret, hoc in loco non se civem, patritiam, et domesticam agnosceret; ubi nil aliud peregrinum et extraneum intelligi voluit (quod etiam longissime abesse et exulare percupivit) quam turpem ignorantiam, feram barbariem, atque cyclopicam illam inhospitalitatem: quod faxit Deus, ut illi plenius perpetuo pro voto succedat, ne usquam Gaetica illa torvitas loco gravitatis, et oscitantis ignorantiae species sub titulo doctrinae venditetur. In mentem ergo in mentem (Itale) revocato te a tua patria honestis tuis rationibus, atque studiis pro veritate exulem, hic civem. Ibi gulae et voracitati lupi Romani expositum, hic liberum. Ibi superstitioso insanissimoque cultui adstrictum, hic ad reformatiores ritus adhortatum. Illic tyrannorum violentia mortuum, hic optimi Principis amoenitate atque justitia vivum, et, quatenus te capacem efficis et ostendis, officiis etiam et honoribus, saltem pro ejusdem votis et intentione, cumulatum. Musae enim illae ordine naturae, jure gentium, civilibusque legibus non immerito liberae, quae in Italia et Hispania vilium presbyterorum pedibus conculcantur, in Gallia discrimina extrema civili bello patiuntur, crebris in Belgia concutiuntur fluctibus, et in quibusdam Germaniae regionibus infelicissime torpent: hic solidantur, eriguntur, tranquillissime degunt, atque cum suis studiosis optime pro principis arbitrio vigescunt. Illi ergo tu tanquam tuo vero principi, susceptori atque fautori gratitudinis officia debes, sub quo non exul, non coactus, non formidinis infernalis expunctus atque confossus aculeis; sed civis, liber, atque securus vivis. Perage igitur, peragas alacri et majori qua possis diligentia atque efficacia quod tibi munus incumbit: hoc enim sub gravissimae turpissimaeque (pro ingratitudine) infamiae nota, si praetermiseris, peregrinae peregrino tibi Musae injungunt, ut hic suo omnium nomine, in funebri saltem erga carissimum Principem obsequio, si non quantum pro ipsis atque pro ipso debes, saltem quantum per te potes exaequare. Illud enim tibi certissime persuadeas volunt, ut quodcunque et quantumcunque futurum est officium tuum, et bono animi profectum affectu, gratissimum ab immortali illo divinoque magnanimi Principis Genio excipiendum, ubi viderit, atque compertum habuerit, suum votum, ingenium, atque suffragium ita ab externis gratum accipi, quemadmodum a celsitudine sua gratiosissime est illis et omnibus aliis oblatum atque concessum. Ex hisce clarius (doctissimi auditores) conjicere potestis, unde non solum motus, sed etiam impulsus, atque coactus peregrinus ego pro mea parte, memet non uti partem, sed veluti quoddam extrinsecus adjiciendum apposui.</p>
	<p>Quod subinde revera urget, et de meo humillimo et incultissimo dicendi genere non immerito inculcatur, quia, praeviis adeo disertissimis Rhetoribus atque Oratoribus, ingenio tardissimus, doctrina tenuis et lingua, ultro me crassissimus offeram, ne vos (rogo) gravius afficiat auditores, ne (inquam) temeritati, arrogantiae, atque animi insolentiae adscribatis. Neque enim ad tantum stultitiae sum adactus, ut ipsum quod verum est ignorem: nempe a me nihil non modo melius, vel aequale, sed ne simile quidem vestris candidissimis luculentissimisque Musis adduci posse, ac ideo meas ineptias illarum culturae atque splendori velut admiscere consortesve facere non sum ausus. Quippe etiam facile videre potestis, ut nunc ad sepulcrum divini Daphnidis istius, quemadmodum olim etiam ad illum de quo Mantuanus Poeta meminit, <hi rend="italic">Tardi venere bubulci.</hi> Itaque postquam suos ordines, ritus, caeremonias, pietatis finalisque ministerii actus edidere Jovii currus, Junonii spiritus, Phoebeae lampades, Palladiae musae, facundi Mercurii, Charites amoenissimae, coelestia nempe numina: permittite (quaeso vos) permittite accessum patere, et adventare ultimos seorsim, atque solos; e montibus, sylvis, desertisque campis, agrestes, villosos, et hispidos Faunos, Sylvanos atque Satyros cum eorum qualibuscunque lingua, idiomate, atque (ex sincero cordis affectu) caeremoniis: ubi non se pro rei majestate atque dignitate, sed pro sui muneris gratique animi officio, atque cultu adesse protestantur. Siquidem non soli coelo, sed et terrae omniparenti; non magnis diis modo, sed etiam ex omni genere sacratis bonisque laribus, heroibus; non solum domesticis, civibus, et urbanis, verum quoque extraneis, peregrinis, et barbaris, tantus illustrissimi Julii splendor illuxisse potuit. Ego igitur qui Musarum (si quis alius) amantissimus, pro quibus patriam, domum, facultates, honores, et quidvis aliud extra ipsas amabile, appetibile, atque desiderabile, contempsi, dimisi, perdidi; nunc non eas vere, et ex puro pectore amare dici possem, si illustrissimum Principem, tantum talemque ipsarum patronum, tutorem, et defensorem, non colerem, et ab extremo hoc effecto, quod mortali parti solet atque debet consecrari, desidiosus absisterem et abstinerem. Non desint ergo etiam peregrino, si domestico officio musae complevere. Si coelestibus sidereisque cultibus apparuere, compareant etiam campestribus hisce atque rusticanis. Magna enim et parva fecit Deus, et ab omnibus, juxta propriam facultatem atque captum, primitias, atque decimas cultus exigit et honoris. Adsumus ergo nocturno, et velut extraordinarii temporis accessu Satyri, Fauni, Sylvani, quamvis lacrymas nullas et luctus nullos supra funere nobilissimo emittimus et exprimimus. Si enim lacrymae super tumulo tuo requiruntur, et illas, quibus inspergantur, sacratissimi cineres tui sitiunt (o Principum optime) non defuere tibi, quas non paucas, non fictas, non theatricas, non hypocriticas, qualibus tyrannorum corpora etiam abluuntur: sed sacratissimi amoris igne excussas profuderunt oculi illustrissimi Principis primogeniti, ac successoris tui Henrici Julii aliorumque illustrissimorum liberorum, heroinae conjugis, consanguineorum, affiniumque heroum, domesticae generositatis, nobilissimae curiae, ministrorum, populorum, ipsius denique coeli, quod ab eo tempore quo animam superis reddidisti, et magnis immortalibusque heroibus aggregatus es, ad hunc usque ultimum funeralium honorum terminum et ultra, lacrymas suas lacrymis populorum tuorum admiscuit. Quid enim (per Deum immortalem) credere possumus ab illa eadem die intempestivas et extraordinarias istas pluvias, ventos, et tonitrua, praeter lacrymas, suspiria, et querelas, quibus concelebrando tuum funus singuli quique dies non intermissis vicibus obtulere? Sic ergo potius modum lacrymis vestris (si quid possumus) posituri, rusticorum numinum personae sine lacrymis adsumus, et ad celsitudinem tumuli huius adducimus Sabaeorum aromatum fumos; spargimusque flores, rosas, violas, frondes, suaveolentia naturae matris dona, etenim haec consueta grataque sunt sepulcro. Haec sunt quae nostrae campestres montanaeque deae Nymphae, Najades, Dryades, Hamadryades et Napeae nostras per manus cumulatissime in amoris, cultus, et observantiae signum offerenda tradere, priusquam ipsis a multitudinis abhorrentibus concursu, secretius accedendi, et conveniendi tempus offeratur; ut muneribus hisce addant pro coronando sepulcro earum manibus contextas corollas, non quidem ex tristi taxo vel cypresso: has enim tanto heroi immortali minus convenientes existimant, quem non obiisse, sed a vobis abiisse credere debetis; at vero coronas atque thiaras ex floridis rore marino, myrtho, hedera, pampino, palma, oliva atque lauro, typis Prudentiae, Sapientiae, Fidei, Patientiae, Victoriae. Pacis atque Triumphi.</p>
	<p>Moxque illud vobis earum nomine significatum esse volumus, quemadmodum quas pro actu effectuque pietatis lacrymas effudistis, improbare non possunt illas, quibus coelum ipsum non solum adstipulatorem, sed et consortem atque comitem habuistis. Caeterum ne lacrymae alicujus desperatioris effusiorisque tristitiae locum admittant; neve superflui extraque legem positi moeroris signa a prudentibus oculis atque vultibus exprimi videantur, illud menti omnium objectum esse volunt, ut peractis hisce funeralium solemnitatum muneribus, cum pia felicissimaque illustrissimi Ducis Julii recordatione tranquillo universi degamus animo; neque enim turbido illi moerori porta ulla pateat oportet, quando intelligentiae oculis illud advertatur; nempe si citra perfunctos actus campus ploratui ullus vacare debeat; eum ipsum contingat ut ad unam de tribus causis referamus, aut ad illustrissimi Ducis Julii personam, aut ad Ducatus amplissimi incommodum, aut ad tuum tandem (Academia Julia) detrimentum.</p>
	<p>Verum (o doctissimi, o sapientissimi auditores) quinam ex prima causa locus esse queat, ubi Princeps optimus omnia summa cum benedictione, coelique singulari favore perfunctus, pleno fuso, e manibus Fortunae evasit atque Parcarum? Ab hac videlicet lacrymarum valle, ad beatitudinis montem illum; ex hac infernali Aegypto, ad coelestem illam Hierusalem; de caeca tenebrarum abysso, ad lucis inaccessibilis plenitudinem; a torrente calamitatum, ad consolationis immensae flumina; a carcere temporis, in amplissimum aeternitatis sinum; de vicissitudinali, velutique momentaneo principatu, ad illius aeterni regni (cujus heredem illum constituit Optimus Maximus) adeptionem evolavit? Postquam ergo ob ejusdem absentiam debitas lacrymas profudistis, (eas enim patitur, at que ordinat naturalis et humana quaedam sanguinis lex) jam apud vos illius felicissimo statu coram oculis exposito, moerori nullus amplius locus esto. Quis enim jure plorabit pro parente, amico, beneficove domino, quando ille, peracta vitae hujus molestissima navigatione, cum propriorum laborum mercede, praemio, atque corona portum salutis attingit, atque quietis?</p>
	<p>Num vero (quod secundo statuebatur loco) pro populis universis qui sub illius ducatu et gubernatione vigebant, aliqua sit ratione dolendum, hoc nobis ipsisque omnibus maturius considerandum relinquo. An non illustrissimus atque providissimus dux diu ante cavit, ne ob istam causam subditis amantissimis suis aliqua, pro ipsius absentia, tristitia accederet? An non evidentissime constat, quam luculenter divina potentia atque miseratio illi usque in finem adstiterit, quem sicut olim a millibus invidiae, malignitatis, et fortunae insultibus liberavit; sicut ipsum in celsitudinis hujus gradum evexit; ut eum in eodem aliquandiu feliciter conservavit: ita etiam effecit, ut peracto hujus vitae cursu, instanteque ejusdem emigratione, posset populis suis Celsitudinem primogeniti et successoris sui Illustrissimi Henrici Julii tanto animi splendore, prudentia, fortitudine, doctrina, atque magnanimitate praeditam, et patrem patriae loco suo optime meritum committere; cujus eminentissimae virtutis fulgorem post Halberstadensis episcopatus, hujus illustris Academiae rectoratus, et aliorum titulorum administrationes, quas illustrissimo Duce parente superstite, adolescens summa cum laude, et omnium satisfactione exercuit; nunc certe firmata aetate, ultro atque ultro, amplius atque amplius cum latiore amplioreque dominio atque moderatione tanto magis illustrabitur, enitescet, propagabitur. Ut certe videre possitis illud illustrissimi Ducis Julii prudentissimo studio esse factum; ut pluribus post ipsius funera saeculis, ejus vobiscum praesentiam melius atque melius agnoscatis.</p>
	<p>Praetereo recensere quanta diligentia in populorum suorum utilitatem, usum, favorem, atque gratiam illustrissimos liberos suos curarit educandos. Illud unum tantum mihi e memoria nulla aetas et oblivio delebit, quod hisce meis oculis videre, et auribus hisce audire licuit, heroas pueros binos principes filios sinui et educationi vestrae commissos, certisque temporibus arctissimo adstrictos examini, a communibus nuptiis, bacchanalibus, et compotationibus prorsus alienos et aversos, quemadmodum neque studio feritatis intentos post carnificinam fugacium leporum, atque cervorum nemo unquam aspexit, sed tantum scholasticis et ecclesiasticis jugi frequentia conventibus interesse. Et maxime illud memoria seculorum (quod volo dicere) dignum; quam magnifice, animose, et (non minus quam aetas pateretur) docte in theses sub magno Jurisconsulto Borcholto disputatas ambos propositis gravibus argumentis opposuisse novimus. Ut (bone Deus) tunc mihi pro multiplici affectu pectus subsultabat? Ut mire desiderabam illic pro exemplo universos Europae principes, et principum filios interfuisse? O quam certe plerosque ex hisce puduisset ipsis pro adultiores stupiditate silentibus, et in auribus totum ingenium habentibus, tenellos pro iisdem pueros sapere, loqui, audiri. Ut didicissent quemadmodum non semper, ita etiam nostra hac aetate omnium infelicissima non ubique commune atque proprium principibus est alieno tantum ingenio, judicio, lingua sapere, consultare, loqui?</p>
	<p>Non minori cura atque sedulitate plenissima fama et evidentia est educatam esse primogenitae indolis illustrissimi Principis Henrici Julii celsitudinem, quae incremento capiente aetate, diu ante praematurum nacta judicium, linguarum omnium, doctrinarum, atque virtutum (quantum cuicunque optimo principi atque moderatori opus est) culmen attigisse potuit. Quînam igitur (si mentis oculos in altum efferatis) ex dicta caussa moestitiam populis ullam enasci posse videbitis? Ubi felicissimus inter Heroas collatus ille animus coelum tenens, conversisque in terram oculis videat, ex una parte in Duce Illustrissimo Henrico Julio tum mirum in ejus exequiis celebrandis gratitudinis et amoris indicium; tum etiam pro populis gubernandis illas in multis principum desideratissimas animi, mentis, atque corporis virtutes eximias: ex altera vero parte (pro coelesti gratia, divinoque illi adsistente favore) sub tanto, talique duce omnia ut reliquit, pacata, tranquilla, incolumique statu, utpote propter reformatiorem religionem, justitiam, benevolentiam, atque gratitudinem, populorum tanquam fortissimis vinculis obstrictorum firmissimum obsequium?</p>
	<p>Num tua tandem caussa dolere debeas, et quali ratione erga Illustrissimum fundatorem tuum hoc tempore affecta esse debeas (Academia amplissima) non meis sed ipsius verbis, immo factis recensebo. Ipsam igitur beatissimam celsitudinem praesentem coram agnosce, et iis quibus te alloqui consuevit voce, vultu, atque affectu, animi tui intima pulsantem audito.</p>
	<p>Julius ille Caesar ad cujus celsum fortunae gradum superattingere non potui (quia per vim patriae visceribus illatam, atque crudelem illam tyrannidem numquam voluissem neque vellem) cujus tamen animum et illustres virtutes exaequare studui, et (si pro moribus patriis possibile esset) superare; ut illi aliqua propria ratione et facto comparari possem, cui proprio nomine et atavorum regum splendore compar eram: totum attamen, et fortasse amplius a superis fecisse censeor: <hi rend="italic">Nihil enim praetermisit qui quantum potuit effecit.</hi> Ille cum e Pharii tyranni manibus, non sine mirabili divino favore, mediante propriae sedulitatis, atque solertiae virtute elaberetur, quando de extremo vitae suae discrimine agebatur, in illa prope desperata, imo vere desperatissima cura, non magis sui recordatus est, quam Musarum suarum, libellorum suorum.</p>
<quote rend="block">
<lg>
<l>Molis in exiguae spacio stipantibus armis</l>
<l>Dux Latius tota subito formidine belli</l>
<l>Cingitur, hinc densae praetexunt littora classes,</l>
<l>A tergo insultant pedites; via nulla salutis;</l>
<l>Non fuga, non virtus, vix spes quoque mortis honestae.</l>
<l>Captus sorte loci pendet dubiusne timeret,</l>
<l>Optaretve mori: prohibent fata. Ipsa salutis</l>
<l>Ostendit Fortuna viam; tunc puppe relicta</l>
<l>Prosilit in pontum; siccos fert laeva libellos,</l>
<l>Dextra secat fluctus; tandemque illaesus amico</l>
<l>Excipitur plausu clamantis ad aethera turbae.</l>
</lg>
</quote>
	<p>Ita et tuus Julius (Julia) in omni casuum extremitate, quos multos subiisse potui, salutem tuam (propter eas quas quantum potui colui Musas) cum salute mea composui. Te (ut scias) a primis aetatis meae annis meditatus sum atque dilexi: cum adversum me undique vastissimi maris hujus, atque turbulenti saeculi fluctus effervescerent, et aestuarent, cum ex omni latere procellae nequissimae illius religionis, et violentae tyrannidis Tiberinae bestiae me fluctuantem propulsarent; ut ab ipso materno sinu, paternis ulnis, et totius natalis domus amore et gratia divulsum; expositumque invidiae, livori, et maledictis sibilantium serpentum, canum latratibus, sannis aprorum spumantibus, rugitibus, dentibus, et unguibus leonum, acerrime maligna fortuna concuteret. Hisce inquam afflictantibus, cum ex omni latere circumdatus essem, et cominus mortem minitantibus, et intentantibus vallatus premerer, et vix in mortis honestae spem ociosorum presbyterorum sententia adactus: tunc cum velut unica, pro meae virtutis suffragio, naufragii tabella superesset, te tamquam dimidium animae meae, sub vexillo religionis, pietatis, et doctrinae (quae pro parte luminis a coelo mihi irradiantis optima videbatur) hac manu constantissime sustinui, ne ab undis perversitatis non solum mergereris, sed ne vel saltem contaminareris. Dextram mihi tantum (adhuc favori et saluti tuae intentam) quae reliquos labores susciperet, pro scopulis evitandis, fluctibus superandis, et ut ad tutum portum mei tuique communia viscera perducerem, reliqui. Itaque e duabus manibus altera tota tuae, altera vero partim tuae, partim meae vitae administrabat. Hac ergo dextera in agone positus nimium asperas atque longas calamitates (in saeculi nempe hujus pelagus immissus) subivi, pervasi, reppuli, oppugnavi, expugnavi, calcavi, superavi; tandemque me avitissimo coelestis curiae plausu exceptum video; teque in optimo portu collocatam relinquo, immo habeo.</p>
	<p>Memento ergo tui Julii, mea Julia, quam velut unum e meis liberis a coelis aspicio, cui ideo nomen meum indidi et communicavi, ut mei amoris pignus perpetuo in tuo corde consisteret. Ego te animo meorum liberorum insculpsi; quorum ut amor erga te esset indelebilis, eosdem tibi educandos tradidi: ut cum lacte religionis, pietatis, doctrinae e tui pectoris uberibus exsucto, amorem tui in visceribus propriae substantiae injectum conciperent; quo te tandem tamquam propria viscera diligerent, proindeque ipsi te vicissim adultiores alerent, regerent, promoverent, et tutarentur, mea Julia. Te ego Juliam appello quae antequam appareres in cultu lapidum, fundamentorum, parietum, columnarum, tectique istius sensibilis me nascente nata, me lactente enutrita, me adolente adalta, me fugiente fugiens, salva me salvo. Ut vero eo tempore Julia nata qua Julius natus, et cum Julio vivente Julia vivens, optime cavi ne et esset defuncto Julio defuncta. Vivit tibi Julius, vivit tibi. Caro de carne mea, sanguis de meo sanguine, (in quo et per quem adhuc vivo, et vivam tecum) primogenitus mens Henricus Julius, spiritu nihilominus heroico, et Dei beneficiis exornatus, sicut divino tibi munere me vivente Rector astitit: ita etiam multiplici plenioreque gratia atque suffragiorum officio, nunc ille te ex toto e manibus meis suscipiet carissimam. Siquidem ut meum in nomen, ita et vultum, et animum in te meum contemplabitur, et agnoscet. Ille te amplius atque amplius fovebit, augebit, ditabit, exaltabit, atque defendet. Vale ergo (mea Julia) vale, aeternum vale; et hoc unum tibi quantum praecipere possum praecipio; teque quantum rogare possum rogo. ME AMA; et si me vicissim quo ego te complexus sum amore prosequeris, quos amavi ama, quos recepissem recipe, quos honorassem honora, protege quos protexissem.</p>
	<p>O beatissime heroum, principum sapientissime, ducum celeberrime, en ubi erat cor tuum, spiritus tuus, animus tuus; en ubi totum, en ubi tantum studium. Non antiquorum more templum idolorum erexisti, non aras immundis daemonibus, atque misanthropis spiritibus consecrasti, non coenum seu coenobium, vel dormitorium monachorum (glirium nempe desidiosorum nidum) fabricasti; non superfusis multa arcium propugnacula expensis, passimque munitissima architecta quibus violentum populis rebellaturis fraenum immitteres extruxisti. Illud enim (o ducum sapientissime) cognovisti, quam vires hujusmodi non minus possint contra Principem, quam pro Principe comparari, quibus paratis, non solum contingat tyrannis illorum caussa, sed etiam adeoque magis ab illis sibi metuere. Optime considerasti populos pace, prudentia, longanimitate, benignitate, atque justitia maxime detineri, et in aeternum sub eodem regimine conservari. Talibus compedibus, manicis, jugis, muris, propugnaculis, vallis atque turribus imperasti, regnasti, regnas adhuc et imperas. Sic hostes tuos sola animi prudentia et invicti spiritus robore perterruisti. Considerasti sapientiam atque rerum peritiam omnibus propugnaculis et oppugnaculis praevalere. Quapropter tum populorum salutem, tum principum magnitudinem atque potentiam, bona item omnia in uro Musarum cultu sita esse conspiciens, Juliam hanc tuam, nomen tuum, et affectum tuum Musis consecrasti.</p>
	<p>At nunc quid tibi vicissim pro tanto munere Musae? Ipsae tibi in aeternitatis templo statuam auream erexere, cujus dexterae ensem cum lancibus Astrea porrexit et applicuit, laevae Minerva sapientiae et legis librum concessit apertum. Pallas pectori fortitudinis atque magnanimitatis thoracem adjecit. Capiti corona prudentiae, atque consilii, quam tibi magnus Apollo pertexuit, est immissa. Sub pedibus innumerorum variorumque monstrorum simulacra videre licet Invidiae, Fraudis, Irae, Gulae, Impietatis, Superstitionis, Ignorantiae, Ocii, Luxus, Detractionis, Avariciae, Tyrannidis, Violentiae, aliorumque millium. Ibi circum ex candidissimo solidoque argento proprias singalae statuas apposuere. Ubi Clio praeteritarum rerum memoriam ante oculos praesentis aeternique saeculi revocans, rerum gestarum tuarum gloriam decantat. Melpomene thragica gravitate insignis, funebres augustissimasque pompas, quibus homines, Dii, coeli et elementa felicissimum exitum tuum decorarunt. Comica Thalia lepidis, blandisque jocis congaudens, iis qui olim temere tuis heroicis consiliis et facinoribus sese opposuerunt, vel etiam nunc livore insano aegrotantes altissimis laudibus tuis detrahere contenderent, in aenea tabella inscriptis hisce carminibus insultat:
<quote rend="block">
<lg>
<l>En super astra manens sannas contemnit inanes;</l>
<l>Materiam nostris, livide, tolle jocis.</l>
</lg>
</quote>
Calliope heroicis carminibus tuos, atavorumque regum gestus decantante:
<quote rend="block">
<lg>
<l>Terpsichore affectus cythara movet, imperat, auget:</l>
<l>Plectra gerens Erato saltat pede, carmine, vultu:</l>
<l>Signat cuncta manu loquitur Polyhymnia gestu.</l>
</lg>
</quote>
</p>
	<p>Urania in celsis mundani templi laqueariis, solido auro, atque hyacintho utriusque hemisphaerii coelestis imagines universas vivo proprioque colore expressas continentibus, nomen illustrissimum tuum circa Erigones fulgentem spicam coelatum ostendit.</p>
	<p>Ibi ad septentrionales imagines oculis intendentibus aspicere primo licebit Helicem, Cynosuram, Draconem, Bootem, Coronam Ariadnae, Herculem, Aesculapium seu Serpertaurum, Lyram, Cycnum, Aquilam, Sagittam, Delphinem, quorum singulae singulas virtutes tuas insinuant, propriisque notis describere intelliguntur. Delphin philanthropiam et humanitatem, Thessalica sagitta post maturum consilium felicem in peragendo celeritatem. Aquila amplioris dominii dignitatem, Cycnus puritatem, Lyra suavitatem, Aesculapius prudentiam, Hercules fortitudinem, Corona majestatem, Bootes custodiam et vigilantiam, Cynosura sublimitatem atque firmitatem, Helice inocciduum illustrissimae serenissimaeque prosapiae tuae splendorem.</p>
	<p>Secundo in formas illas, quae magis inter Tropicum boreum et cingulum primi mobilis incumbunt perspiciendae veniunt Falx adamantina seu ensis incurvus, Caput Algolis seu Medusae, Capra cum haedis, Crines Berenices, Deltoton seu Triangulus, Auriga seu Erichthonius, Perseus, Andromeda, Cassiopea, Cepheus, Equiculus, Pegasus seu Bellerophontis equus. Ubi Pegasus alatus fuseque per aethera cursum explicans, famam tuam universum orbem pervadentem designat, Equiculus libertatem, Cepheus (qui et Cheicus, id est inflammatus) ardentem erga Musas religionem atque justitiam zelum, Cassiopea illustrissimae heroinae conjugium, Andromeda manicis atque catenis alligata, Dei timorem, atque pietatem, quibus ita tui affectus atque opera devinciebantur, ut nihil praeter divinam et naturalem moralemque justitiam tibi licere arbitrareris, neque committeres. Perseus triumphator, strenuae sedulitatis, atque illaboratae virtutis tuae index et testis est. Crinis Berenices facilitatem et ornamentum aperit. Auriga Erichthonius, qui carmine quercus adtraxisse fertur, nativum eloquium et gratiam, qua durissimas gentes in proprium obsequium emolluisti. Triangulus, virtutum ternarium, Prudentiam qua negotia omnia es adorsus, Strenuitatem qua eadem perfecisti, et eam qua facta defendisti Virilitatem. Capra cum haedis (ex vi siderali) sollicitudinem, digniorumque rerum curam. Caput illud Gorgonis recisum, cui pro crinibus venenosissimi angues implantantur, monstrum illud perversissimae Tyrannidis Papalis, cui supra capillorum numerum adsistunt et administrant universae contra Deum, naturam, et homines blasphemae linguae, quaeque pessimo ignorantiae et nequitiae veneno mundum inficiunt, quod a regionibus istis tua virtute detruncatum et avulsum experimur. Gladius ille adamantinus monstri caede rubens, mentis invictae constantiam, qua horrendissimam illam feram confecisti.</p>
	<p>Tertio orbis obliqui sidera respicientibus occurrunt Pisces illi Dionei, Phrygius Ephebus Ganimedes quem Aquarium appellant, Hispida species Aegocerontis seu Capricorni, Chiron centaurus, Scorpius, Libra, Astraea virgo, Leo, Cancer, Geminorum Castoris et Pollucis simulacrum, Taurus, Aries. Ubi Aries aurato vellere effulgens, notat aureum et pacificum, auctumque seculum post ferreum et turbidum ducatui isti per te inductum atque confirmatum. Taurus Europaeus vector, constantiam, gravitatem, et maturitatem. Castor atque Pollux inviolatam in amando et reamando legem, quam justus atque gratus, in distribuendo et retribuendo Eros exigit verus et Anteros. Cancer fervens, ardens et adustus, miram laborum tolerantiam. Leo cujus cor instar inflammantis solis, latissimo radiorum ordine scintillat, invictissimum magnanimitatis vigorem, quo turbas et bella, ne mota superares, antequam moverentur oppressisti. Astraea, naturalis continentiae et castitatis specimen. Libra, quanto cuncta moderamine tum in aliena, tum in propria persona gesseris. Scorpius contracta cauda formidolosus, atque undique ramosa brachia recurvans, fraudolentum atque subdolorum temeritatem atque audaciam quam repressisti. Chiron superiore parte tantum homo, quosdam e tuis populis, quos a barbarie et feritate in humanitatis veram speciem evexisti, superplantatis pietatis, artium atque musarum studiis. Aegoceros in quo ab inferis partibus ad superna solis cursus inflectitur, apertam ampliationem dominii, atque amplius futuram exaltationem. Phrygius puer de Jovis cellariis tibi nectar effundens rationem adducit, qua digne Musae tibi in templo famae sacellum hoc extruxerint, utpote numero beatissimorum numinum de vino aeternae fruitionis participantum, adscripto. Pisces in alta coeli parte constituti, ob eam causam, quia Venerem atque filium a Typhonis gigantis furore liberarint, ostendunt celsitudinem tuam eadem ratione coelestis incolatus esse participem, nam legem illam geminae dilectionis Evangelicam, ne temeraretur a saevissimo atque truculentissimo tyranno, intra proprios lares transfugam suscepisti, susceptamque tuendam defendendamque confirmasti.</p>
	<p>Ultimo ad inclinantem, infernamque coeli partem tibi subjacentem admirabiles offeruntur imagines Orion, Procrinis et Sirius canis, Lepus, Argonavis, Hydra, Corvus, Cratera, Centaurus, Lupus, Ara, Piscis Austrinus, Cetus, Eridanus, Corona. Ubi Corona (quam Uraniscum appellant) superbiam, et vanam ambitionem, Tyrannidemque significat; Eridanus, profusam et indiscretam elargitionem seu prodigalitatem. Cetus immoderatam concupiscentiam. Piscis mutam ignorantiam. Ara superstitiosum cultum et idololatriam. Lupus rapacitatem et saevitiam. Centaurus duplicitatem cordis et affectus. Cratera temulentiam, helluositatem et ebrietatem. Corvus loquacitatem et scurrilitatem. Hydra multiplicem mordacitatem atque maledicentiam. Argonavis avaritiam et fraudolentam usurpationem. Lepus pusillanimitatem et luxum. Canes duo terras immodicis ignibus concoquentes, iram et invidiam. Orion tempestosus et horribilis, crudelitatem atque feritatem. Hisce significantur vitia, quae non minore virtutum numero conculcasti, subjecisti, domuisti. Feritatem atque crudelitatem admirabili clementia: Iram et invidiam patientia et longanimitate: Detractionem, gravis eloquii maturitate: Loquacitatem circumspectissimo sermone: Helluositatem et ebrietatem abstinentia et sobrietate: Duplicitatem cordis veritate atque sinceritate: Rapacitatem atque saevitiam mitissimo tractabilissimoque ingenio: Superstitionem et Idololatriam religione atque pietate: Mutam ignorantiam sapientia atque doctrina: Immoderatam concupiscentiam modo in affectibus temperandis: Rerum dilapidationem parsimonia et frugalitate: Superfluam ambitionem atque tyrannidem, patriae paternitate.</p>
	<p>O felicem ergo, o terque quaterque tanto fundatore Julio beatam Juliam Academiam. Vive, egredere, vade, incede, consiste, sede gloriosissima inter omnes mundi academias. Augustissima, illustrissima, celsissima Princeps, principis filia, principum soror, et quam longo ordine illustrissimorum nepotum manet cathalogus amplissimus. Quam generose orta, quam magnifice educata, quam gloriose adolescis. Vive, et pro hoc funebri habitu, quem ut portares digna effecta es, pro lacrymis hisce, quas sub titulo filiae fundere meruisti, gaude etiam: in ipso inquam luctu gloriare, quia digniores pro simili tantoque objecto academia nulla fudit, vel fundet unquam. Fundator tuus, princeps tuus, dominus tuus, parens tuus tenet coelum, de coelo te respicit. Inde tibi aderit. Ibi Deo Optimo Maximo votis oblatis (utpote illi gratissimus) quidquid pro te volet impetrabit ille, qui in meliori statu non est verisimile ut tibi possit esse deterior.</p>
</div1>
</body>
</text>
</TEI.2>
