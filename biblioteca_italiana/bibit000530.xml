<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>De porcaria conjuratione</title>
      <author>Leon Battista Alberti</author>
    </titleStmt>
    <extent>20 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000530</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Opera inedita et pauca separatim impressa</title>
        <author>Alberti, Leon Battista</author>
        <editor id="ed">Mancini, Girolamo</editor>
        <publisher>Sansoni</publisher>
        <pubPlace>Firenze</pubPlace>
        <date>1890</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CGB">
        <term>Lettere ed epistolari</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Correzione linguistica</item>
    </change>
    <change>
      <date>2004-03-15T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codofica manuale</item>
    </change>
    <change>
      <date>2004-03-15T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1><head>De Porcaria conjuratione</head>

<p>Etsi ad vos, quae per hos dies hic apud nos gesta sunt, rumoribus esse delata non dubitem, tamen quod in tantis rebus  fit, cupere te arbitror <hi rend="italic">et</hi> a nobis amicis ea discere, quae ab incertis auctoribus perlata vix credibilia esse ob facinoris immanitatem <hi rend="italic">videbantur</hi>. Faciam, quod amicum decet; tuis enim ultro desideriis satisfaciam. Qua in re illud conferet, quod inter pericula constituti historiam, uti gesta sit, melius quam qui istic audiere, teneamus. Facinus profecto, quo a vetere hominum memoria in hanc usque diem neque periculo horribilius, neque audacia detestabilius, neque crudelitate tetrius a <hi rend="italic">quoquam</hi> perditissimo uspiam excogitatum sit.</p>
<p>Stephanus Porcarius eques romanus, homo animi utinam tam moderati, quam erat ingenio praeditus docili, et lingua ad dicendum paratus, per eos dies, quibus Eugenii pontificis maximi funus celebrabatur, suos ad concives pro concione orationem habere instituit, non minus vehementem, quam turbulentam. Quoad enim in se fuit, hortari aggressus est, ut captis armis, veteris reipublicae, et nominis, et libertatis meminissent. Nolo dicere prope futurum fuisse, ut studia multorum concitarentur, ni ab Laelio Valleio jurisconsulto viro frugi et gravi interpellatus destitisset. Commovere coepta haec Nicolai pontificis animum, qui tum primum post Eugenium pontificatum inierat, admonebaturque ab <hi rend="italic">his</hi>, quorum consiliis  <hi rend="italic">utebatur</hi>, Urbem quietam non futuram, ni paratus seditionum auctor abigeretur. Sed pontifex cum per ipsa pontificatus initia  instituisset, quam posset, plurimos sibi omnis conditionis homines conciliare omni qua posset beneficentia et facilitate, hunc alioquin honestum, et praesertim romanum civem beneficio devinciendum, atque a turbidis consiliis ad spem honesti  otii revocandum statuit mansuetudine. Idcirco in Hernicos misit propraetorem, habitusque in magistratu est summa cum dignitate. Cum vero ex magistratu rediisset, quod videre licuit, non posita animi pristina protervia, sed aucta ambitione, iterato se turbulentissimum exhibuit. Nam per eum quidem diem, quo pro vetere consuetudine ludi agonales <hi rend="italic">celebrabantur</hi>, orta inter nonnullos adolescentulos rixa, et studiis partium plusculis circum tumultuantibus, praesto <hi rend="italic">fuit</hi> Porcarius vultu, gestu, manu, verbis, clamore omnia tentans, quibus insanum vulgus ad odium eorum, qui rebus praeessent, incenderet, atque ad arma concitaret. Tantam hominis audaciam, atque cupiditatem rerum novarum veritus Nicolaus, suis rebus mature consulendum censuit. Tamen ne quid pro suscepto instituto aggrederetur, quod non piissimi, <hi rend="italic">atque</hi> misericordis esset, non extinguendam duxit hominis temeritatem, sed paullo <hi rend="italic">cohibendam</hi>. Ea re hominem relegavit Bononiam; <hi rend="italic">quo</hi> et relegati, et suorum desideria leniret, si forte hic ulla rerum inopia excitaretur, aut hi absentis misericordia moverentur, mandarat magistratibus Bononiensibus, ne quid homini deesse paterentur, quod ad victum faceret: in ceteris observarent quid ageret, quid conaretur.</p>
<p>Homo <hi rend="italic">impatiens</hi> quae olim <hi rend="italic">per concionem</hi> apud cives inchoasset, nova cum temporum suorum ratione conjungens deberi ab se fortunae suae, et animi generositati putabat, ut quocumque daretur pacto, vel etiam interitu, sin aliter nequiret, libertatem redimeret. At in eo instituto egregie pertinere arbitrabatur vel ad vitae jucunditatem, vel ad gloriam posteritatis, si maxima et incredibili aliqua spe proposita caput periculo objectasset. Quos idcirco visum est, complices adjungit, nepotemque inprimis adolescentem cupidum, <hi rend="italic">et</hi> ad ferrum perpromptum praemittit Romam, ut meritoriam militiam simulans cogat armorum vim, et consceleratorum manum, devinciatque, quam possit <hi rend="italic">plurimos</hi>, multa spe rerum agendarum. Paratis rebus, constituta die, sese furtim proripuit, atque <hi rend="italic">ex</hi> Bononia nocte quarta applicuit Romam, divertitque domum.</p>
<p>Convocantur illico, quibus placere sua consilia noverat. Repente completa domo confluentium multitudine, excogitatam, diesque multos elaboratam orationem pronuntiat tanta et sui fiducia, et auditorum approbatione, ut nihil ad rem perficiendam, nisi constitutum <hi rend="italic">adesse</hi> tempus omnes affirmarent. Coepit enim veterem Urbis gloriam deperditam deplorare, et temporum injurias detestari, quae, si quid priscae gravitatis, et virtutis in quoquam esset, non sinerent sine gravi periculo in lucem prodire; neque se omnino tamen poenitere sui, quin satis de se patriae, civibusque praestitisset, quo intelligerent unum se esse, qui suorum decus concupisceret, neque dubitare quidem, se omnes <hi rend="italic">eos</hi>, qui adessent, quos esse viros fortes meminisset, digna fortibus optasse persaepe, atque cogitasse, sed aliis occasionem defuisse, aliis alia impedimento fuisse, cur privatis rebus magis quam <hi rend="italic">publicis</hi> intenti essent. Nunc pro certo habere, intellectis, quae parentur, rebus, fore neminem, neque ex <hi rend="italic">iis</hi>, qui adsunt, neque ex <hi rend="italic">iis</hi> ad quos praeclarissima sua consilia perventura sint, modo se aut Romanos cives, aut saltem homines meminerint, quin de tota caussa eadem sentiant; <hi rend="italic">idem</hi> sibi expedire, atque necesse esse affirmat, quod brevibus monstraturus sit. Opus esse animo parato non ad discendum modo, quae facto opus <hi rend="italic">sint</hi> (ea enim jam tum quisque pro sua prudentia et malis urgentibus novisse potuisset), sed <hi rend="italic">ad</hi> ea exequenda, quae necessaria, utiliaque sint, et cum aeterna laudis, et gloriae celebritate conjuncta.</p>
<p>Cumque paullulum tacitus maximi doloris indicia vultu, gestu, <hi rend="italic">suspirioque</hi> dedisset, porrecta manu circumspectans rogavit, an esset in tanto praestantissimorum, et optime meritorum  civium numero quispiam, cui suarum rerum, aut patriae status ulla ex parte placeret? Essetne quispiam, qui communes miserias posset sine lacrimis recensere? Egestatem, servitutem, contumelias, injurias, et ejusmodi jam tum peculiare malum, et tolerabile factum esse assuetudine, et pro censu habendum, modo inter suas aerumnas in patria liceret degere. Sed novum genus crudelitatis ab <hi rend="italic">iis</hi>, qui se piissimos dici velint, repertum esse, cives esse non licere: proscribi, relegari, necari insontes, totam Italiam refertam esse proscriptorum multitudine, Urbem civibus vacuam factam; nullos videri per Urbem, nisi barbaros; ad flagitium ascribi, <hi rend="italic">qui</hi> amantissimum patriae profiteri se ausus sit. Subinde acriter invectus in eos, qui rebus praeessent, cuncta colligens, quae ad vituperationem, et criminationem pertinerent, auxit invidiam, <hi rend="italic">et</hi> indignationem, <hi rend="italic">quum</hi> sordidissimos, et ignobilissimos plerosque omnes, qui se veluti deos venerari velint, nimia opum affluentia insanire multis modis ostenderet, cum cives ipsi meliori fortuna digni precario viverent. Sed intolerabilis conditionis istius culpam non plectendam in aliis, quam in se, si  demum id malum sua ignavia diutius paterentur. Oportere  quidem olim meminisse, quid possit virtus: <hi rend="italic">quanti</hi> sit non servum esse. <hi rend="italic">Quando</hi> istiusmodi rebus, quae inprimis desiderentur, abunde omnia <hi rend="italic">suppeditent</hi>, nihil relictum, quod amplius ad negotium exequendum desiderari possit. Habere intra Urbem in armis conductos milites tercentos, adesse proscriptorum manum fortissimam quadringentorum; accedere et strenuos hosce, qui convenerint; adfutura et aliunde subsidia. Ad ea quae agantur, multo paucioribus esse opus, quam sint, qui coram adsint. Superos favere, populum congratulaturum, orbem terrarum admiraturum virtutem, nullam posteritatem suas laudes obliteraturam. Hostes contra superis, atque hominibus invisos inter se dissidere, inermes, otiosos, luxu perditos, incautos. Nihil reliquum esse, praeterquam ut victoriae fructum colligant. Decertationem, quae in hac habenda fuerit, satis esse peractam strenue, rebus bene consultis, et ea ipsa, quam in hanc usque diem habuissent, patientia. Consilio enim perfectum esse, ut etiam si repugnent hostes, superentur patientia, aut <hi rend="italic">desidiosi</hi>, <hi rend="italic">aut</hi> nullo labore <hi rend="italic">conficiendi reddantur</hi>. Inter jam partam victoriam, quae in manu sit, et laborum praemia diem <hi rend="italic">non</hi> plus unam interesse. Sustineant sua gaudia, atque se ad cumulatissimas divitias capessendas parent. Decies centena millium nummorum aureorum noctem proximam allaturam. Moveri tamen se magis patriae pietate, quam opibus: magis pendere ad civium suorum decus, et felicitatem, quam ad <hi rend="italic">ulla</hi>, quae sese attingant, commoda. Sui quemque consilii tamen futurum, quo pacto utatur victoria, quando se factos omnium dominos visuri sint. Hortari, ut patriae, et nomini, et bene coeptis consiliis, atque communibus rebus animi virtute, atque mutuo consensu obsecundent. Haec Porcarius.</p>
<p>Cognitis apud pontificem per indicem, quae agerentur, visum est noctem ipsam dissimulare, <hi rend="italic">quod</hi> intelligeret multos occultandi facinoris spe concursuros ad scelus noctu, si quid  turbarum concivissent, qui in luce quiescerent. Proxima idcirco die missis armatis expugnatur Porcarii domus. Ex complicibus conjuratorum aliqui capti. Solus Porcarii nepos, facta per medios hostes via ferro, <hi rend="italic">sese</hi> eripuit: ipsum Porcarium per eum <hi rend="italic">incursum</hi> latitantem non invenere: nocte proxima inclusus a sorore scrinio repertus est. Ex capto <hi rend="italic">quae</hi> discenda videbantur, didicere: poenas sumpsere suspendio.</p>
<p>Quae instituerant sunt haec. Per epiphaniam solemni die, cum pontifex, et collegia, atque praetor, et minores pontifices sacrum pro more facerent in basilica, ex complicibus, cui negotium <hi rend="italic">mandaverat</hi>, <hi rend="italic">foenilibus</hi> et <hi rend="italic">stramentis</hi> ad pontificia stabula basilicae finitima injecturus erat ignem, hac spe, ut expediti ad opem praestandam relicto sacrificio accurrerent. Interea proditurus erat Porcarius dormitoria <hi rend="italic">e</hi> cella conscii aeditui proxima basilicae, qua noctu cum armatis delituisset. Purpura, et auro distincta veste amictus cum paucis ad speciem, uti ad sacrificium venisset, futurum non dubitabat, quin apparitores ignari, <hi rend="italic">quod</hi> ita rediisset, illico nulla mora intromisissent. Utcumque res foret successura, armati e vestigio et bipennes adfuissent, convolassent et qui signum ex variis insidiarum locis praestolarentur. Refractis cancellis primo impetu, pontificem revinctum non sine caede eorum, quos gravius odissent, decreverant ad arcem adducere, et una fratrem  ejus, <hi rend="italic">ut</hi> qui arci <hi rend="italic">praeessent</hi>, his supplicibus, cogerent arcem  dedere. Arce occupata, futurum fuisse confidebat, ut summa cum alacritate populo fautore uteretur. Interea dum haec ad basilicam, et arcem agerentur, alii <hi rend="italic">complures</hi> complices sese praefectos vigilum esse, et captivos maleficos ducere in carcerem simulantes, Capitolium, cujus intra septum carcer est, custodiis vacuum liberrime iniissent, ac sine periculo occupassent. Postremum erat, ut praedam, atque caedem passim facerent tota Urbe, ac decreverat quidem omnem pontificiam turbam funditus extinguere. Velle enim ajebat se id agere, ut aeternum intra haec moenia capitis rasi dentes vereri non  oporteret. Qui rem honestant, templum non polluere, sed pro foribus basilicae ad sacrificium <hi rend="italic">pontificem</hi> euntem prehendere decrevisse praedicant. Tandem quidem compertae sunt catenae, quibus pontificem maximum erat <hi rend="italic">illaqueaturus</hi>. Praedam sic annumerabant. Ex pontificis domo, et rebus ducenta millia: ex collegio ducenta: ex mercatoribus, atque his qui officiis  praesunt, ducenta: ex publicis horreis salinarum, atque ex  inimicorum civium fortunis centena millia. Moriturus: Ohe! tribus, inquit, diurnis horis me superastis. Nos victoria in noctis vestibulo <hi rend="italic">properans</hi> expectabat.</p>
<p>Itaque hujusmodi fuere pericula, quae imminerent. Nos  alii, veluti qui a tempestatibus maris ad incertos scopulos rejecti periculi terrore, et indignationis nausea confecti, nunc mare, nunc rupem spectamus, et, quod ajunt, perturbatum animum semper errare, cum alter alterum <hi rend="italic">invicem</hi> offendimus, uno aspectu, et salutatione per <hi rend="italic">omnes</hi> mentis motus distrahimur. Congratulamur, dolemus, rursus sumus in metu. Conflictus quidam est inter nos verborum, et sententiarum. Sic oportuit, sic institueram, sic futurum <hi rend="italic">fuisset</hi>, sic fore statuo, ad eamque, quam quisque tuendam suadendi rationem susceperit, non vera modo, aut verisimilia, sed etiam, utcumque illa sunt possibilia, <hi rend="italic">atque</hi> impossibilia, argumentis trahunt. Nihil est, quod aliis de rebus posse quispiam aut loqui, aut cogitare videatur. Denique una omnes condolemus communem sortem; <hi rend="italic">mihi super his</hi> prae misericordia interdum lacrimas movent exterarum nationum homines nobilissimi, et ornatissimi, Galli, Hispani, Germani, dum sic loquuntur: O nos miseros! siccine  patriam, parentes, et dulces necessitudines, et cara omnia relinquimus? Siccine pontificem sequimur, ut praeda <hi rend="italic">consceleratissimorum</hi> latronum simus, ut crudelitati, atque furori immanissimorum objiciamur? En priscos Camillos, <hi rend="italic">en</hi> Coruncanos, qui praeter se, quoscumque intueantur, barbaros et cistiferos praedicant. En cultam moribus, et ornatam vitae degendae rationibus gentem missam coelo ad orbis imperium bonis artibus moderandum. Quid facerent in saevissimos hostes? Quid perturbatis rebus ac perditis? Quid in ultima inopia, et rerum omnium desperatione? Toto in Latio pacatae sunt res, et quidvis potius expectabamus, quam in alicujus Romani animum posset incidere, ut rebus novis se meliorem fortunam assecuturum arbitraretur. Ager cultus, Urbs facta aurea proximo jubilaeo, civium dignitas aucta, uti quisque postulandum a pontifice duxerat. Nullae exactiones, nulla nova  vectigalia, summa justitia, maxima ornandae Urbis cura. Quid! malum hoc est nimia felicitas? Homines non insanire modo bonorum copia, verum etiam in furorem verti? Proh superi! immeritos hospites! qui ex ultima, ut sic loquar, Thule, aurum,  qui praemia laborum omnium totius vitae huc conferant, erogent, profundant, qui id agant, ut suis fortunis otiosi, et inertes, uti sunt plerique omnes Romani cives, laute, splendideque degant, nulla injuria accepta, nulla re alia offensi, praeter unum id, <hi rend="italic">quod</hi> aegre ferant adventitios prae se cultiores videri. Tot hominum millia horae momento nudare bonis, trucidare ac penitus perdere instituisse? Templum caede profanare, aram cruore funestare, collegia, sacerdotia, religionem funditus pervertere instituisse? Pontificem, cui maximi omnes reges pedem exosculari dignentur, sacrificantem abripere, trahere, trudere in catenas, atque necem instituisse? Ultra Sauromatas nimirum fugiendum est: linquendum crudele coelum, et lares avaros.</p>
<p>Haec illi. <hi rend="italic">Nos</hi> alii, qui aetatem hic duximus, qui <hi rend="italic">laudibus</hi> Urbis afficimur, civiumque loco amore in Urbe sumus, atque gerimus rem, non uti illi, perturbato animo, sed ratione pensamus, et pro nostro officio admonemus; desistant paucorum culpa totam Urbem in odium adducere. Adesse enim graves, et integros complures viros prisca dignos Roma. Neminem dari non pessimum, quin tranquillitatis, et otii sit cupidus. Inter ceteras urbes italas hanc non in postremis studiis bonarum <hi rend="italic">artium</hi> esse <hi rend="italic">deditissimam</hi>; praeter paucos hosce male consultos,  qui <hi rend="italic">poenam</hi> luerint stultitiae, ceteros omnes ejusmodi esse, ut ad eos et dolor, et periculum perturbationum multo  pertineat magis, quam ad nos. Urbem et dignitate, et veneratione  sua nobis incolis ornamento esse. Nihil incidisse, cur alibi apud romanum pontificem versari commodius sit, quam Romae; qua in urbe vel ad religionem, vel ad usum vitae, vel ad voluptates omnia suppeditent. Accedere solertissimi principis sapientiam, incredibilemque solertiam, et collegii perspicaciam, quorum consiliis tutissimi futuri sumus. Futuros et superis diutinis omnium supplicationibus, uti hactenus fuerimus cordi et commendatos. Tamen cum ista ita esse viri maturi omnes et loquantur, et credant, fit nihilominus, ut alia ex  aliis repetentes, qui cautiores videri velint, sic interea statuant iterum atque iterum consulendum. Namque norunt quidem  populares turbines facilius excitari, quam sedari, et nunquam non esse populos ad motum paratos, si adsit quem sequantur. Ex his, qui tantum facinus inchoarint, vix sex qui poenas luerint, deesse. Ceteros, qui supersint, si qui sunt, qui esse et multi et varii dicuntur, pristinas, quibus movebantur, cupiditates non posuisse, sed adjecisse capitis tuendi sui curam <hi rend="italic">ob</hi> vitae <hi rend="italic">discrimen</hi> in quo versari deputant se, offensa principis majestate. Tum et illud <hi rend="italic">venit</hi> in mentem, raros forte inveniri, qui in istiusmodi facinoribus se auctores primarios praebere velint. Qui autem secundo esse <hi rend="italic">quaerant</hi> loco post primos periculi aggressores, inveniri quidem multos. Amoto idcirco primario, videri hos videntur, qui erant secundi, factos primos.</p>
<p>Me quidem cum istos audio, neque <hi rend="italic">me</hi> movent quas adducunt,  adducique possunt rationes, neque vehementer assentior. Video sane quo stent loco res Italiae. Intelligo qui sint, quibus hic perturbata esse omnia conducat: memini tempora Eugenii, audivi Bonifacium, et legi complurimorum pontificum adversos casus. Non ignoro primum, uti ajunt, inter porcos, qui grunnitum sustulerint, hunc futurum principem omnium ad  motum. Sed alia ex parte versatur ante oculos pontificis majestas. Nunquam <hi rend="italic">sane</hi> inventum a veterum memoria, ut qui pontifex arma odisset, in arma incideret. Hunc pacis esse <hi rend="italic">studiosum</hi>, in principes plus satis facilem, ut extrinsecos impulsores non multum verear, et perinde intestina quidem malorum contagia non multum momenti habitura censeam. Tamen quid de tota re statuam, quid de me consilii capiam, nondum constat, praeter id, ut ex temporum eventu <hi rend="italic">consilia in diem capturus</hi> pendeam. Vale.</p></div1></body></text></TEI.2>
