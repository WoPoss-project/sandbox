<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>De verbis romanae locutionis</title>
      <author>Biondo Flavio</author>
    </titleStmt>
    <extent>43 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000585</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Latino, grammatica, volgare : storia di una questione umanistica</title>
        <author>Tavoni, Mirko</author>
        <publisher>Antenore</publisher>
        <pubPlace>Padova</pubPlace>
        <date>1984</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CDD">
        <term>470.9 - LINGUA LATINA. STORIA</term>
      </keywords>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Correzione linguistica</item>
    </change>
    <change>
      <date>2004-05-10T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-05-10T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1><head>De verbis romanae locutionis Blondi ad Leonardum Aretinum.</head>

<div2><head>[Prefazione]</head>

<p>Cum multa sint, Leonarde clarissime, tuum nomen  celebrantia, tum maxime illud illustrat, latini sermonis  exquisita proprietas, qua felicioris aevi, in quo floruit  eloquentia, praestantes quosque adeo imitaris, ut cum a  nemine supereris, eorum plurimos antecellas. </p>
<p>Quod enim vir doctissimus et clarus aetate nostra vates  Antonius noster Luscus, vel ut ipse appellare solitus es,  videntissimus, dicenti mihi per hos dies te praesente non  dubitavit affirmare: si omnium qui latine scripserunt post  Lactantium Firmianum scripta bonus odorator sagaciter  olphaverit, nullum inveniet, cuius orationis nitor  numerositasque et ornatus ciceronianam aeque redoleat  eloquentiam.</p>
<p>Facitque huiusmodi latinitatis splendor ut, si ignotas  aliquot vel obscuras Graecorum historias, si Demosthenis  Aeschinisque orationes, si Platonem Aristotelem, si  Xenophontem Plutarchum Basiliumque nostrorum hominum  studiis utilitatique traduxisse, si in demortui in primo  Bello Punico Livii Patavini locum te te subrogasse  gloriosum ut est facinus tibi videtur, solidioris tamen  gloriae munus praecipua haec elegantiae copia a doctis  saeculi viris reputetur, qui graeca faciendi latina et  historias alte repetendi facultatem multis, dignitatem  romani eloquii paucis vident contigisse, quam in te maximam  et prope singularem admirantur. </p>
<p>Haec quorsum dicta sint, citius pergam explicare, quam per  iucundam mihi rerum tuarum commemorationem licere  arbitratus fuerim, ne mancum mucidumque laudis tuae  sermonem videar instituisse, quem paris eloquentiae fontem  desiderare non ignoro. </p>
<p>Abest vero tantum, ut gratiolam apud te venari canendis  pergam laudibus, quae humillima quantumvis pectora  titillant, quod caestu contendere tecum Dares cum Entello,  vel si mavis lancea comminus cum Hectore Thersites  aggredior. </p>
<p>Dabis autem veniam, et, si tuam novi humanitatem, quae  nudum litteris virum ornaret, gratiam habebis, eum a me  sermonem introductum esse, quo romanae facundiae, cuius es  celeberrimus cultor, servatum a priscis usum ostendi  oporteat: quibus scilicet verbis vel regum temporibus, vel  stante re publica, vel ea primum a Caesaribus oppressa,  orationes concionesque, immo et universam locutionem  apud Romanos constet habitam fuisse. </p>
<p>Si vero aridum, ut est, ieiunumque tibi videbitur  huiuscemodi orationis meae genus, indictis christiana  religione ieiuniis, et perflantibus Martio mense ventis,  quo in tempore ista scripsi, attribues. Sed ad institutam  disputationem veniamus.
</p></div2>
<div2><head>I </head>

<p>Magna est apud doctos aetatis nostrae homines altercatio,  et cui saepenumero interfuerim contentio, materno ne et  passim apud rudem indoctamque multitudinem aetate nostra  vulgato idiomate, an grammaticae artis usu, quod latinum  appellamus, instituto loquendi more Romani orare fuerint  soliti. </p>
<p>Nec desunt argumenta utramque vel impugnantibus vel  defendentibus partem; quae si in medium adduxero, qualibus  utrique nitantur fundamentis apparebit; eritque omnium  oculis adeo subiecta huiusce disceptationis materies, ut  quilibet iurisdicundi ignarus, sive, ut dicere Florentini  solent, iudex emporinus, faciliter et ex tempore sententiam  ferre non dubitet. </p>
<p>Quam tamen et docti et rerum romanarum callentissimi  iudicio vel ea ratione servaverim ferendam, ne, cum tu  pluresque alii, omnium iudicio saeculi ornamenta, invicem  dissentire videamini, ego unus, in quo tales viri vel  contraria sentiant vel addubitent, id ausim affirmare. </p>
<p>In quas vero concesserim partes facile poterit coniicere  qui meminerit me tibi supra bellum indixisse; quod ea  gerere modestia institui, ut nec te impudenter abs me  lacessitum, nec me maiorum sententiae acquiescendo durum  pervicacemque videri velim.
</p></div2>
<div2><head>II</head>

<p>Memoria tenes, ut opinor, apud summi pontificis Eugenii  auditorium, et pro ipsis ferme cubiculi foribus, cum viri  doctissimi Antonius Luscus, Poggius, Cintius et Andreas  Florentinus, apostolici secretarii, te collegii nostri  decus adeuntes, tuam rei, de qua loqui coeptum est,  rogassent sententiam, varias pro temporis brevitate  singulos protulisse opiniones. </p>
<p>Tecum enim, si recte memini, Luscus et Cintius sentire  videbantur, vulgare quoddam et plebeium, ut posteriora  habuerunt saecula, Romanis fuisse loquendi genus a litteris  remotum, quo doctissimi etiam oratores apud populum illas  dicerent orationes, quas postmodum multa lucubratione in  grammaticam latinitatem redactas posteris reliquerunt. Cum  tamen unam tres ipsi eamdemque teneretis sententiam,  differentia invicem mihi videmini attulisse argumenta.
</p></div2>
<div2><head>III</head>

<p>Negavit Luscus satis simile vero esse litteratum populo  sermonem ab illis factum esse, earum potissime rerum, quas  sua aut rei publicae aut amicorum causa probari  persuaderique cupivissent; quod eo tendere videtur, ut  aliam litterata vulgatiorem haberi oportuerit loquelam, qua  plebi domestica dicentes ad populum uti conveniret. </p>
<p>Assertionem huiusmodi cum probasset Cintius, argumentum  addidit de Tullo Hostilio Romanorum rege, quod apud Livium  Patavinum primo ab Urbe condita habetur, vocem, qua suos  increpavit, exauditam terrori hostibus fuisse; id ab rege  dictum ideo verum esse suspicantibus, quia alieno ab illis  idiomate diceretur. </p>
<p>Hinc elicere visus est velle Cintius Romanis Fidenatibusque  unam eamdemque linguam vulgarem tunc fuisse, nullamque  aliam locutionis ab rege per id tempus quam litterati  sermonis differentiam adduci potuisse. </p>
<p>Tu vero, si satis constat memoria, in Luschi et Cintii  sententias pedibus manibusque venisti, quas pro temporis  brevitate rationibus confirmare et Poggium es adnixus  vestris partibus adiungere contraria sentientem; quamquam,  nisi vocatu cubicularii ad pontificem in medio  disceptationis aestu tamquam praelio excessisses, qui nos  adtrahere credideras, tuis quas adduxeras rationibus in te  reflexis persuasus ad nos transisses. </p>
<p>Cum enim de applausibus populi, quos nobiles oratores  aliquando excitasse legimus, multa in eam dixisses  sententiam, ut fieri posse non videatur plebem indoctam  huiusmodi suavitatem sermonis, quam habemus scriptam,  gustasse, sed vulgare quidpiam, quod tantumdem faceret,  fuisse dictum, Caii Carbonis illud adduxisti: "dictum  patris sapiens filii temeritas comprobavit"; quo dichoreo  tantum clamorem contionis excitatum scribit Cicero, ut  admirabile dicat fuisse. </p>
<p>Urgente autem Poggio, et tamquam mucrone tuo ut te  confoderet conante, non posse scilicet sibi persuaderi,  quin felicis saeculi beneficio unicum eumdemque sermonem,  quo tunc temporis dicendo scribendoque uterentur oratores,  habuerit multitudo, cuius aures numerositate illa  mulcerentur, a nobis es subtractus.
</p></div2>
<div2><head>IV</head>

<p>Quod enim, te absente, nos ipsi postea tamquam praesenti  tibi invicem dicebamus, nulli debet videri dubium  quin, si altera lingua, quam si placet velim appelles  vulgarem, dictum fuisset, quod postea in hanc latinam  numerositatem orationis est positum, M. Cicero,  Quintilianus, Q. Asconius Pedianus aliique plurimi, quibus  oratorum quaeque minima referre cura fuit otiumque, hanc  etiam orationis diversitatem aliqualiter innuissent; quod  nostra et patrum nostrorum aetatibus a plerisque factitatum  vidimus, de florentini Dantis Comoediis, de luculentis  Bocchacii vulgaribus fabulis vel ut ipse appellat novis,  quae cum grammaticis astricto regulis sermone scripta  videmus, in latinitatem dicimus esse conversa. </p>
<p>Id, ut opinor, usu eveniet tibi, si quando in Historia  florentina orationem ornate dictam referre et laudare coget  necessitas. In primis autem, quos hactenus scripsisti, sex  libris, id nequaquam abs te factum esse, eam crediderim  causam fuisse, quod illa scribendo nondum superasti  tempora, quae multis saeculis eloquentiae studiis  abhorruerunt; cum vero ad nostram veneris aetatem, nullo  poterit abesse pacto, quin inter elegantis cuiuspiam  orationis commemorationem, eam latine et non vulgariter, ut  a ceteris consueverat, ab illo peroratam fuisse scribas. </p>
<p>Quando enim primum Philippi ducis Mediolani bellum quod cum  Florentinis gessit scribere incipies, et legationis  Venetorum ad Martinum illa tempestate pontificem romanum  pro pace quaerenda missae mentionem facturus eris, elegans  praeclari Francisci nostri Barbari oratio, quam tunc ad  pontificem publica audientia orator habuit, qualis fuerit  referre conveniet.
</p></div2>
<div2><head>V</head>

<p>Sed ad propositam revertamur narrationem. Tam enim mihi  gratus fuisset tuus ad nos transitus, ut recolendae illius  oblatae spei studio, tuae responsionis perverterim ordinem. </p>
<p>Primam instructa contra nos acies tua turmam habuit,  imperitam inter Romanos gentem vulgari corruptela, quod  latine diceretur <hi rend="italic">duellum</hi>, protulisse <hi rend="italic">bellum</hi>, et  Gaio qui scriptus est <hi rend="italic">Duellius</hi> ab indoctis et  vulgaribus <hi rend="italic">Bello</hi> fuisse cognomentum: hinc coniici posse  dixisti litteratam vulgari dictionem fuisse differentem. </p>
<p>Cintii secundo loco de regis Tullii vociferatione  argumentum reassumpsisti, et demum ad Gnei Carbonis, quod  dictum est supra, concinnum illud venire coeperas. </p>
<p>Haec, nisi fallor, levia sunt argumenta, et suscepto a me  muneri parum obfutura; quae nullam refellendo haberent  difficultatem, si modo ea fuisset intentio, id propositum.  Sed, cum a vobis summis quidem viris non solum ex tempore,  sed tumultuarie sint dicta, quibus, si per datum meditandi  spatium liceret, aut alia sit futura sententia, aut certe  plures urgentioresque probandi quod sentitis suppetant  rationes; improbum mihi visum iri videor, si tamquam  inermibus extra vallum, data fide, ad colloquia accitis  latera confodiam. </p>
<p>Quae itaque a vobis dicta sunt, tamquam rei indicia mihi  proposita, quantum ad rem facere videantur cum dixero, tum  illa ipse afferam, quae inter occupationes assiduas  succisivis dierum horis ad rem facientia colligere potui.
</p></div2>
<div2><head>VI</head>

<p>Primum de Tullo, quod Cintius opposuit, si librum in manus  acceperit, nihil facere contra pervidebit. Tullum namque,  inquit Livius, viso Albanorum, qui in partibus suis erant,  transitu ad hostes, clara voce ita suos de concepto timore  increpasse, ut hostes exaudirent; terroremque ad hostes  ipsos transisse, qui "audiverant clara voce dictum";  additque "magnam partem Fidenatum, ut qui coloni additi a  Romanis essent, latine scivisse". </p>
<p>Qui duas ex hoc facto locutiones Romanis fuisse volet  probare, Romanos Fidenatesque unius eiusdemque sermonis  consuetudinem habuisse ut credat necesse est; hincque  arguat regem, qui facti sui simulatione hostes terrere  voluerit, non vulgata apud utrumque exercitum verba, sed  litterata praestantioribus domestica protulisse: ut, quanto  illa plus haberent auctoritatis, dum paucioribus ut  innotescerent niti videretur, eo maiorem hostibus incuteret  metum. </p>
<p>Ego autem contrarium ut sentiam, facit Livii textus, apud  quem est Fidenates, quos Romulus subegerit, fuisse  Etruscos, lingua, ut nosti, per id tempus a Romanis  differentes, sed inter quos essent Romani dudum a Romulo in  coloniam Fidenas missi. </p>
<p>Unde regis vaframentum nulla institutum alia ratione  crediderim, quam ut suorum animos confirmaret, et simul  hostem ne circumveniretur dubitaturum terreret; hinc clara  voce a Livio dicitur exclamasse, id est alta et aperta  Romanis qui apud eum essent, illisque qui coloniam  inhabitarent inimicam domestica: verbis enim, quod  vos pergeretis dicere, litteratis et multitudini ut  fuissent incognitis suos adhortari aut inimicos terrefacere  voluisse extrema quaeque metuentem, cum pristina regis  prudentia parum quadrasset.</p>
<p>Latine ergo magnam Fidenatum partem scivisse signanter  scripsit Livius; non ut vulgaritatem sermonis aliquam  fuisse innueret, sed ut scituris Fidenates fuisse Etruscos,  et exauditam regis vocem intelligere nequivisse  suspicaturis, responderet.
</p></div2>
<div2><head>VII</head>

<p>Duellii tui ratio parvi brevisque inter nos duelli momentum  est habitura, cum illud e vestigio dirimant infrascripta  Ciceronis in Oratore verba: "Quid vero licentius, quam quod  hominum etiam nomina contrahebant, quo essent aptiora?  Nam... <hi rend="italic">duellum bellum</hi>... nominaverunt, cum superiores  appellati essent semper <hi rend="italic">Duelli</hi>". </p>
<p>Nullam inde, ut mihi videtur, coniecturam facere licet aut  <hi rend="italic">bellum</hi> vulgare aut <hi rend="italic">duellum</hi> fuisse litteratum, sed  licentiam in ea re multitudinis ostendit, de qua statim  plurima intulit eum habentia sensum, ut ornate nedum  litteraliter dicere si volumus, trito loquendi usu populo  concedamus, scientiam, ut de se ipso dicit, nobis  reservemus. </p>
<p>De Gnei Carbonis solutae orationis versu satis multa dixi:  si qua vero videbuntur reliqua, a nostris illa requires  argumentationibus, quas Poggium Andreamque mecum facturos  intelligo. </p>
<p>Sed satis supraque in portu vestro securus navigavi. Iam  tandem vela in suprema mali parte diu haerentia pandamus,  et multorum, quos nulla collegii necessitudine prohibitos  acrius incumbere suspicor lato pelagi campo, fluctibus  exponamur. </p>
<p>Velim tamen cum certaturis mecum omnibus illud fore  imprimis mihi commune, ut litterata orationis latinitate,  quam Romanis omnibus femellis pariter cum viris unicam  fuisse constanter assevero, doctos longe multum indoctam  multitudinem praestitisse concedam; in quo autem quantumque  differentes fuerint cum probavero$203$, tum facile et in  promptu erit demonstrare, immo quod intendimus demonstratum  esse apparebit.
</p></div2>
<div2><head>VIII </head>

<p>M. Cicero, latinitatis illustrator, et idem orator eximius,  in Oratoris libro, priusquam ad Gn. Carbonis locum veniat  de quo superius tam multa sunt dicta, numerosae orationis  documenta formans, sic inquit: "quia nec numerosa esse ut  poema, neque extra numerum, ut sermo vulgi est, debet  oratio; alterum nimis est iunctum, ut de industria factum  appareat, alterum nimis dissolutum, ut pervagatum ac  vulgare videatur". </p>
<p>Hic, Aretine clarissime, hic altum sunt mihi iacienda  quaestionis propositae fundamenta. Cum enim inde colligi  liceat tres latinae dictionis formas tunc fuisse, poeticae  unam numeris astrictam, oratoriae alteram nec contextam  numeris nec carentem, vulgaris tertiam fluentem et  quaquaversum sine numero sine ordine dilabentem; quae docti  partes erant, quae indocti apparet. </p>
<p>Qui namque cantu et modis quibusdam apta et regulis  coercita oratione poema voluerunt conficere, ut multarum  rerum scientiam longo imbibissent temporis spatio necesse  fuit; </p>
<p>qui item propositam rem definire et ad commune iudicium  popularemque intelligentiam ornate, graviter, explanate  voluerunt accomodare, quanta eos didicisse oportuerit,  Ciceronem dicere novisti, apud quem est, praeter multa quae  enumeravit, tenendam esse oratori omnium rerum scientiam; </p>
<p>abiectum vero genus tertium tamquam natura ipsa omnibus in  commune datum, etsi iisdem quibus superiora duo  conficiebatur verbis, nulla tamen arte, nullis habebatur  regulis, sed dissolutum ac pervagatum erat, cumque in vulgi  possessione remaneret, maiora illa attingere non valentis,  vulgare appellabatur.
</p></div2>
<div2><head>IX</head>

<p>Nec tamen ideo non latinum vel, quale nostra habent  tempora vulgare, omni latinitate carens erat, sed,  quod in fratribus iisdem genitis parentibus saepenumero  videmus contingere, ut militia unus, alter doctrina clari  evadant, tertio per vitae ignaviam, aut quia sinistro sit  natus sidere, inglorio remanente, trinae huiusmodi  locutionis latinae germanitati accidisse constat; ut,  quamquam uno eodemque patre Latio una eademque parente  Carmenta genitae, et in unis eisdemque laribus romanis  educatae fuerint, quae locutiones doctrina se se ornarunt  in primarias evaserint, germanam post terga tertiam inter  vulgares incomptam squalidam ingloriam relinquentes. </p>
<p>Rursus, quem natura flavifuscum dederit, si capillus diu  multum illotus incomptusque habebitur, fuliginosus  squalidus obsitusque fiet: fac lascivam mulierem et  cupidinis facibus agitatam hunc pectere, et superinfuso  quem noverunt liquore delibutum ad solem siccare, flavus  nitidusque, quales Helenae fuisse tuus scribit Homerus, aut  florentinae mulieres habent, impensa huiusmodi opera  deveniet: eumdem in planum passumque et cervicem humerosque  complentem adhibito calamistro inustum in annulorum coronam  eadem muliebris vanitas crispabit. </p>
<p>Pari itidem forma, quam Romani prima loquendi consuetudine  communem habuerant dictionem, bonarum artium studiis  excolentes nonnulli reddiderunt meliorem; et partim  eloquentiae artibus illustratam in orationis solutae  instrumentum redegerunt, partim modulatione vestitam pressa  et angusta carminis aptitudine concinnatam poema esse  fecerunt.
</p></div2>
<div2><head>X</head>

<p>Possem plurima huiuscemodi afferre, sed vereor ne sint qui  hanc locutionis partitionem cum mihi concesserint,  contendant infimum illud litteris abhorrens nulla ex parte  latinum, sed quale nostra habet aetas vulgare fuisse; hinc  mea in me tela retorqueant, et oratores dicant, cum populo  orationes suas probari vellent, illa dicendi foeda  vulgaritate usos, quam postea defaecatam in limata  scriberent latinitate, sicque arma hosti parasse, quibus  ipse conficerer, et in prima disceptationis cunabula  repulsus fuisse videbor. </p>
<p>Istis ut respondeam, non eo inficias minori et apud populum  tritiori, quod vulgare secum etiam appellabo, verborum  genere usos, qui multitudini dicendo persuadere voluerunt;  latinis vero verbis et nostris, quae appellamus vulgaria,  nequaquam adsimilibus id factum fuisse plurima docebunt  Ciceronis verba, quae habentur in Bruto. </p>
<p>Quid enim, quaeso te, aliud latine diligenter loquendi  laus, quam Flaminio et pluribus attribuit, sibi vult,  quam alios laude indignos et ab eo de industria praeteritos  non diligenter latine, dum orarent, sed tamen latine  locutos fuisse? </p>
<p>Incomptam vero in Quinto Catulo latini sermonis  integritatem laudare est sine fuco illam aut conatu aliquo  a mera vulgi consuetudine tractam ostendere. </p>
<p>Quid expressius quod intendimus, quid significantius  ostendit, quam quod Cottam praetorium "cum verbis tum etiam  ipso sono quasi subrustico" persecutum antiquitatem atque  imitatum dicit?</p>
<p>Prudentem illum, qui litteras attigisse debuerat, ut  eloquentia sua populo probaretur, verba ipsa nedum ea  aetate trita et passim vulgo usitata in buccam accepisse  crediderim, sed, si quo rei vocabulo periti novam  limatioremque adduxerant consuetudinem, eo ipso loco rudem  se se ostendisse, et qualia sunt apud Ennium: "Vulturis in  silvis miserum mandebat homonem", verba frequentasse.
</p></div2>
<div2><head>XI</head>

<p>De Curione autem, de Gracchorum matre Cornelia et Gaio  Caesare qualia dicat qui audiverit, ut armis depositis se  victum fateatur necesse erit. "Erant, inquit Cicero, quibus  videretur illius aetatis tertius Curio, quia  splendidioribus fortasse verbis utebatur, et quia latine  non pessime loquebatur, usu credo aliquo domestico; nam  litterarum admodum nihil sciebat". </p>
<p>Litterarum nihil scivisse et latine non pessime locutum  Curionem fuisse, usu aliquo factum domestico credidit  Cicero. Si tantam itaque vim domesticus habebat usus, ut  sine doctrina, sine litteris non pessime latine loquentem  splendidioribus uti verbis et tertium urbis oratorem  faceret Curionem, non latinus esse non potuit sermo ille  domesticus. </p>
<p>Ne vero suspicari liceat fuisse curiosos in Curionis domo,  qui carentem litteris infantem latinitate a  litteratura profecta tamquam picam imbuissent, quod de  Bartholomeo tonsoris filio cive florentino factum videmus,  qui licet quintum aetatis annum vix emensus dicatur,  subministratas ab eruditissimo fratre Ambrosio nostro  luculentas orationes summo pontifici memoriter cum omnium  admiratione pronunciat,</p>
<p>de eodem  inferiore loco scribit Cicero: "etsi pupillus  relictus est, patrio fuisse institutum puro sermone  assuefactum domi". Cum enim "assuefactum domi patrio fuisse  institutum sermone", eam de qua dixi suspicionem facere  videretur, "puro" addidit; quem scilicet nullum  admiscuisset litteraturae condimentum.
</p></div2>
<div2><head>XII </head>

<p>Urgebunt item qui contra sentiunt: si patrius sermo sine  litteris Curioni oratoriam conferre potuit, omnes pariter  cetarios laniosque et totam Terentiani Gnatonis salutatorum  turbam in claros oratores evadere debuisse. </p>
<p>Hanc etiam obiectionem confutabit Cicero, apud quem  superiore loco de ipso Curione tractantem sic est: "sed  magni interest quos quisque audiat quotidie domi, quibuscum  loquatur a puero, quemadmodum patres, paedagogi, matres  etiam loquantur. Legimus epistolas Corneliae matris  Gracchorum, apparet filios non tam in gremio educatos, quam  in sermone matris. Auditus est nobis Laeliae saepe sermo:  ergo illam patris elegantia tinctam vidimus, et filias eius  Mutias ambas, quarum sermo mihi fuit notus, et neptes  Licinias".
</p></div2>
<div2><head>XIII</head>

<p>Magni interesse audivisti, quos quisque domi audiat,  quibuscum loquatur: opinor non negabis, in vulgari aetatis  nostrae loquendi genere, cuius gloriam inter Italicos apud  Florentinos esse concesserim, multo facundiores esse qui  honesto nati loco ab urbanis educati parentibus et  civilibus innutriti sint officiis, quam ceteram ignavae aut  rusticanae multitudinis turbam; cumque eisdem verbis  sermonem utrique conficiant, suaviloquentia unum  placere multitudini, incondito garritu alterum displicere. </p>
<p>Pari modo apud Romanos, etsi latinis omnes verbis, quibus  uni utebantur et reliqui, quos tamen parentes educatio  consuetudo bona et morum gravitas vita praestantiores  reddiderunt, quamquam litteris carerent, oratione etiam  praestantiores ac potentiores erant, tantamque vim habuit  domi bene instituta cum vivendi tum etiam loquendi norma,  ut mulieres Corneliam Laeliam Mutias Liciniasque facundiae  laudibus illustraverit.
</p></div2>
<div2><head>XIV</head>

<p>Restat ut C. Caesaris testimonio innixus Cicero latinitatem  Romanis omnibus eam sine litteris fuisse ostendat, quam  doctrinis partam pauci non ignorare vix possumus, idque  facere cum perget, simul, cetarii laniique quamobrem  paribus ignoratione litterarum dispares eloquentia  invenirentur, docebit. </p>
<p>Cum enim illum omnium fere oratorum latine elocutum  elegantissime dixisset, paulo post addidit: "aetatis illius  ista fuit laus, tamquam innocentiae, sic latine loquendi"; </p>
<p>et item infra: "Caesar autem rationem adhibens  consuetudinem vitiosam et corruptam pura et incorrupta  consuetudine emendat. Ita cum ad hanc elegantiam verborum  latinorum, quae, etiam si orator non sis et sis ingenuus  civis romanus, tamen necessaria est, adiungit illa oratoria  ornamenta dicendi". </p>
<p>Si haec sola, Leonarde, verba disceptationis nostrae  principio allegassem, sufficere potuit Ciceronis in Caesare  testimonium, aetatis illius felicitate, quod mihi saepe et  variis dicendum fuit modis, latine omnes fuisse locutos,  facundos autem ab infantibus partim consuetudinem bonam,  partim discrevisse  doctrinam.
</p></div2>
<div2><head>XV</head>

<p>Hic tamen maiorem de integro suboriri quaestionem video. Si  enim quod dixi etiam stabit, omnes pariter latinis verbis  usos, mulieres et viros, servos et liberos, doctos et  litterarum ignaros, cum diversam pro vitae et morum  qualitate dicendi facultatem plurimis fuisse concesserim,  eos qui domestica consuetudine et studiorum flagrantia  elegantissimae orationis praestantiam, quod de Caesare  supra est dictum, consecuti fuerint, maioribus quam quae  possent a multitudine intelligi verbis uti debuisse;  hinc eo recidat nostra controversia oportebit, ut, licet  abiectum hoc nostrum vulgare nulla illis ex parte cognitum,  sed ceteris cum sordibus reservatum nobis fuisse  concedatur, dissoluto et pervagato, quod vulgare illis  erat, locutionis modo pronuntiasse dicamus oratores. </p>
<p>Suspensum te videor videre, cum ad hunc veneris locum, de  mea morum urbanitate iudicium ferre meditantem; quasi vero,  si attenuato etiam dicendi genere oratores prohibitos  fuisse contendam, qui falso obiecta vulgaritatis nostrae  macula illos purgaverim, subrusticus pertinaxque censeri  possim, dum omnia quaecumque tueri intenderim mihi ab aliis  tribui, ipse nulla ex parte illis cedere velim. </p>
<p>Verum enim vero nihil a me longius abest quam rixosa et  contentiosa rusticitas; quin immo sola in re una pervicax  contentiosusque videri et esse velim, ut si plurimos habeo  pares, nulli me facilitate inferiorem esse contendam. </p>
<p>De re itaque felici auspicio transigemus, omnibusque  utrimque vel resecatis quae superfluunt, vel quae desunt  adiectis, medium quemdam certumque eliciemus in orando  servatum a priscis oratoribus dicendi modum; quem praeter  multa superius dicta in id ipsum ducentia rationibus  coniecturisque se se aliter habere nullatenus potuisse  docebo.
</p></div2>
<div2><head>XVI</head>

<p>Constet vero primum inter nos necessarium est, sive  grandibus, sive abiectis, sive dissipatis, sive coercitis  ratione verbis oratum fuerit, verba orationum, dum  pronuntiarentur, fuisse latina, qualia nunc dicimus  litterata.</p>
<p>Infimae autem vulgatissimaeque locutionis more oratores ad  populum verba fecisse ut credam, facere posset qui  ostenderet ignaram litterarum multitudinem urbanioris  eruditiorisque stili verba intelligere satis nequivisse,  eaque oratores necessitate adductos, ornatiore verborum  compositione omissa, minima quaeque ac vilissima fuisse  dicendo amplexatos. </p>
<p>Futurum vero qui huiusmodi necessitatem probare possit non  magis timeo, quam elegantissimis lectissimis  ornatissimisque verbis semper oratum fuisse confidam  demonstrare. </p>
<p>Qualis igitur fuerit medius ille orandi modus, quem pro  icti transactionis nostrae foederis conditionibus elicere  sum pollicitus, cum audiveris, adversarios introducendae  vilitatis, et me pariter elegantissimi splendoris verborum  asserendi necessitate liberatos intelliges.
</p></div2>
<div2><head>XVII</head>

<p>Oblata est mihi hoc loci facultas amplificationis maximae,  si aut ingeniolum ostentandi aut opus producendi libido  animum incessisset. Quam enim late pateat de figuris  orationis campus, quamque multa de gravi, de mediocri, de  attenuata possint dici, non ignoras, quae ideo ad rem  ipsam, qua de re agitur, plurimum viderentur facere; quia  (?), ubi supremi oratoriae facultatis praeceptores tria  ipsa dicendi genera et quidem inter se se non parum  differentia ab intimis rhetoricae artis visceribus profecta  asseruerint, ineptum me censeri iturum non dubito, si in  unum idemque illa confundere perrexero; sed memineris velim  verbonum non characterum, locutionis non compositionis,  corticis non medullae artis disputationem a me institutam  esse. </p>
<p>Quantumvis enim longe distent ac inter se se differant  orationum nervi succusque, quantumvis sententiarum  gravitate exornationibusque dispares sint, quantumvis ad  suasionem efficacioribus subtilioribusque locis una magis  refarciatur oratio quam altera, iisdem tamen prope verbis  una quaeque dicatur oportet; vel si aliqua gravis recipiet,  quae attenuatam vel mediocrem non deceant figuram, non  tamen erunt talia, quae ignorantes qua ratione in ea potius  quam in aliis ponantur orationibus, quid significent, quid  importent, intelligere non possint.
</p></div2>
<div2><head>XVIII</head>

<p>Tenes, ut opinor, ex supradictis oratores nulla per  auditorum imperitiam necessitate prohibitos fuisse, quo  minus vel grandes et ornati essent, vel medium dicendo aut  infimum genus orationis sectarentur; sicque promissum a me  orandi modum habes a priscis servatum, talia scilicet eos  verba orando habuisse, qualia per ingenii doctrinae et  artis facultatem suppetebant, et pari ab indocta  multitudine intelligentia unumquemque illorum exauditum  fuisse.</p>
<p>Ut autem minima, sed forsan minus quam prima fronte  videbitur, remota similitudine id suadere incipiam, quid  ipse aliquando consideraverim attende. </p>
<p>Magnam in Curia romani pontificis servientium nobis turbam,  Gallos Cimbros Teutonos Alamannos Anglicos Britannos  Pannoniosque, et diversam penitus ab italica linguam  habentes alios, semper esse videmus, qui, etsi litteras  sciunt, adeo tamen rudes et artis grammaticae aliarumque  scientiarum aliquando ignari sunt, ut licet prima  attigerint rudimenta et quamdam ex consuetudine sibi  comparaverint latini sermonis litterati practicam,  illitterati et penitus idiotae dici possint. </p>
<p>Hos si latine quidquam feceris dicere, unde barbarismus  soloecismusque nomina habuerint nihil est amplius quod  requiras; nam dicendo dissolutos pervagantesque illos  cernere est, sed (?) nulla primis secunda, aut postremis  media quae dixerint cohaerent; et tamen orationes  sermonesque qui a doctissimis litteratis fiunt, quid sibi  velint, quas ob res dicantur, intelligunt. </p>
<p>Nostros vero (?), qui nec syllabas iungere, nec prima  noverint elementa, saepenumero vidi, cum litteratis  interfuissent doctorum hominum sermonibus, sensum  excepisse; cumque ab illis sciscitarer quo id evenisset  modo, mihi respondisse, vicinitatem similitudinemque  vulgari et latino sermoni permaximam sibi videri, quam  audientes facilius sentire quam dicendo referre possent.
</p></div2>
<div2><head>XIX</head>

<p>Qua vel maxima adducor coniectura, ducentis supra  millesimum annis post conditam urbem, priusquam ulla  barbaries, quae diu resedisset vel populo romano par vel  numero et potentia superior, urbem accoluisset, quaecumque  dicerentur litterata latinitate poemata orationesque omnes  pariter intellexisse. </p>
<p>Hinc tanta penes quoscumque indoctos aeque ac doctos, non  poetarum oratorumque solummodo, sed Roscii ceterorumque cum  illis vicinitatem habentium gratia, hinc maximi honores,  hinc maxima utrisque praemia a populo romano exhiberi  solita proficiscebantur. </p>
<p>Si enim, quod aetate nostra in melioris stili orationibus  contingere videmus, quodque a Romanis factitatum fuisse  quibusdam videri supra memoravi, quae poetae dixerant  concinne Roscium vulgatiori lingua recitare oportuisset,  quidquid leporis, quidquid suavitatis, quidquid enargiae  poemati inerat, translatione ipsa corruptum evanuisset, et  tamquam in minus sincerum vas traductum acescere coepisset. </p>
<p>Quamquam quid ipse in hoc existimem frustra dici video; cum  Cicero ipse non minus rem istam mecum asseveret, quam si  nostro huic sermoni vivus interveniens mihi patrocinium  afferre voluisset. </p>
<p>Verba ipsius ex Oratoris libro attente velim audias: "in  versu theatra tota exclamant, si fuit una syllaba aut  brevior aut longior; nec vero multitudo pedes novit, nec  ullos numeros tenet, nec illud quod offendit aut cur aut in  quo offendat intelligit; et tamen omnium brevitatem et  longitudinem in sonis, sicut acutarum graviumque vocum  iudicium ipsa natura in auribus nostris collocavit". </p>
<p>Et paulo inferius: "sed in versibus res est apertior;  quamquam etiam a modis quibusdam cantu remota soluta  esse videatur oratio, maximeque id in optimo quoque eorum  poetarum qui lyrici a Graecis nominantur, apparet; quos cum  cantu spoliaveris nuda paene remanet oratio".
</p></div2>
<div2><head>XX</head>

<p>Audisti, naturam ipsam in illorum auribus acutarum  graviumque vocum collocasse iudicium; "nostris" enim quod  dixit, non suis summorumque virorum sed multitudinis  romanae intelligi voluisse, id declarat quod supra dixerat,  multitudinem pedes non novisse. </p>
<p>Pedes ergo multitudinem ignorasse et nullos tenuisse  numeros, quae ad brevioris aut longioris syllabae  dissonantiam exclamaret, eo tendit, ut sine vulgaritatis  cuiuspiam suspicione latinitatem puram omnibus, paucis  doctam credi liceat fuisse.</p>
<p>Huc etiam accedunt de urbanitatis sono quae a Cicerone  dicuntur in Bruto: recinere in romanis oratoribus nescio  quid urbanius, quo externi caruerint oratores, sonum  scilicet et tamquam verborum orationisque accentum, qui  nedum in scriptis sentiebatur orationibus, quas illi  reliquerant oratores, de quibus Cicero iudicium tunc  ferebat; sed vix quid qualeque fuerit intelligi potest. </p>
<p>De Gaii et Lucii fratribus Caepasii filiis, quae idem habet  Brutus, ad rem similiter videntur facere, quos "oppidano  quodam et incondito genere dicendi" usos, non ex scriptis  orationibus sed ex vocis pronuntiationisque sono parum  laudatos videtur Cicero pertransire. </p>
<p>Magna meo iudicio argumenta latinitatem litteratam, de qua  totiens dixi, unicum fuisse idioma romanae multitudini,  quae et syllabarum brevitatem longitudinemque in versu  sentiret, ac urbanitatis sonum saporemque vernaculum et  oppidanum genus dicendi internoscere posset. </p>
<p>Id enim in nostra litterarum ignara multitudine utrum  contingat nosti, quae nedum gravis aut acutae vocis in  carmine heroico sive lyrico iudicium habet, sed carmina  quid sint penitus ignorat, et urbanitatem a rusticitate  solo vestitu lautiorisque mensae discernit apparatu.
</p></div2>
<div2><head>XXI</head>

<p>Stationibus, ut video, erumpet impetumque faciet  quispiam et cornuta urgebit quaestione, verborum ne  desinentias et tempora ac modos nominumque inflexionem et  numeros servasse, an penitus confudisse multitudinem  credam, qui latinitate illam perpetua usam esse  contenderim. </p>
<p>Si vero affirmans respondebo, id penitus impossibile  clamabit fuisse, cum artis grammaticae regulis ista confici  oporteat, a qua multitudinem ipsam accuratissime relegavi;  sin negabo, qualis illa fuerit latinitas interrogabit. </p>
<p>Cui velim una satisfaciat responsio: nec didicisse, nec  naturae aut bonae consuetudinis munere regulas indoctam  multitudinem scivisse, quibus grammaticam orationem omni ex  parte congruam faceret, neque etiam tam longe a  variationibus inclinationibusque et reliqua grammaticae  orationis compositione illius latinitatem abfuisse, quin  litterata, qualem mediocriter aetate nostra docti habent,  oratio et videretur et esset. </p>
<p>Id, quia scriptis priscorum testimoniis ostendere longum  esset, viventium vocibus probare est animus.
</p></div2>
<div2><head>XXII</head>

<p>Si Pelignos Brutios, si Marsos Aequiculos Campanos Sabinos  et vicinas urbi gentes alias, quae loca inhabitant montana,  adiverit Mediolani Brixiae aut in reliquis Galliae  Cisalpinae urbibus civiliter enutritus et apprime doctus,  loquentes rusticos mulieresque audiens communis Romanorum  loquela qualis olim fuerit scire numquam desiderabit:  plurima illic, quae longo studio et assidua librorum  revolutione vix discere potuerit, scalpra inter et sarculos  et asello bobusque adhortandis deterrendisque frequentari  latina sentiet verba. </p>
<p>Quamquam urbs Roma, quae pristino virtutis splendore  exhausta paucas reliquis in rebus sui ipsius reliquias  habet integras, non minimum huiusce rei hucusque servat  indicium;</p>
<p>viros tamen ibi a cursu loquendi pristino quam mulieres  magis deflexisse ideo crediderim, quia minorem ipsae cum  externis rarioremque sermonis consuetudinem habent. </p>
<p>Eas saepenumero adverti, mutua salute obvianti data  redditaque, bonam valetudinem ceterasque domus condiciones  verbis magna ex parte litteratis vicissim  interrogantes, maiorem, ut existimo, quam quae a  nostrorum paucis servari possit, urbanitatis et gentis  romanae vernaculi saporis proprietatem elegantiamque  adhibere. </p>
<p>Quae res Poggium Andreamque, ut dicere soliti sunt, primo  impulit ut nostrae huic de latinitate multitudinis opinioni  obstinate inhaeserint. </p>
<p>Tempora vero modos numerosque et casus ab arte illas  nequaquam nosse non dubito, quas tamen alicubi errantes  multa recte et ordine video proferre; quamquam omnibus  ubique apud Italos corruptissima etiam vulgaritate  loquentibus idiomatis natura insitum videmus, ut nemo tam  rusticus, nemo tam rudis tamque ingenio hebes sit, qui modo  loqui possit, quin aliqua ex parte tempora casus modosque  et numeros noverit dicendo variare, prout narrandae rei  tempus ratioque videbuntur postulare.
</p></div2>
<div2><head>XXIII</head>

<p>Contra item, ut video, superiore loco tractata obiectio  adduci poterit. Si litterarum ignorantia, quod quidem ex  superioribus argui licet, nihil prohibebat quo minus omnes,  indocti aeque ac docti, vel ipsi orarent vel orantes  intelligerent, doctrinam minime necessariam fuisse, et,  eadem illa quae contra lanios cetariosque adduxi  resumentes, assuefactionem domesticam, quod Curioni evenit,  praestantem formare oratorem potuisse contendent. </p>
<p>Hos Cicero ipse in Bruto faciliter confutavit; cuius haec  sunt verba: "Quid dicam opus esse doctrina? sine qua si  quid bene dicitur adiuvante natura, tamen id quia fortuito  fit semper paratum esse non potest". </p>
<p>Et infra, cum de Antonio et Crasso diceret: "omnia  veniebant Antonio in mentem, eaque suo quaeque loco, ubi  plurimum proficere et valere possent, ut ab imperatore  equites pedites levis armatura, sic ab illo in maxime  opportunis orationis partibus collocabantur", fortuito  dixit fieri, quod sine doctrina bene diceretur, adiuvante  natura, et ideo semper paratum esse non posse: ea vero quae  dicerentur ex arte, tamquam instructam ordine aciem suo  quaeque loco ubi plurimum proficere aut valere possent  collocari. Quare huic etiam parti satis supraque factum  velim.
</p></div2>
<div2><head>XXIV</head>

<p>Succisis, ut vidisti, plurimis quaestionum capitibus,  aliud video ab hac nostra non lernaea sed romana hydra  caput pullulasse: prisci ne oratores, quos latine facio  orasse iisdem quibus orationes suae sunt scriptae verbis,  illa dixerint. Latam habet ea quaestio venam, et unde  rivuli doctrina pleni deduci possint, nisi libello, quem  pro rei parvitate satis crevisse video, dandus esset modus. </p>
<p>Illud tamen constare certum est: paucas admodum orationes  ut scriptae sunt a Cicerone habitas, praeter illas quae  scripto fuerunt dictae; cum Pedianus ipsum nonnullas aliter  pronunciasse quam ediderit scriptas, notariorum testimonio  qui illarum singula exceperunt verba, expresse affirmet; </p>
<p>et ipse Cicero, cum aliis in locis tum maxime ad Trebatium  scribens, orationes dudum habitas, quia satis limatae non  essent, nondum edidisse dicat.
</p></div2>
<div2><head>XXV</head>

<p>Extremam mihi restare video responsionem: qua ratione  quibus temporibus causisque factum credam, ut vulgaritatem  hanc nostram cum universae multitudinis latinitate, quam  ostendere conatus sum apud priscos fuisse, permutaverimus.  Id vero, licet iucundam pro rerum vetustarum cognitione  narrationem habere videatur posse, brevi expediam, et  causas originemque huiusmodi iacturae quam fecimus strictim  attingam. </p>
<p>Cum de Caesare dixisset Cicero quod supra retuli: "aetatis  illius ista fuit laus, tamquam innocentiae, sic latine  loquendi", statim addidit: "nec omnium tamen, nam illorum  aequales Pacuvium et Caecilium videmus male locutos. Sed  omnes tum fere, qui nec extra urbem hanc vixerant, neque  eos aliqua barbaries domestica infuscaverat, recte  loquebantur". </p>
<p>Temporibus vides quae Ciceronis aetatem praecesserant illos  qui aut extra Romam vixerant, aut Romae domesticam  habuerant aliquam barbariem, a nitore locutionis romanae  aliqualiter recessisse, et barbarie illa infuscatos fuisse: </p>
<p>postea vero quam urbs a Gothis et Vandalis capta  inhabitarique coepta est, non unus iam aut duo infuscati,  sed omnes sermone barbaro inquinati ac penitus sordidati  fuerunt; sensimque factum est, ut pro romana  latinitate adulterinam hanc barbarica mixtam loquelam  habeamus vulgarem.
</p></div2>
<div2><head>XXVI</head>

<p>Multas, ut principio sum pollicitus, utriusque partis  argumentationes, et illorum qui vulgarem nostrae similem  Romanis locutionem fuisse crederent, et eorum qui  latinitatem litterariam illi aetati mecum tribuerent, pro  voluminis magnitudine videor attulisse. </p>
<p>Et, licet propositarum pro subiecta materia quaestionum  partes ipse meas defensaverim, licet transactione illa  redire tecum in gratiam voluerim, licet facillimam res ipsa  determinationem prae se videatur ferre, tibi tamen, vel, si  per occupationes excusabis, doctissimo, quem deligere  malueris, sententiam et quaestionis solutionem relinquo. </p>
<p>Quam, si etiam meis adversabitur assertionibus illasque  resupinas evertet, in eam accipere partem decrevi, ut unico  romani eloquii ad gloriam adiumento innixis quos habet  frequentes aetas nostra viris, quibus illud primo diceretur  intelligereturque verbis, aut me docuisse, aut a peritiori  ut doceretur curasse laetari debeam. Vale. Florentiae, kalendis april. MCCCCXXXV. </p></div2></div1></body></text></TEI.2>
