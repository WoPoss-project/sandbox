<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Consolatio ad Donatum</title>
      <author>da Ravenna, 1343-1408 Giovanni</author>
    </titleStmt>
    <extent>23 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000595</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Studi urbinati di storia, filosofia e letteratura. Serie B</title>
        <title type="part">v.</title>
        <publisher>presso l'Università degli studi</publisher>
        <pubPlace>Urbino</pubPlace>
        <date>1978</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>300</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CDD">
        <term>SCIENZE UMANE - PERIODICI</term>
      </keywords>
      <keywords scheme="CGB">
        <term>Lettere ed epistolari</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Correzione linguistica</item>
    </change>
    <change>
      <date>2004-05-10T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-05-10T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1><head>Ad Donatum Appenninigenam grammatice professorem pro consolatione mortui Petrarce</head>

<p>Inter futurorum spem ac presentium fastidium odiosamque preteritorum non minus ac pudendam memoriam, in cella solus metiebar illud davidicum, «homo, sicut fenum dies eius, tamquam flos agri sic efflorebit, quoniam spiritus pertransibit in illo et non subsistet, et non cognoscet amplius locum suum.» Idque extimationem in hanc me potissimum duxerat, quod Petrarce nostri migrationem, cuius me olim iuris effeceras, tota mente volvebam, vulnere quoque doloris affectus: non quod illi ipsi – qui uirtute omni, morum omni splendore, omni vite merito, omni demum sanctitate, nostra in hac peregrinatione triumphavit,– sinistri quid evenisse coniectem et boni multum advenisse diffidam; verum nostrum quod hoc exilium, ubi flenda multa, laudanda pauca sunt, expoliari optimis noluissem. Mox inter hec tua subit imago, qui unus superes amoris ac doloris, siquid inest dolendum, primus heres, velut is quem «amicorum summum» scriberet; Subit, inquam, referens te memoria adeoque vivaci affectu, ut ab extremo Latii, inter saxa atque montes detrusus horrendos, ad piniferum litus pene tecum loquerer. Si nempe, Donate carissime, meas ipse cordis angustias tergere possem, forte, si quod haberem aut fingere valerem, huic afferrem tibi tanto vulneri consolationis antidotum. Sed qua caret, prestare nemo rem potest. Me quoque fateor viri huius decessu haud leviter ictum. Eius quippe summa virtus et humanitas, me qua, te largiente, suscepit, suavis etiam familiaritas, quam in dies auctum iri uidebam, causant nequeam siccare lacrimas et amputare suspiria. Iuvat tamen tecum miscere lamenta, quasi rationcinatione quadam dolores altrinsecus retundamus; solet enim collocutio carorum levare mestitias sensimque nescio quid lenitatis inserere. Impresentiarum itaque dictans, ad tui medicaminis opem infirmus accedo, quatenus, annis ut ab teneris vite rudimenta, nunc ita solaminis fomentum prestes. Fortassis inter hec, attendens meos quam tolleranter perpetiar gemitus, tuis te moderari singultibus minus posse puduerit, fietque ut a similia patiente consilium sumas, quando vivacius mentem penetrat que ex angustiantis ore manat hortatio, et querendi frenat audaciam cruditas spectata vulneris alieni Ecce, preceptor optime, quod super beatam huius viri memoriam mecum animadverto, quodve te quoque audire desidero. Existimemne qui sic vitam instituisset, ut aput omnipotentem Deum gratiam, aput homines vero laudem non solum sed honorem gloriamque meruisset, eum fore deflendum? Amicus hic, inquam, tuus quando continentia caruit, qua una virtute cetere propagantur? Quando pietatis non habundavit operibus? Cui contumax unquam? Quis illo viro patientior? Quis liberalitatem eius non sensit? Quis hospitalitatem servavit humanius? Quis amicitias constantius? Scio me aperta memorare atque ob hoc supersedeo testimoniis exemplorum. Nam, etsi taceam, hoc ipsum, eius pene ab infantia summi quod hominum non tantummodo dilectum eum sed delectum habuere, significat. Hinc illum imperator mundi, inde pontifex summus amabant, colebant, admirabantur velut clarissimum virtutis astrum, ac breviter, uti Lelium de Scipione suo dixisse legi, quid non est adeptus Petrarca noster, quod homini fas esset optare? Taceo de litterarum otiis, in quibus cuiquam secundusne fuerit haud facile dixero. Non pretermittendum illud tamen: scientiam suam, que quam ampla, quam profunda, quam illi prona fuerit pretereo, non ad pompam venalemve iactantiam, quod nimis multi faciunt, sed vere virtutis ad frugem, cuntis utilem, nulli noxiam extitisse. Cuius etiam facundia mentes erroris nube caligantes serenabat, animorum morbos monitis saluberrimis extirpabat, paces interserebat, mestis leta, letis utilia suppeditans. Semperque sacros inter codices ieiunando, vigilando, orando, consulendo, iuvando, longos ac prosperos egit dies; tandemque, iuxta Propheticum illud, «ascendit in montem sanctum Domini», quia «innocens manibus et mundo corde fuit, et non accepit in vano animam suam, nec iuravit in dolo proximo suo».Habet igitur, quod sequitur, «benedictionem a Domino et misericordiam a Deo salutari suo». Hunccine ergo deplorabimus et quasi mortuum suspirabimus, quem totum per orbem fama celeberrimum, quem tanta librorum monimenta, omitto insignes epistulas, predicabilem reddunt? Quid ex ipso periit? Certe quod deterrimum, quod fragilius, quod vilius erat: at vivit opinio sancta, vivit facundia, vivit recordatio (quam dulcis!), vivunt opera eius, etiam vigilie. Non itaque mortuus est, verum potius e morte delatus ad vitam. Nequit emori qui sapientia, qui virtute, qui moribus, qui nomine laudabili superest; nam «dignum laude virum musa vetat mori, celo musa beat», si Flacco credis. Longi nunc autem laboris, ne dicam exilii, premium capit in patria ubi omnia bona, quieta, secura, perpetua; vero etiam, quod Apostolus ad Romanos ait, «mors amplius non dominabitur illi», piumque inter sanctorum gregem suum factorem, Ihesum Christum, cui per inconcussam spem hic herebat, nunc aperto cognoscit; promittitur enim in sacro Sapientie libro: «Iusti autem in perpetuum vivent, et aput Deum merces eorum». Atqui mortem huiusce generis, qua non a suo conditore anima, sed a corporeo carcere moribundisque membris abiungitur, boni viri non modo non formidant, sed intrepide expectant, imo etiam expetunt. Cupiebat Apostolus «dissolvi et esse cum Christo», clamabatque: «Infelix homo! quis me liberabit de corpore mortis huius?». Omitto sanctos viros quam iocunde martiria mortemque perpessos, quibus erat indubia suarum corona passionum, mirisque ac patentibus indiciis glorie spes promissa; sed legis quotidie gentiles, quorum spem omnem falsa ludebat opinio, non expavisse necessitatem hanc, sed vel ultro quesivisse aliisque adhuc item suasisse, quod vel animorum sempiternitatem letumve bonis exitum, seu quod post busta adverterent triste nichil. Hinc venenum Massiliense et egregius ille mos (nunc nimirum quam maxime imitandus), ut ullis scilicet sine questibus merorisve indiciis ullis humarentur defuncti. Hinc Cato fortis ad vulnus suum; hinc Socrates ad iudices contumax; hinc Lisimaci crux haud terruit Theodorum; hinc vox illa Teramenis a Cicerone admodum approbata; Codrus hinc pronus in hostes, hinc Scipiones, Decii, Brutus atque alli non pauci, quos tute melius recolis, qui non modo fatum non vitarunt, sed sponte quidem subierunt. Hinc erat maiorum animositas illa in periculis adeundis et dura laborum perpessio, atque vite contemptus ac libera in hostes contumacia. Ceterum nos christicole, quorum spes bona et salus est certa, tanto pretio redempta, quid cruciamur mortis metu et effeminamur ploratibus? Cur defunctorum merore tabescimus atque morem Tracum aliqua parte non sequimur, quos letis applausibus funera condere Valerius est testis, quando etiam inferis illi sedibus, piorum nos animas locari celo confidimus? Cur non potius tullianum id sepe revolvimus? «Pro dii inmortales, inquit, quam illud iter iocundum esse debet, quo confecto nulla reliqua cura, nulla solicitudo futura sit». Id quam scite quidem, quoniam hancce vitam mendaciter vitam nuncupamus, in qua certe tot mortes quot sensus quot gaudia, in qua etiam imbecillitas omnis, stabilitas nulla inest, nempe fames, sitis, somnus, lassitudo, estus, algus. Nonne infirmitates quotidiane quedam ista, quibus quotidie, iugibus quasi medicamentis, esca, potione, sopore, quiete succurrendum est, reliqua duo invicem curantur ? Non ingemiscet igitur vir rectus his transferri a malis ad leta, non dolebit, neque tremiscet extrema: aderit spes in Christo Ihesu que tutum et certum illum, aderit factorum memoria illustrium, que letum reddent, quandoquidem, iuxta ciceronianum illud, «mors tum equissimo animo appetitur, cum suis se laudibus vita occidens consolari potest». Parcet quoque terrenorum etiam amissione dolere, ratus vitam, filios, substantiam, aliaque huiusmodi precario possedisse. Inde erat vox illa Demetri aput Senecam: «Vultis, inquit, dii, liberos sumere? Vobis illos sustuli. Vultis aliquam partem corporis? Sumite, non magnam rem promitto, cito totum relinquam. Vultis spiritum? Quid ni? Nullam moram faciam, quo minus recipiatis quod dedistis. A volente feretis quidquid petieritis». Si credimus ista sentire sapientes, nonne in eo, quod hi absque molestia tulerint, queri iniuria quedam est? At popularium hominum numerus mortem illacrimat, pavet, tremit quod, ut opinor, nec preteriti spem boni operis habet ullam, et alia bona, preter possessa, non intelligit. Hinc planctus, questus, eiulatus, lamenta; quo quid enervatius, cum nec defunctos revocent lacrime et viventes non tantum emacerent, sed dehonestent? «Etenim quid attinet», ut Valerii verbo te alloquar, «aut humano dolori indulgeri aut divino numini invidiam fieri, quod immortalitatem suam nobiscum partiri noluerit?» Verumtamen Petrarcam nostrum non ad nescio quos Elisios campos et amena piorum, quos stulta fingebat sibi licentia, sed ad summi regis sempiternum regnum evolasse speraverim, ubi, ut Tullius ait, «beati evo sempiterno fruuntur»; ubi etiam «Christus est in dextera Dei Patris», ut Apostolus scribit et nobis firmiter est tenendum; de quo etiam illud Danielis impleri non dubito: «Qui autem, inquit, docti fuerunt fulgebunt quasi splendor firmamenti, et qui ad iustitiam erudiunt multos quasi stelle in perpetuas eternitates». Quomodo itaque christianissimum flebimus virum et omnibus insignem virtutibus de erumnis, de exilio deque morte ad felicia, ad patriam meliorem veramque ad vitam devectum esse non fidemus? Si vero fidimus, quid lacrimamur? Quid singultimus? Quid meremus? Quin potius felicitati eius gratulemur eandemque nobis ipsis, si sapimus, imprecemur, uti hris explicemur a curis quibus conpletus est orbis, ubi, ut habet illud Annei, «nulla dies merore caret, sed nova fletus causa ministrat». Enimvero si nostram imbecillitatem intuor funditus, haud hi, quorum laus emori non potest, quorumve anime beatorum collegio potiuntur, verum nos, nos superstites miseri, flebiles sumus, mediis in fluctibus huius umbratilis vite tantis impliciti nodis, ubi, sicut aput Anneum deflet nobilis mulier, «finis alterius mali semper est gradus futuri». Pudet, Donate mi, corporis huius cum memoro feditatem; de cuius pluralitate miserie quid scribi non potest? Quid imbecillius vita nostra, quidve fugacius? Que, quamlibet etiam longior prestita sit, quid amplius quam momentum? Nec desunt tamen tanta qui in infirmitate superbiant, obaudientes Salomonis obiurgans verbum: «Quid superbis terra et cinis?». Ceterum huius nostri poete septuaginta annorum spatium, ultra quod nil nisi tedium et cursus quidam ad busta, quid aliud nisi nescio quid puncto minus? Quod tamen diuturnavit ipse sibi post triumphata huius mundi ludibria merendo, quoad fieri potest, sempiternum nomen in evo. Malo hercule, his licet dictis vulgaritatem cervicosam obtundam, huius mortem quam non paucorum presens vivere, qui pecudum ritu, non ratione – qua nichil homine dignius, quave deserta nichil homine inferius– sed appetitu aguntur; quibus hic flagella sic cuncta non desunt, ut poete huic nostro iam nichil potest infestum fore.Proferas forte haud te, quod ipsi quicquam fugiendum acciderit, verum quod orbatus tanto sis amico, merere; atqui tua ita potius quam eius iactura gemiscas, cum tibi iocunditatis multum, miseriarum illi subtractum sit. In quo, Donate prudentissime, si eum conposite admodum quiescere accumulatoque bonorum omnium statu perfrui non ambigis, absentem deflere quid nisi invidia est, que aliorum commodis angitur? Que tandem benivolentia illa que sibi tantummodo inhiat? Illud est exactum omnino amicitie commercium quando eius quem colimus gratia expetimus bona, neque est sincere amantis propria cuiquam causa optare meliora. Malim ipse ' ineptus ' si quem habeam quem deceat amicum nomen, totis etiam provinciis seiunctum amplioribus fungi bonis quam in angoribus meis participem mecum fieri. Profecto quietem, quam illi nunc indultam fidis, aliquando dari non sperabas modo, verum etiam exoptabas. Predestinatum illi finem cur igitur invideas? Certe his e malis quibus datur ad metam ocius pervenire, cum his ipsis melius actum puto, cum sit miserie portio non modica dilatio bonorum, nec unquam quis mature nimis pergat ad optima. Quamquam etiam expetendum siquid habet vite diuturnitas, in hoc tuo quomodo patientiam non sumas, vivacissimorum cui hominum sors contigit, non dico primorum illorum historie quos divine commemorant, sed nostri temporis? Cui nunc tandem, quam illum fere contigisse crediderim, septuagennitas datur? De senecte incommodis taceo, quorum ille adeo vixit inmunis, ut ad decrepitudinem ipsam non solum corporis munditiam, verum iuvenilem quoque referret florem, cum ita spectem plerosque mucidos, ingruentibus catervatim hinc inde molestiis, ut superesse sit miserum. Teneto igitur optime actum secum atque inde pro amico gratias Omnipotenti refer, repetensque sermonem Heliud amici Job dicas: «Vere enim Deus non condemnabit frustra, nec Omnipotens subvertit iudicium». Inde etiam gratare, serena animum, parce lacrimari. Ut enim lacrime nichil profuture defunctis (ut tetigi), ita sunt lugentibus turpes, ac viris precipue qui sapientia, qui ratione, qui litteris, qui etiam studiis emersere, trita populariaque ridentes. Procul dubio, si redimendus lacrimis foret, ego una multique tecum, imo tote etiam urbes, solveremur in lacrimas. Verum, ubi semel expiratum est, iuxta illud Annei « dure peragunt pensa sorores, nec sua retro fila revolvunt». Quid aliquando dixeris aliis, quibus vivendi simulacrum ades, quando te perfractum stratumve malis cernunt? Cruentum valde, fateor et similitudine carens vulnus tuum: sed quid tundamus pectora, secemus genas, rauciamus clamore, dissolvamur fletu? Illum heccine omnia ad vivos duxerint? Certe neque, ut opinor, cuperet. Quamquam platonica scola, sic illud Virgilianum: «Scilicet immemores supera ut convexa revisant rursus et incipiant in corpora velle reverti». Te igitur alloquor ut parentem Antigona: «Peto ut iras tempore aut ipsa mora fractas remisso pectore ac placido feras, et hoc decebat roboris tanti virum: non esse sub dolore, nec victum malis dare terga». Siquidem, quo profundius urget dolor, eo fuerit magis laudi effeminatum quid seu molle non effudisse. Nam iuxta satirum «flagrantior equo non debet dolor esse viri». Atqui si pie illum dulciterque memineris non flendo, non lamentando; si orationes, si elemosinas, si sacra piacula feceris, tum quam fueris amicus, quamque dilexeris, et mortuus ipse sentiet et vivi melius advertent. Quippe caritas integra, non abiecta, non sordida inutiliave munera, verum commoda opportuna salutariaque donabit amico. Quid autem despectius, quid infructuosius ac sine pondere magis offeremus pro decedentium exequiis quam vociferationes et lacrimas, que vel interdum arte et falerata quadam pietate mittuntur? Age quoque, quin nunc minus ac antea desperas in illo, a quo mille ducentis fere stadiis aberas procul? Finge superesse, sed adeundi ius interdictum tibi, dum omnipotens et semper misericors Deus eius te collegam volet. Interim vero orationes illustres, opuscula que tibi vigilavit insignia tecum volve; eaque ipsum mente, illisve oculis, ilio cordis igniti zelo, quibus eundem sedes Euganeas honestantem ab Adriaco sinu visebas, inter sanctorum copias, fide mascula contemplator; ubi letior, ubi securior, inter certa omnia, incerta nulla, extra discrimina, votorum conpos, quantum se ames intelligit, tibi nunc magis multo orando atque olim dictando profuturus. In quo si minus cunctabere, abstergendi fletus, abscindendi singultus, eviscerandi gemitus erunt et amputande querele. «Suis autem incommodis graviter angi non amicum, sed se ipsum amantis est, ut a Tulio scribi nostri». Verumtamen, siquid huius viri sane decessio lacrimabile habet, id publicis quam suis dispendiis attribuam, cum orbis totius, presertimque nobilis Latii, pretiosissimum quasi sidus occiderit et (virtutis singulare misterium!) meliora capessentibus ad gloriam calcar, levorsum declinantibus fidus censor. Namque celestis ingenii luce inserebat virtutes passim, insertasque fovebat; steriles quidem mentes excolebat rationis ad frugem atque, ut Apostolus scribebat de se ipso Corinthiis, erat «omnibus omnia». O felicem orbem si tales superessent, vel saltem, ubi diuturnum nichil habemus, accrescerent! Haud mediocriter quidem patet indignatio summi Dei mortalibus quando recti de medio subtrahuntur, quoniam, ut in sancto Sapientie libro notatur, «multitudo sapientium est sanitas orbis terrarum». Atque hoc ipso magis quoque ingemiscendo, mala vitiorum filix in campis quotidie quod rationis exuberat, cuntique in deteriora delabimur, et, si pauci admodum, quibus virtus insita celitus, extinguentur, in precipitium dilabemur: admissa nostra minime meruerunt tam claras animas mundo prestari, quarum ingrati iacturam nostram sero perpendimus. Vides, Donate mi, non tantum abiectam, sed irrisam nunc iacere scientiam, nec virtutibus, sed auro dumtaxat locum fore! Neque impune quidem: abeunt isti detrimento nostro, sua vero corona; illis divine civitatis, nobis terrene fetulenteve futuris incolis. Porro idem etiam illud migrantibus adest (siquid refert aura extolli mundana), quod, ut verum habet et Flaccus est testis, indulgentius canit extinctos humana fragilitas, uberiorique laude colit vel eos, inquam, ipsos quibus viventibus derogabat: aut quod homines, instanti iactura, attentius elapsa bona cognoscunt; aut quod, ut Valerius ait, «non est tam modesta felicitas que dentes malignitatis vitare possit» [quod] seu quod, ut idem Flaccus memorat, «urit fulgore suo qui pregravat artes infra se positas, extinctus amabitur idem». Herebit, crede, profecto poeta illustris nunc populorum mentibus maior, sacramque venerabuntur imaginem, advertentque, siquos virtus illi pepererat emulos, tanti vatis eclipsatione quam sit multi splendoris ademptum. Beato aput celites spiritu, aput autem vivos nomine claro perpetuo, excutiamus igitur sinu dolores, eiusque divortio moveri animo desinamus, ita quidem illi gratiores, honestiores futuri nobis). Atque ultimo, sententia Ciceronis, «nichil in malis ducamus quod sit vel a diis immortalibus vel a natura parente omnium constitutum. Non enim temere nec fortuitu sati et creati sumus, sed profecto fuit quedam vis que generi consuleret humano; nec id gigneret aut aleret, quod cum exanclavisset omnes labores, tum incideret in mortis malum sempiternum. Portum potius nobis paratum et perfugium putemus, quo utinam velis passis provehi liceat!». Que vis alia generi consulit hominum nisi omnipotentia Dei, qui ut essemus participes glorie eius proprio filio non pepercit, «factus obediens usque ad mortem, mortem autem crucis», ut Apostolus ait? Ubi portus, ubi profugium nostrum nisi in celis ante tronum Altissimi? De quo ait Paulus ad Corinthios: «Scimus autem quoniam si terrestris domus nostra huius habitationis dissolvatur, quod edificationem ex Deo habemus, domum non manufactam, sed eternam in celis»; ubi intercessorem habemus dominum nostrum Ihesum Christum, totque pias sanctorum animas. Ad quos utinam bonorum operum remis, passis etiam velis, provehi liceat tanta mole virtutum, tanto nominis odore, tantis vite auspiciis, quanta felicitatis dote nuper hic noster evasit! Habes, Donate carissime, tandem in nostro huiusce vulnere mentem meam, nulla verborum gravem mole, nullis florum odoribus suavem, nulla sermonis festivitate blandam, nullave artis structura decoram, sed qualem emanare tibi, qui mee adolescentie fuisti eruditor, dedit affectio inter turbationum catervas ac mille huius peregrinationis insidias interque etiam quotidiana que in hoc corpusculo peccatis meis flagella perpetior. Nam qualiacumque hec mediis utique in febribus durisque stomaci angoribus exarabam. In quo etiam protractior fuit oratio, quod et michi tecum diutius quasi per dictatum loqui refrigerium erat, et tu inde fortassis, dum te morabitur rustica licet sed fida dicacitas, intermittes suspiria.Postremo neu deseram mee te sortis ignarum, ora me habet que et Vallis Serpentina et Bellunum dicitur, regio, inquam, ad extremum pene Auxonie, circumquaque montibus septa, molis, alnetis ac ferro feracibus, Carinthie ducis tamen supposita dicioni, ubi, munere omnipotentis Dei, qui me de faucibus emulantium evulsit, suppetunt cuncta, quo me detrusit infelix invidia et meritorum ingratitudo non memor. Quibus quidem de rebus iam opusculum cudo, non quorumcumque auribus, sed amicorum dumtaxat, quatenus, siquem olim mea iuvabit oratio, mea discat impensa quam sit perniciosa res livor, quamque infructuosum non solum, sed damnosum quoque, obsecundare ingratis; cuius quidem morbi haud exiguam partem tenet Guilelmus noster. De quo impresentiarum ultra dicturus non sum: habebit enim suum narratio tempus. Superest amplius ut me domino nostro magnifico, cuius fidelem me servulum nuspiam non assevero, recommendes; his itidem etiam, quos sapientia tua fingis ad recta, et physico, ceterisque notis. Vale. </p></div1></body></text></TEI.2>
