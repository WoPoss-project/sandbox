<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Postulati etici e postulati metafisici</title>
      <author>Erminio Juvalta</author>
    </titleStmt>
    <extent>24 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit000633</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Rivista di filosofia</title>
        <author>Juvalta, Erminio</author>
        <publisher>Il Mulino</publisher>
        <pubPlace>Milano</pubPlace>
        <date>1910</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>900</date>
    </creation>
    <langUsage><language id="ita">Italiano</language><language id="lat">Latino</language><language id="fre">Francese</language><language id="ger">Tedesco</language><language id="eng">Inglese</language><language id="gre">Greco</language></langUsage>
    <textClass>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Genova</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Genova</name>
      </respStmt>
      <item>Correzione linguistica</item>
    </change>
    <change>
      <date>2005-07-20T00:00:00.000+02:00</date>
      <respStmt>
        <name>Tiziana Mancinelli</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-07-25T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1><head n="Postulati etici e postulati metafisici">Postulati etici e postulati metafisici</head>
	<p>Quando il Kant affermava il primato della ragion 
pratica, legittimava in diritto ciò che già valeva, 
più o meno consapevolmente, come fatto. In fondo alle 
costruzioni metafisiche, motivo palese o riposto che 
colma le lacune, supera le incoerenze, sceglie le 
conclusioni e impone le premesse, primeggia quasi 
universalmente l'esigenza morale; e in una tendenza o 
preoccupazione morale culmina quasi sempre, nella 
coscienza personale, il momento decisivo della scelta tra 
uno od altro indirizzo metafisico.</p><p>
	Fu, come tutti sanno, il non trovar soddisfatta questa 
esigenza morale, il fattore più largamente efficace e 
suggestivo di quel movimento di critica alla scienza, 
alla validità dei suoi presupposti e dei suoi risultati, 
che è caratteristico della più recente speculazione 
filosofica. </p><p>
	Lo sforzo, insanabilmente vano, di ricavare dalla 
scienza la morale, di opporre la morale della scienza, la 
‘vera’ morale alla morale ‘metafisica’ — quando non si 
smarriva in un relativismo opportunistico, in fondo al 
quale rifaceva capolino la tesi cara ai sofisti — 
riusciva alla identificazione, anzi alla confusione, tra 
necessità e valore, tra esigenza biologica o sociologica 
ed esigenza morale. Così, mentre pretendeva sfuggire 
alla assunzione, che si affaticava di dimostrare 
teoreticamente arbitraria, di certi postulati metafisici 
ammessi in nome dell'esigenza morale, poneva poi, del 
tutto arbitrariamente, come dati morali i dati e le 
induzioni assunti in nome della scienza; pretendendo di 
fondare scientificamente l'esigenza stessa morale. </p><p>
	Dissipato l'equivoco, riaffermata l'interiorità e la 
priorità della esigenza e dei valori morali, l'opinione 
quasi universalmente prevalente, e alla quale il 
rifiorire della coscienza e della speculazione religiosa 
dà incremento e conforto, è che questa priorità non 
solo legittimi, ma necessiti la certezza di certe 
credenze metafisiche e che l'assunzione di postulati 
pratici nel senso kantiano, cioè di postulati 
metafisici, sia la condizione necessaria di ogni dottrina 
morale. </p><p>
	Questa opinione merita di essere esaminata e 
discussa; perché, ammessa la legittimità di una 
metafisica della morale, resta da vedere se ed entro 
quali limiti e in relazione a quali esigenze una dottrina 
morale debba di necessità far capo a una costruzione 
metafisica. </p><p>
	‘I valori morali non sono morali, anzi non sono neppure 
valori se non se ne ammette la permanenza. Ma la 
permanenza dei valori morali è un postulato metafisico, 
poiché non si può accogliere, se non fondandola su 
postulati metafisici. Ammettere dei valori morali è 
dunque già, in buona sostanza, far professione di fede 
metafisica’.</p><p>
	— Adagio. Quali si siano i valori di cui si postula la 
permanenza, la qualità di valore è ad essi riconosciuta 
in forza di un'esigenza che è per sé puramente morale; 
è, in altri termini, perché sono riconosciuti o sentiti 
come valori morali che se ne ammette la permanenza; non 
è già perché siano ammessi come permanenti che se ne 
accetta il valore. </p><p>
	E non vale obbiettare che, tolta la permanenza, i 
valori morali sarebbero illusori, e perderebbero, dato 
che l'avessero, la loro qualità di morali. </p><p>
	In primo luogo l'affermazione è contestabile in linea 
di fatto. Ma fosse anche incontestabile, lascia il 
discorso al punto di prima. Perché è appunto sul 
carattere morale riconosciuto a quei valori che si fonda 
l'esclusione della illusorietà, e non viceversa; e 
l'osservazione non viene a dire altro se non questo: che 
finché certi valori sono riconosciuti come morali, la 
coscienza non può tenerli illusori. Ma non prova già 
che sia l'esclusione dell'illusorietà che li fa 
qualificare come morali; appunto perché, nella tesi in 
questione, non possono apparire illusori, se non <hi rend="italic">quando 
abbiano già cessato</hi> di essere giudicati morali. </p><p>
	Che se poi si credesse di sostenere che cessano di 
essere valori morali perché non sono più neppure valori 
in nessun modo, l'esperienza psicologica è troppo ricca 
di smentite. Le dissertazioni eloquenti sulla 
illusorietà dei valori sensibili non tolgono che
siano sensibili, e neppure che siano valori; poveri, 
transitori, caduchi quanto si voglia, ma valori. </p><p>
	Gli è che l'illusorietà non è un predicato 
applicabile ai valori; perché il valore non consiste in 
un <foreign lang="lat">quid</foreign> esterno e che possa sussistere fuori 
della coscienza, e sulla cui esistenza sia possibile 
ingannarsi; il valore è tale in quanto è dato, sentito, 
vissuto dalla coscienza; e in quanto <hi rend="italic">dato</hi> non può 
essere illusorio; come, in quanto è data nella 
coscienza, non è illusoria, sia venia al bisticcio, 
neppure l'illusione. </p><p>
	Ed è poi contestabilissimo come dato psicologico che i 
valori morali non possano sussistere senza il 
riconoscimento della loro conservazione. Non basta 
asserire (e non servirebbe neppure poter dimostrare) che, 
riconoscendo dei valori morali e non ammettendone la 
permanenza, il Leopardi e lo Schopenhauer, per dire
due nomi illustri, erano incoerenti o in contraddizione 
con se stessi; bisognerebbe, perché il discorso fosse 
concludente, provare che <hi rend="italic">credevano</hi> il contrario. Si 
soggiungerà che il Leopardi fu infelice; e che non 
sarebbe stato, o sarebbe stato meno, se avesse creduto
quel che non credeva. Ma questo proverebbe, se mai (dato 
che i <hi rend="italic">se</hi> che correggono la storia possano provare 
qualche cosa), che i valori morali non sono conciliabili 
colla felicità, o (per essere più discreti) colla 
tranquillità, se non a patto che se ne ammetta la 
conservazione. Che è tutt'altro discorso. Perché ciò 
che fa tranquillo l'uomo morale non è il medesimo di 
ciò che lo fa essere morale; quantunque moralità e 
tranquillità possano trovarsi insieme. Anzi è 
desiderabilissimo, è ‘postulabile’ che si trovino. </p><p>
	Senonchè, se la conservazione dei valori morali è 
ammessa su questo fondamento, essa non esprime una 
esigenza dei valori etici cone tali, ma l'esigenza della 
conciliazione dei valori etici con altri valori; l'antica 
esigenza, che ricorre sotto forme e nomi diversi in tutta 
la storia dell'etica, della conciliazione tra virtù e 
felicità. </p><p>
	La tesi della inscindibilità della morale dalla 
metafisica comprende dunque tre proposizioni distinte: 
1° Ci sono dei valori morali. 2° Di questi valori si 
ammette la permanenza. 3° Esistono le condizioni 
richieste dalla possibilità di questa permanenza. </p><p>
	Di queste proposizioni, la prima soltanto si risolve in 
un dato o postulato (o in una somma di dati o postulati) 
propriamente e specificamente morale. La seconda si 
risolve in uno o più dati o postulati psicologici; la 
terza in uno o più postulati metafisica. (In un certo 
senso tutte tre esprimono postulati psicologici e valgono 
se e in quanto corrispondono a una realtà psicologica, 
nella quale possono presentarsi unificati; e di questo si 
toccherà più avanti.) </p><p>
	Ma intanto importa rilevare: </p><p>
	1° Che vi sono dei <hi rend="italic">postulati</hi> propriamente 
<hi rend="italic">etici</hi> (quelli che riguardano l'esistenza e il 
contenuto dei valori morali) i quali possono, e 
logicamente debbono, essere distinti dai <hi rend="italic">postulati 
metafisici</hi> dell'etica, comunque ammessi o legittimati. </p><p>
	2° Che — poiché, dal punto di vista della 
critica e della dottrina morale, la ragion d'essere dei 
problemi metafisici e delle soluzioni che se ne danno, 
sta e deve stare unicamente nella loro connessione coi 
valori morali, e la validità dei postulati metafisici 
consiste nel loro essere suggeriti od imposti dalla 
validità dei postulati etici — questa validità dei 
postulati etici può, anzi deve, nella costruzione 
teorica essere assunta indipendentemente dalla validità 
dei postulati metafisici. </p><p>
	La legittimità di distinguere le due specie di 
postulati e di assumere i primi indipendentemente dai 
secondi, appare manifesta, ed è in effetto riconosciuta 
da quelli stessi che la negano, quando si tratta di 
determinare le norme di azione corrispondenti alla 
valutazione morale, ossia di determinare la condotta che 
l'esigenza etica richiede. Perché le norme dell'operare 
delle collettività e, dei singoli sia rispetto a sé sia 
rispetto ad altri non possono essere determinate se non 
in relazione con un certo contenuto concreto che si 
assegni all'esigenza morale, e che abbia valore di fine 
dal quale si deducono le norme. Ora, l'ammettere come 
rispondente all'esigenza morale un certo fine, che possa 
valere come normativo della condotta nella vita empirica 
individuale e sociale, vuol dire bensì, sempre, assumere 
un postulato (o dei postulati); ma postulati etici, non 
postulati metafisici. </p><p>
	Anche nel caso di una identificazione totale dell'etica 
colla religione, il fine che si ponga come supremo e che 
si esprima, colla formula ‘rendersi simili a Dio’ deve, 
se vuol essere normativamente fecondo, scendere alla 
determinazione delle doti e delle virtù, nelle quali 
consiste la cercata somiglianza; poniamo, la veracità, 
la purità, la carità, la giustizia; deve, cioè, 
determinare un ideale di perfezione, dal quale sia 
possibile derivare logicamente (e in questa deduzione 
consisterà la loro giustificazione) le norme 
dell'operare. </p><p>
	Ed è facile vedere come, anche in questo caso, ciò 
che nella costruzione teorica o dottrinale delle norme ha 
ufficio di fine, sia, benché illuminata e pervasa dalla 
fede religiosa, una certa idealità di contenuto 
determinato, della quale nulla vieta di ammettere che 
Potrebbe essere assunta come fine (e se ne dedurrebbero 
le medesime norme), anche indipendentemente dal carattere 
religioso che ha nella formula citata, e dalla 
valutazione religiosa, della quale la fede la investe e 
la corrobora. </p><p>
	I postulati etici sono qui assorbiti nei postulati 
religiosi; ma è il contenuto di finalità empiriche 
assunto come conforme all'esigenza religiosa quello 
che genera e alimenta la costruzione normativa, i 
precetti della condotta di <hi rend="italic">quaggiù</hi>; e questa 
costruzione (se è legittima, cioè se è logicamente 
condotta) non muterebbe, quand'anche alle finalità, alle 
quali è ordinata, mancasse il suggello della fede. </p><p>
	In questo riconoscimento del valore morale di un certo 
fine e di un certo tipo di condotta, in questa sintesi a 
priori colla quale si assume come rispondente 
all'esigenza morale un determinato contenuto, sta il 
postulato fondamentale (o, se i fini sono diversi e non 
riducibili, i postulati) della costruzione etica; ed è 
esso il fulcro logico della deduzione scientifica, come 
è esso — almeno nella tesi della conservazione dei 
valori — il fulcro psicologico della costruzione 
metafisica. È in questo senso, e in questo soltanto, che 
si può parlare legittimamente di una morale come scienza 
indipendente dalla metafisica. Nel senso che, postulato 
un fine come morale, la costruzione deduttiva che se ne 
ricava può e deve essere scientifica; non nel senso — 
illusoriamente ammesso dalla morale che di solito si 
oppone come scientifica alla morale metafisica — che 
possa essere stabilito o dimostrato o fondato dalla 
scienza il valore morale di quel che si pone come fine. </p><p>
	L'obbiezione capitale — e in un certo senso non 
superabile — che la determinazione, cioè la scelta, del 
contenuto che si dà alla esigenza morale è sempre 
arbitraria, — dato che valga — vale così per una 
costruzione normativa che muova dal postulato etico 
facendo astrazione da ogni postulato metafisico, come per 
una costruzione normativa che pretenda ricondursi a 
postulati metafisici; perché, come si è osservato, e 
come sarebbe facile dimostrare più ampiamente, il 
<hi rend="italic">primo logico</hi> della costruzione delle norme è il 
postulato etico; e la connessione del contenuto empirico 
dei fine morale coi postulati metafisica non è, come è 
invece la connessione delle norme col fine, logicamente 
necessaria. Vi è — logicamente — tra la fondazione 
metafisica dell'etica e la costruzione deduttiva delle 
norme di condotta, un <hi rend="italic">iato</hi>; iato che non può essere 
colmato se non dall'applicazione dell'esigenza morale a 
un certo contenuto; cioè da un postulato propriamente 
etico; il medesimo che è (o potrebbe essere) assunto da 
una costruzione etica che faccia astrazione dalla 
fondazione metafisica. </p><p>
	Ma se da un punto di vista puramente teorico sono 
ammissibili postulati etici diversi e anche opposti, 
assunti ad arbitrio, è troppo chiaro che questa 
arbitrarietà di scelta ha nella pratica segnati i suoi 
confini dalla realtà psicologica, la quale vale come 
criterio e termine di confronto così nell'un caso 
come nell'altro. E ammesso che al <hi rend="italic">postulato</hi> 
corrisponda universalmente il <hi rend="italic">dato</hi>, l'arbitrarietà 
non sussiste più che come espressione di una astratta 
possibilità teoretica di costruzioni diverse fondate su 
postulati diversi. </p><p>
	Vi è un tale postulato? e si può, e come, ed entro 
quali limiti, legittimamente ammettere che valga 
universalmente? E si esaurisce in esso tutto il contenuto 
(empirico) dell'esigenza morale? </p><p>
	Ecco i problemi preliminari che una costruzione etica 
deve risolvere e che ne costituiscono, come è facile 
vedere, la parte fondamentale e caratteristica. Ma 
l'esistenza di questi problemi e la difficoltà di 
risolverli non mutano in nulla la validità delle 
conclusioni rispetto alla questione di cui si 
tratta<note resp="aut" place="foot">Di questa questione, come delle altre, qui taciute o 
soltanto toccate, che riguardano la possibilità, i 
limiti, la legittimità, la applicabilità e il metodo di 
una costruzione scientifica dell'etica, mi sono occupato 
di proposito, e da punti di vista diversi ma convergenti, 
in altri scritti (v. <hi rend="italic">Prolegomeni a una morale distinta 
dalla metafisica. La dottrina delle due Etiche, ecc., Per 
una scienza, ecc., Il fondamento intrinseco, ecc. Il 
metodo dell'Economia Pura nell'Etica</hi>). Mi sia lecito 
ricordarli, perché ai lettori che non ne hanno notizia 
(e sono naturalmente i più dei pochi che vedranno queste 
righe) non venga in mente di credere che io abbia avuto 
la pretensione di sbrigarmi dei problemi centrali 
dell'Etica così alla lesta.
	Le conclusioni presentate in queste poche pagine 
appariranno, come spero, assai piane e semplici; ma non 
fu né piana né breve la via.</note>.</p><p>
	Si può dunque affermare la legittimità, anzi la 
necessità logica di un'Etica indipendente da postulati 
metafisici, purché si tengano presenti queste condizioni 
e questi limiti: </p><p>
	1° Che il valore morale del fine che si assume è 
presupposto; presupposto come un dato della coscienza. E 
quindi sussiste se ed in quanto se ne trova la conferma 
nella realtà psicologica. In altre parole: quando si 
assegna all'esigenza morale un certo contenuto (sintesi a 
priori), il valore morale di questo contenuto ammesso, 
non dimostrato; e la legittimità di questa assunzione 
garantita da qualche cosa, che è fuori, non dentro, 
della costruzione scientifica stessa. È in termini 
commerciali, un titolo di credito, del quale si ammette 
il valore, perché si suppone che esista e sia 
disponibile la ricchezza che esso rappresenta. </p><p>
	2° Che rimane impregiudicata ogni questione sulla 
natura dell'esigenza stessa morale e sul suo fondamento, 
sulle condizioni della sua possibilità, sulla 
legittimità e necessità, dal punto di vista 
psicologico, di una postulazione metafisica. La 
costruzione etica propriamente detta <hi rend="italic">ignora</hi> la 
metafisica; ma appunto perché la ignora non può 
pretendere di escluderla o di sostituirla. </p><p>
	Che questa pretesa sia vana appare manifesto quando si 
passa dalla norma alla condotta, dal giudizio morale alla 
volontà morale, dalla dottrina alla coscienza. Perché 
nella coscienza personale alla valutazione puramente 
etica, postulata dalla dottrina, si sovrappone o può 
sovrapporsi — e assorbirla in una unità psicologica, che 
oltrepassa senza negarla la connessione puramente logica 
del postulato colle deduzioni — una sopravvalutazione 
religiosa o metafisica, che appare come un presupposto, 
una integrazione necessaria dell'esigenza morale; come la 
spiegazione della sua possibilità, e come la sua finale 
giustificazione. </p><p>
	Di questa sopravvalutazione e integrazione metafisica 
è ugualmente vano pretendere di dimostrare così che sia 
necessaria come che non sia. Il processo che avvince 
nella coscienza personale l'esigenza etica a certi 
postulati metafisici, si sforza bensì di continuo di 
tradursi in una connessione logica, ma non è un processo 
logico. Ciò che vi è in esso di più vivo e profondo, 
di decisivo, sfugge alla dimostrazione logica e sfugge 
alla confutazione. Qui sta la sua forza e qui sta la sua 
debolezza; la sua forza come convinzione; la sua 
debolezza come argomentazione. </p><p>
	Ed è perciò che la postulazione metafisica è, per la 
coscienza che la richiede e la <hi rend="italic">pone</hi>, parte integrante 
della moralità. Ma è anche perciò che non può essere 
parte integrante di una costruzione logica. </p><p>
	E qui occorre un ultimo chiarimento. </p><p>
	La costruzione etica di cui si discorre, come, del 
resto, qualsiasi altra, presuppone o sottintende — almeno 
in quanto si presenta come un ideale di condotta, cioè 
come un sistema di norme da osservare — la effettiva 
validità ed efficacia pratica della esigenza morale, e 
quindi suppone date le condizioni psicologiche di questa. 
Presuppone dunque implicitamente la sopravvalutazione 
metafisica là dove essa è condizione di quella 
validità. Ora, posto che la realtà psicologica mostri 
che questa condizione è costante pur nella molteplicità 
varia e contrastante delle forme che assume e dei 
postulati religiosi o metafisici in cui si afferma, 
parrebbe dover seguirne che la stessa dottrina etica, 
almeno in quanto vuoi essere la dottrina di una 
<hi rend="italic">pratica</hi> che la osservi, non possa far a meno di 
presentarsi integrata in una dottrina metafisica, di dare 
o di accettare una soluzione dei problemi metafisici, di 
assumere postulati metafisici. </p><p>
	La metafisica — non cacciata, ma legittimamente 
esclusa dal campo della dottrina morale per una esigenza 
logica — ci ritornerebbe per una esigenza pratica. </p><p>
	Senonché, anche ammettendo che fosse unica (e fosse 
riconosciuta come l'unica) la soluzione dei problemi 
metafisici richiesta dall'esigenza morale, la metafisica 
rientrerebbe bensì nel campo della dottrina etica, ma 
per la finestra della pedagogia. La costruzione etica 
come tale rimane la medesima; l'integrazione metafisica 
non muta, nell'ipotesi, né la natura specifica 
dell'esigenza morale, né il contenuto di questa, né le 
applicazioni; la penetra di quel valore religioso o 
metafisico, del quale l'osservazione psicologica la 
presenta già investita, la munisce delle credenziali 
necessarie a far valere e rispettare la sua autorità 
nella coscienza personale. </p><p>
	Ma altra cosa è la deduzione di un sistema di norme, e 
altra la efficacia pratica delle norme; altro è il 
postulato etico del quale si determinano le applicazioni, 
altri i postulati metafisica che possono essere nella 
coscienza individuale la giustificazione ulteriore e la 
motivazione necessaria della osservanza pratica, della 
devozione effettiva alla idealità morale. </p><p>
	E la legittimità della distinzione, che, dal punto di 
vista teorico, sussisterebbe pur nella ipotesi ora fatta 
di una soluzione univoca dei problemi metafisici, diventa 
legittimità anzi necessità, che dal punto di vista 
pratico, quando la realtà psicologica costringa a 
riconoscere che le condizioni della validità di un 
medesimo postulato morale sono effettivamente diverse 
nelle diverse coscienze, e la riflessione filosofica 
debba pur consentire che non possono (o almeno non è 
dimostrato che possano) essere escluse soluzioni diverse 
ed opposte. </p><p>
	Diventa una necessità pratica quando si riconosca 
indispensabile l'accordo (non soltanto esteriore ma 
interiore) sui criteri fondamentali della condotta, e, 
nello stesso tempo, sacro e inviolabile il campo delle 
credenze religiose e metafisiche. </p><p>
	Per questa via, e per questa soltanto, acquista, come 
ho già osservato altrove, un senso compatibile colla 
esigenza morale (anzi non fa che esprimere sotto altra 
forma la legittimità della distinzione tra postulati 
etici e postulati metafisici) il principio, consacrato 
dalla coscienza civile contemporanea, della ‘libertà di 
coscienza’. Il quale sarebbe una frase vuota di senso, se 
dovesse significare la negazione o la esclusione di ogni 
fede; e riuscirebbe alla giustificazione più radicale 
della immoralità, se fosse condizione necessaria del 
sussistere e valere della esigenza morale una certa fede 
religiosa o metafisica, e nessun'altra all'infuori di 
quella. </p><p>
	Ammessa la distinzione nel senso ed entro i limiti 
sopra chiariti, i postulati propriamente etici, come, del 
resto, anche nelle altre scienze (siano o no suscettive 
di applicazione pratica) i postulati propri di ciascuna, 
segnano la linea di confine, o, se piace meglio, la serie 
dei contatti, tra la costruzione in senso proprio 
scientifica e la indagine metafisica. </p><p>
	Dai postulati etici muove — discendendo — la 
determinazione dei criteri e delle norme, e la 
giustificazione coerente delle forme. </p><p>
	Dai postulati etici muove — ascendendo — l'indagine sui 
problemi rimossi ma non risoluti; e porta la voce 
inestinguibile dei sentimenti e delle tendenze più 
profonde che la agitano, nelle intuizioni e nei sistemi 
religiosi e metafisici. Nei quali vibrano, palesi od 
occulte, le speranze e le angosce della coscienza morale.</p></div1></body></text></TEI.2>
