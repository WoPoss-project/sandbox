<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Summa terminorum metaphysicorum</title>
      <author>Giordano Bruno</author>
    </titleStmt>
    <extent>182 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000660</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Opere complete</title>
        <author>Bruno, Giordano</author>
        <editor id="ed">Ordine, Nuccio</editor>
        <publisher>Lexis Progetti Editoriali; Nino Aragno</publisher>
        <pubPlace>Roma; Torino</pubPlace>
        <date>1999</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="lat">Latino</language><language id="gre">Greco</language></langUsage>
    <textClass>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Correzione linguistica</item>
    </change>
    <change>
      <date>2004-04-20T00:00:00.000+02:00</date>
      <respStmt>
        <name>Francesca Cascino</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-04-20T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<front>
<titlePage>
<docTitle>
<titlePart type="princ">SUMMA TERMINORUM METAPHYSICORUM IORDANI BRUNI NOLANI.</titlePart>
<titlePart type="sec">ACCESSIT EIUSDEM PRAXIS DESCENSUS SEU APPLICATIO ENTIS EX MANUSCRIPTUS PER RAPHAELEM EGLINUM ICONIUM TIGURINUM IN ACAD. MARPURG. PROFESS. THEOLOG. CUM SUPPLEMENTO RODOLPHI GOCLENII SENIORIS.</titlePart>
	</docTitle>
	<docImprint>
<publisher>EX OFFICINA RODOLPHI HUTWELCKERIE</publisher>
<pubPlace>MARPURGI CATTORUM</pubPlace>
<docDate>ANNO 1609.</docDate>
	</docImprint>
</titlePage>
</front>
<body>

<div1>

<head>NOBILISS. IUVENI FRIDERICO A SALICIBUS GENEROSI VIRI IOANNIS F. RAPHAEL EGLINUS ICONIUS S. D.</head>

	<p>En tibi, Friderice nobilissime, Iordani Bruni Nolani reliquias metaphysicas; reliquias inquam, quia de<title>“Lampade”</title>, quam ille<title>“De Entis descensu”</title>adornabat integram. Stans pede in uno, quantum calamo consequi possis, simul et dictare et cogitare; tam rapido fuit ingenio et tanta vi mentis! Ego vero collectum a me hunc libellum, non magnopere a doctrina Peripateticorum abhorrentem, et utilem et gratum fore studiosis omnibus spero, si qui magistram philosophiae logicam et logicae alumnam philosophiam vel a limine (ut aiunt) salutarint. Nec enim parum momenti ad res investigandas recteque tradendas horum explicatio terminorum attulerit, quandoquidem de rebus omnibus contracta vel aliis modis immutata ratione dici possunt, vel quidditative (ut cum Iordano loquar) vel denominative, affirmative aut negative, vel secundum rem vel secundum similitudinem, in recto denique vel in obliquo. Quo magis certe, cum arbitratu meo premi vel promi possent, ad utilitatem omnium in apertum referre volui. Tibi vero, generose iuvenis, veluti proprios dicandos putavi, non quod tu horum indigeas, sed quod unus optime et intelligas et ames. Nequeo enim ne nunc quidem satis admirari singulare illud acumen ingenii doctrinaeque usum in te tantum, quantum ad literatae nobilitatis exemplum atque facem omnibus praeferendam in alio vix certe memini, non solum in hac tua iuvenili, sed ne quidem multo etiam provectiore aetate. Et multus sane de Iordano sermo, qui nobis apud generosum Dn. patrem tuum superiore autumno fuit, hoc ipsum veluti munus, quasi quodam iure suo, a me flagitare visum est, quod tuo patrocinio literatis hominibus commendaretur. Accipies igitur tanquam abs tui familiaeque tuae generosissimae observantissimo homine debitum officii pignus, quod quidem (cum de meo solvendo non sim) aliunde mutuari licitum esto, ad testificandam in te animi mei voluntatem. Vale. Tiguri. VI. Calend. Mai. MDXCV.</p>
</div1>
<div1>
<head>PRAEMISSA DE ENTE EIUSQUE TUM SYNONYMIS, TUM IN ACTUM ET POTENTIAM DISTINCTIONE, QUAE AUCTOR IN SUMMA TERMINORUM PAULO POST ALLEGAT.</head>

	<p>Ens interdum aequivoce sumitur, quando nomen et ei quod est et ei quod non est commune capitur. Nam cum denominet quidquid per verbum est indicatur, “esse ab” aequivoco entis nomine intelligitur derivare. Dicimus enim tum “mundus est ens”, tum “Chimaera est non ens”, ubi verbum substantivum est in ambabus orationibus extremorum est copulativum. Interdum sumitur univoce, quando secundum propriissimam atque principalissimam significationem usurpatur, et dicitur de iis quae in uno eodemque sunt genere substantiae; accidentia enim non dicuntur entia, sed entium. Aliquando dicitur analogice, ubi tum substantiae, de qua principaliter dicitur, tum accidentibus, de quibus per comparationem ac respectum quendam praedicatur, ut commune quiddam accipitur. Sicut enim sanum primum quidem de animali in eucrasia quadam constituto, mox de parte, medicina, nutrimine, symptomatibus, signis, effectibus; ita ens primo dicitur de substantia, secundo de via ad substantiam, generatione et corruptione, tertio de iis quae substantiae insunt, inhaerent et cum illa consistunt, quantitatis et qualitatis species, quarto de iis quae illi astant, circumstant et quomodolibet apprimuntur, ut relationes, actiones, passiones et reliqua. Quandoque denominative, ut ab entitate vel essentia derivatur. Haec enim secundum modum absoluti, abstracti et denominantis et primitivam, illud vero coniuncti, concreti, denominati et dependentem apprehenditur. Nec raro synonyme, nempe secundum diversa nomina et unam eandemque ferme rationem, atque ita iuxta accidentales quasdam differentias (nunquam enim diversa in eadem coordinatione nomina aliquo pacto significatione non differunt) quinque famosis apud latine philosophantes nominibus eius significatio aequipollet.</p>
<p>Ea igitur, quae enti aequipollent, quinque sunt (unde sex ille transcendentium numerus evulgatus est): “res, aliquid, unum, verum, bonum”. Ista iuxta primam principalemque significationem idem significant quod et ens. Eorum scilicet tum singula tum plura quodlibet cum ente convertuntur, quae secundum propriorem proximioremque significationem distinguuntur. Primo enim ens de principali suo significato actum significat essendi; secundo rem (a qua “reor ratumque” deducitur) magis communiter, nempe tum actum essendi, tum quidditatem ipsam et essentiam; tertio unum significat ens et rem, ut indivisum quiddam (nihil quippe est, nisi sit hoc vel illud et secundum se unum); quarto aliquid significat ens, rem, unum, ut divisum quiddam atque distinctum ab alia quacunque re, uno et ente (aliquid nempe dicitur, quasi aliud quid); quinto verum significat aliquid, ens, rem, unum secundum convenientiam ad intellectum concipientem (verum quippe iuxta propriam istiusmodi rationem definitur, cuius conceptus ei quod est extra conceptum quadrat); sexto bonum dicitur ens, res et caetera secundum talem convenientiam eorum ad voluntatem, qualis est verorum ad intellectum. Bonum vero iuxta communiorem significationem, qua cum ente convertitur et reliquis aequipollet, est quatenus naturaliter significat; idem namque est bonum aurum, verum aurum, quoddam aurum, unum purumque aurum, res quae aurum, ens aurum. Pro quibus sigillatim animadvertendum est ad eam qua synonyma sunt significationem (et) ad eam qua cum ente diversifica capiuntur. Res enim non ab eo quod est reor denominative hic dicitur, sed “ab hoc quod ratio” est seu “ratum” quiddam. Aliquid non capitur adiective, quatenus accidentaliter significat, seu per adiacentis modum, unde aliquis est sol, aliqua est luna, aliquod est astrum, sed significat substantive, prout aliquid est sol, aliquid astrum, aliquid luna. Unum non quatenus numeri principium indivisibilitatemque certam significat et reductive est in praedicamento quantitatis, sed ab individuitate qua singula entium sunt hoc ipsum quod sunt incommunicabiliter. Verum non a logica significatione, quae in complexione quadam accipitur, affirmationem vel negationem consequente vel concomitante, vel etiam iudicium tum sensus tum trium intellectus operationum (conceptionis, verificationis et discursus), sed iuxta transcendentem illam, qua verum dicitur vinum, qua ipsum est et non aliud, purum et non mixtum, similiter et quodcunque aliud in suo ordine, genere atque modo. Bonum non ab ethica, sed a physica communiter dicta significatione, qua quidquid est verum et simplex, hoc vel illud, idem et bonum dicitur, ut ens philosophus, verus philosophus, bonus philosophus. Et haec physice accepta bonitas extenditur ad modos naturae, artis et intentionis et nominis et cuiuscunque alius. Itaque bonitas est duplex: substantialis seu essentialis, atque superveniens; et haec subdividitur in adhuc naturalem, sicut est bona dispositio ad ambulandum, diu vivendum; moralem, qualis est dispositio ad iuvandum alios; fortuitam, sicut bona dicimus opes atque favores astri; et voluntariam, qua bona sunt humana atque divina beneficia.</p>
<p>Ens porro prima divisione secundum actum distinguitur atque potentiam. Omnia quippe quae sunt, imaginantur et dicuntur, aut sunt per effectum, aut per possibilitatem, aut per absolutam quandam conditionem, id est actus et potentiae rationem altiori conditione quadam complectentem, primo modo ut existentia, secundo ut quae esse possunt, tertio ut aeternae causae. Actus dupliciter significat: aut simpliciter et absolute, ut Deus actus dicitur; aut cum relatione ad subiectum, et ita actus est duplex: substantialis videlicet, sicut anima corpori animato et universaliter omnis forma materiae primae; et accidentalis, hicque actus adhuc est duplex: primus videlicet, sicut vita et potentia proxima sentiendi et intelligendi in animali, et secundus, sicut est exercitium, opus vitale, ipsum sentire et ipsum intelligere. Actus iuxta omnes istas significationes sumitur adhuc tripliciter: primo scilicet in effectu, sicut eclipsis lunae eo ipso quo deficit tempore; secundo in virtute causarum et principiorum, sicut eclipsis lunae et oppositio perpetuo esse dicitur; tertio secundum rationem communem et absolutam, sicut dies et nox semper sunt, tum in principiis et causis secundum vicissitudines nunc in isto nunc in illo hemisphaerio, tum in effectu continuo atque perenni, in isto scilicet vel in altero hemisphaerio.</p>
<p>Potentia alia rationalis, alia irrationalis: prima, ut concipiendi, distinguendi, affirmandi, definiendi, discurrendi; secunda alia naturalis, et haec duplex (quaedam secundum primam dispositionem, quae est iuxta secundam speciem qualitatis; quaedam secundum consequentem dispositionem, quae est iuxta primam qualitatis speciem), alia mathematica, ut lineae divisibilitas, circuli tetragonismus. Omnis generis potentia dupliciter adhuc accipitur: uno pacto, ut distinguitur contra actum, ad quem se habet relative; alio, ut distinguitur contra impotentiam vel non potentiam, quibus contrarie vel privative vel contradictorie opponitur. Potentia primo modo quadruplex est: primo entitativa, videlicet qua aliquid potest esse, ut filius ex me quem nondum genui; secundo activa, qua aliquid potest facere, ut mea qua possum generare; tertio passiva, qua aliquid potest pati, moveri, agitari, alterari (et haec est duplex, perfectiva scilicet, sicut potentia qua aliquid se habet ad proprium accidens, ut sensus ad sensibilia, intellectus ad intelligibilia; et destructiva, sicut oculus ad caecitatem, tibia ad claudicationem, palea ad combustionem); quarto receptiva, et haec est quadruplex, prima velut materiae ad formam ut dictum est substantialem, secunda velut subiecti ad accidens, sicuti proxime est distinctum, tertia velut loci ad locatum, quarta velut totius (licet improprius) ad totum. Potentia iuxta modos istos omnes duplex est: prima habitudinalis, scilicet quae est per inclinationem potentis ad possibile vel correspondentiam possibilis ad potens, subiecti ad susceptibile, capacis ad conceptibile; secunda obsequentialis (quam obedientialem appellant latini philosophantes), haecque est duplex: theologica scilicet (ex eorum nempe officina) qua aliquid, quod non est secundum potentiam physicam materiae neque secundum potentiam physicam formae neque secundum activam efficientis naturalis, non repugnat quo minus esse possit per divinam extra vel supra vel etiam contra naturalem facultatem, qualem aiunt potentiam, qua homo physice constitutus vel ficto quodam quod esse potest nutrimento vel extrinseca alia quadam sorte et beneficio valeat perpetuari; et physica altera partim et partim logica, qua hinc quidem in facti realitate, inde vero in veritate conceptionis possibilia dicuntur illa obiecta et illae proportiones, quorum opposita aeque esse possunt et non esse; unde enunciationes possibiles appellamus, quae hinc quidem a necessariis, inde vero ab impossibilibus distinguuntur.</p>
<p>Omnem item potentiam duplicem esse concipi potest altero videlicet horum modorum, definita scilicet et determinata, et indefinita et indeterminata. Determinata adhuc triplex: naturalis, nempe qualis est ignis ad calefaciendum tantum, non ad oppositum; fatalis, qualis est divinae voluntatis super omnia definientis; coactionis, qualis est sagittae et lapidis potentis ferri sursum per impulsionem, et haec quodammodo potentia non repugnantia est. Indefinita vero et indeterminata adhuc duplex: voluntaria nempe, qua non magis determinatus sum ad modo legendum, quam non legendum; et casualis seu fortuita, qua ambulando ita sum potens pede impingere, sicut et non impingere.</p>
<p>Omnis item potentia aut est absoluta ab actu, unde potentes ambulare dicuntur cum non ambulant; aut coniuncta cum actu, unde potentes ambulare dicuntur cum ambulant. In physicis quoque potentia circumeundi in astro est coniuncta cum circuitionis actu perpetuo, potentia vero eiusdem essendi in oriente interdum est coniuncta, ubi certum orientis punctum definimus. Et haec de prima entis divisione sufficienter adducta sunto etc.</p>

<div2>
<head>I. SUBSTANTIA.</head>
<p>Substantia sumitur primo proprie pro eo quod est per se et non in alio, et haec aut est totum, aut pars, aut impartibile: totum ut hic homo, pars ut anima huius hominis vel corpus, impartibile ut Deus vel intelligentia, Daemon, seu anima separata. Secundo substantia sumitur pro eo quod est in genere substantiae, vel directe ut species et genera, vel lateraliter ut differentiae. Tertio propriissime substantia dicitur, secundum Aristotelem, quod est hoc aliquid in eo genere quod definitur non esse in subiecto neque dici de subiecto, ut Socrates. Ultimo dicitur substantia ipsa categoria seu generalissimum, quod distinguitur contra alia generalissima, quantitatem, qualitatem etc. Est et alia substantiae significatio pro essentia rei: primo, ut substantiam, id est essentiam albedinis, nigredinis, scientiae significat (et hoc pacto substantia vagatur per omnia praedicamenta, sicut et definitio describit omnia, et rei uniuscuiusque substantiam dicitur significare); secundo significat rei momentum, finem et praecipuas rei circumstantias, secundum quam significationem consuevimus dicere: substantia nostrae salutis, conservationis, istius vel illius negotii, est haec vel illa.</p>
</div2>
<div2>
<head>II. VERITAS.</head>
<p>Veritas est duplex: primo absoluta, quae convertitur cum entitate, bonitate, unitate, quae neque contracta est neque contrahibilis; secundo contrahibilis, nempe ipsa essentia, qua aliquid verum dicitur, et cuius privatione aliquid dicitur falsum, et negatione non verum. Et hoc pacto dicitur tripliciter: primo simpliciter, ut aliquid est verum, quia est ipsum quod apparet, ut obiectum sensus, vel primae operationis intellectus, ut verus flos, vera conceptio; secundo complexe, ut verum dicitur aliquid quod est sub affirmatione vel negatione; tertio discursive, ut vera dicitur scientia et demonstratio. Potest adiici quarta significatio, qua verum dicitur immutabile et necessarium, unde verum tantum unum et ens a pluribus philosophantibus est appellatum, et omnia mutabilia vanum dicuntur sive vanitas, de quibus neque ad momentum licet tanquam de omnino eisdem loco pronunciare, unde non liceat bis eundem fluvium ingredi et bis eundem hominem dicere. Istis significationibus adde (ni velis ad eas reducere) significationem, qua verum appellatur illud quod purum est, ut verum aurum, ubi nihil est mixtum; item verum quod verax est, ut vera scriptura; item quod ratum est et certum.</p>
</div2>
<div2>
<head>III. BONITAS.</head>
<p>Bonitas primo est duplex, moralis et naturalis. Naturalis quidem, qua aliquid est ut esse debet secundum suum genus vel speciem vel numerum, ut bonum animal, bonus homo, bonus Iudaeus. Moralis, qua aliquid bonum est secundum affectiones intellectus et voluntatis et praxis secundum intellectum et voluntatem, ut bonus dicitur sciens, sapiens, iustus, castus et qui iuste et caste agit.</p>
</div2>
<div2>
<head>IV. UNITAS.</head>
<p>Unitas est praedicatum, quod cum veritate et bonitate participat. Dicitur enim unum, quod est purum, sincerum, simplex, ut unum aurum, quod est verum aurum, et cui non est aliquid unitum coniunctumve. Rursum dicitur unum, quod est principium numeri, et secundum hanc significationem invenitur in genere quantitatis reductive, nempe ut principium illius. Rursum dicitur unum quasi unitum, ut omnes Christiani sunt unum in Christo, id est voto, intentione, concordia. Rursum unum significat idem, ut Deus et Deitas sunt unum, id est idem, quia in eo non differt esse et essentia. Unum vero iuxta has praecipuas significationes distribuitur ad significandum collective, ut acervus unus, seges et sylva una; distributive, ut numerus unus significat omnes species numeri; item seriatim, ut mundus unus significat ordinem multarum rerum in unum conspirantium, quatenus et multi corpus unum dicuntur.</p>
</div2>
<div2>
<head>V. PRINCIPIUM.</head>
<p>Principium dicitur vel a quo, ut efficiens est principium; vel ex quo, ut materia est principium; vel de quo, sicut prooemium est principium orationis; vel unde, sicut punctus est principium unde fluit linea, fons principium fluminis; super quo, sicut radix est principium arboris et fundamentum domus; quo, sicut iactio fundamenti seu effossio est principium quo domum ordimur. Rursum principium est multiplex; est enim principium naturale, sicut natura et quibus natura principiat; est principium artificiale, sicut ars et quibus seu ex quibus ars exorditur, et hoc iuxta species artium distinguitur, sicut in contemplativis principium scientiae est propositio immediata, quae est per se nota.</p>
</div2>
<div2>
<head>VI. CAUSSA.</head>
<p>Caussa differt a principio, quia omnis caussa est principium, non autem omne principium est caussa; terminus enim viae et punctus unde incipit linea, principia sunt viae et principia sunt lineae, sed non sunt caussa. Caussa primo distinguitur in per se et per accidens. Caussa per se est quadruplex famose: materia, forma, efficiens, finis, quibus addidit Plato locum et tempus; et dicuntur caussae ex qua, secundum quam seu cuiusmodi, a qua, propter quam, ubi et quando.</p>
<p>Caussa materialis iuxta diversas materiae significationes est diversa. Est enim materia intelligibilis vel sensibilis, secundum rem vel secundum similitudinem. Item forma alia est idealis, alia exemplaris, quae sunt extra rem vel ante rem. Alia est essentialis vel accidentalis, quae est vel pars rei, vel affectio illius, intus vel circa, ut figura. Alia est a re, sicut forma hominis, quae est in sensu visus vel imaginatione. Efficiens alius est praecipuus, alius est ministerialis, sicut alibi efficientem distinguimus iuxta suas species, ad quod reducitur instrumentum, media, viae, consilia, remotiones impedimentorum. Finis alius mediatus, seu ut organum seu medius, alius est ut extremum seu ultimum; finis medius est digestio respectu ambulationis, finis ultimus est ut sanitas respectu ambulationis et digestionis. Locus sumitur uno modo proprie, prout est species quantitatis; alio modo, ut significat omnem rationem qua aliquid dicitur esse alicubi, et est genus generalissimum quod dicitur ubi. Tempus similiter dupliciter, ut species quantitatis et ut genus generalissimum quod dicitur “quando”. Ad has caussas per se reducitur “fatum, necessitas, destinatio”, quae voluntatem divinam vel naturam immutabilem synonyme significant.</p>
<p>Caussae per accidens sunt voluntas rationalis vel sensitiva et omnis libera, quae versatur circa contingentia et possibilia aliter se habere; item quae non ex directo et secundum se aliquid faciunt, ut medicus est caussa domus, non quatenus medicus, sed quatenus architectus vel aedificator. Item fortuna, quae dicitur caussa eorum, quae accidunt raro et praeter intentionem his quae agunt cum intentione. Item casus, quae est caussa per accidens et raro in his quae agunt praeter intentionem. Casu enim transeuntem lapis decidens oppressit, fortuna sepulchrum effodiens invenit thesaurum. Caussarum aliae sunt directae, aliae indirectae: primo modo, ut nauta est caussa salutis navis sua praesentia; secundo modo, ut nauta est caussa summersionis propter absentiam.</p>
<p>Caussarum item aliae sunt actu, aliae potentia: primo modo, ut illae quae sunt coaeternae vel contemporaneae vel consistentes effectibus, ut materia et forma sunt caussa compositi, et animae assistentia est caussa animalis; secundo modo, ut aedificator est caussa domus, quem domo existente non opus est esse vel adesse. Alii ita distinguunt: caussarum quaedam in fieri, quaedam in facto, id est quaedam rei faciendae adsunt et actioni tantum, quaedam etiam actis, et istae dicuntur caussae essendi et conservandi, si sunt efficientes, ut Deus qui mundum creavit et conservat.</p>
</div2>
<div2>
<head>VII. ELEMENTUM.</head>
<p>Elementum definitur principium, ex quo aliquid est primo materialiter, et in quod ultimo resolvitur. Differt a principio et caussa, quia aliquid potest esse principium ex quo, tamen non elementum, quia elementum est pars rei perpetuo, principium vero non. Item caussa potest esse absoluta ab effectu, sicut quidam efficientes, elementa vero non. Ideo omne elementum est caussa et principium, non e contra. Duae autem sunt conditiones, quae ambae in resolutionis ratione et compositionis fundantur, in primum et ultimum, ex quo et in quod. Ideo maxime videtur habere rationem caussae materialis et partis. Huius generis sunt literae in scriptura, puncta in linea, dictiones in oratione logica, atomi in corporibus compositis, et tandem omne individuum incompositum, quod non dividitur in aliud et in quod omnia resolubilia conquiescunt. Individuum autem hoc aut est secundum quantitatem, sicut unitas in numero, punctus in magnitudine; aut secundum qualitatem, sicut minimus calor, minimus sapor, minimum sensibile; aut secundum substantiam, sicut quod non est divisibile in aliam speciem, sicut aqua simplex, quae non dividitur in alias partes essentiales, licet in partes integrales seu quantitativas dividatur. Et ita dicitur elementum in via physicorum, in via vero logicorum, nempe Peripateticorum, divisibilis est in suam materiam et formam, unde materia intelligitur rationem habere elementi. Elementum quoque duplex est, simpliciter videlicet et in genere. Primo modo elementum est illud, quo nulla ratione est prius; secundo modo, quo nihil est prius in certo ordine; et hoc secundo modo aliquid est elementum respectu unius generis, quod respectu alterius generis est elementatum; respectu unius generis est principium, respectu alterius generis est principiatum, sicut dictio appellatur terminus in logica, quia est in quam ultimo resolvit logicus, ideoque elementum in ordine illo, in foro vero seu ordine grammatico dictio resolvitur in syllabas, syllabae in literas, unde literae relinquuntur elementum, ex quo primo componit et in quod ultimum dividit ille. Sed literae apud geometram, cum sint linearum tractus, adhuc intelliguntur compositae ex punctis, qui sunt minimae partes. Ideo quod grammatico est elementum, geometrae est elementatum. Nunc tandem, quia punctum non licet resolvere per artem ullam in alias partes priores, invenietur ipsum elementum simpliciter esse.</p>
</div2>
<div2>
<head>VIII. MATERIA.</head>
<p>Materia primo duplex est. Prima et absoluta, seu prima simpliciter, quae definitur possibilitas essendi, et hoc pacto est in omnibus rebus dependentibus ab alio, sive aeternae sint sive temporaneae. Qua ratione solus Deus est immaterialis et simplex, nempe actus purus. Secunda contracta et in genere rerum naturalium, et haec in suo ordine duplex adhuc est: prima, quae est subiectum formarum substantialium, quae nunc recipit formam videlicet nutrimenti, nunc seminis, nunc embryonis, nunc hominis; et materia non prima, quae improprie materia dicitur, quae est subiectum formarum accidentalium. Et haec est duplex: alia quae respicit formam propriam et connaturalem, sicut mel est subiectum suae dulcedinis et coloris, imo magis aqua subiectum suae humiditatis; alia quae respicit formam appropriabilem et adventitiam, sicut lignum est subiectum statuae Mercurii, imaginis et formae “Iovis” vel “vasis”. Et hanc differentiam adducit Themistius in “Paraphrasi I. Physic.”, ut materiam appellemus primum subiectum, subiectum vero appellemus compositum respectu accidentium suorum. Materia item distinguitur in ex qua, sicut ex lapidibus fit domus; materia in qua, sicut in marmore fit Mercurius, ubi insculpitur vel pingitur, vel in qua est pictura vel sculptura; materia circa quam est, sicut lignum respectu fabri lignarii, ferrum ferrarii, aurum aurifabri; item mensurabile respectu geometrae, numerabile respectu arithmetici, et omnino omne artis subiectum respectu artificis. Quae proprius appellatur obiectum, quod dicitur materia circa quam, respectu operariorum; dicitur vero materia de qua, respectu considerantium. Ita distinguitur subiectum, quod debet esse sub eodem titulo cum materia, in subiectum compositionis, sicut materia et pars rei; secundo subiectum inhaesionis, sicut compositum cui inhaerent accidentia extrinseca; tertio subiectum inexistentiae, sicut cui inhaerent qualitates intrinsecae, habitus, dispositiones, naturales potentiae vel impotentiae; quarto subiectum praedicationis, sicut homo est subiectum respectu animalis, Socrates respectu hominis; quinto subiectum apprehensionis, ad quod videlicet refertur potentia cognoscitiva vel appetitiva, et hoc proprie dicitur obiectum, sicut color respectu visus, dulce respectu gustus, scientia respectu intellectus, bonum respectu voluntatis et similia, ubi nota differentiam inter subiectum et obiectum. Subiectum enim visus est oculus, auditus est auris; obiectum vero visus est visibile, auditus vero audibile seu sonus; subiectum voluntatis est anima, obiectum vero est bonum seu appetibile; itaque obiectum est in genere subiecti tanquam materia circa quam, differt vero a subiecto, quod est proprie materia in qua.</p>
</div2>
<div2>
<head>IX. QUANTITAS.</head>
<p>Quantitas iuxta omnes res et rerum rationes potest examinari. Est enim quantitas in substantia, sicut comparatio et superlatio qua unum melius digniusve dicitur alio secundum naturam; in qualitate pulchrius et turpius, intensius, remissius; in actione efficacius, inefficacius; et similiter in reliquis omnibus praedicamentis et speciebus eorum atque differentiis quantitatem licet inspicere, unde vulgatum illud: omnia in numero, mensura et momento. Sicut ergo res distingui dicuntur, sicut et numeri, ita et numeros omnia licet appellare, et per consequens quantitatem in omni genere et generis partibus atque circumstantiis possumus considerare. Huius tres sunt primae differentiae: numerus, qui dicitur quantitas discreta, et cuius partes non copulantur ad terminum communem; magnitudo, quae dicitur quantitas continua, cuius partes copulantur ad unum terminum communem; momentum, quod neque discreta neque continua quantitas est, quod etiam indivisibile potest esse et sine partibus. Et hoc momentum est ut in substantia, quo Deus dicitur infinitus, Dii naturae finitae; item in qualitate, quo efficacia et potentia una vel in uno dicitur maior alia vel in alio. Et hoc proprie modo quantitas est in omnibus rebus.</p>
<p>Quantitatis vero continuae species primae dicuntur longitudo, latitudo et profunditas, sub quibus materialiter sunt linea quae prima dimensione constat, superficies quae duabus primis, corpus quod omnibus dimensionibus constat. Non enim possunt esse plures tribus, quia non plures quam tres lineae possunt in eodem puncto ad diametros rectos se intersecare. Linea et superficies dupliciter possunt accipi: uno pacto ut termini et absolutae dimensiones, et hoc pacto sunt in genere quantitatis; alio modo ut partes quaedam et subiecta dimensionum, quae proprie sunt longa et lata, et mensurantur potius quam mensurant, et sic sunt in genere substantiae. Similiter corpus vel est subiectum trium dimensionum, nempe longum, latum et profundum, et ita est in genere substantiae; vel significat ipsas tres dimensiones absolute, et ita est in hoc genere quantitatis. Addunt his speciebus locum et tempus, quae similiter distinguuntur, ut terminant et ut per se capiuntur. Locus enim pro corpore continente significat substantiam, sicut ipsum corpus quatenus lagenam dicimus locum aquae; quatenus vero significat superficiem corporis continentis, cum vulgo Peripateticorum est quoddam accidens in genere quantitatis; quatenus significat spatium, in quo sibi corpora succedunt, ut melius philosophantes definiunt, sic non est substantia, quia non est subiectum, neque accidens, quia non est in subiecto, sed locus. Tempus quoque, ut dicitur mensura motus, accidens quoddam est in genere quantitatis; ut vero est aliquid absolutum a motu et quiete et durationem tantum significat, in nullo subiecto proprio conspicitur et non habet rationem accidentis nisi secundum potentiam. Species quantitatis discretae dicuntur numerus et oratio. Oratio vero alia est mentalis, alia vocalis, alia scripta. Prima magis est in genere qualitatis, quatenus est secundum dispositionem vel habitum in mente; quatenus vero numeratur et profertur distinctis conceptibus iuxta suarum partium distinctionem per certa temporis intervalla, tunc ut mensuratur tempore, et non continuis partibus, sed discretis (ceu discretae sunt dictiones et syllabae) profertur, tum concepta tum dicta est quantitas discreta. Dimensiones quoque characterum, quibus distinguuntur dictiones a dictionibus et syllabae a syllabis non in una continuitate positis, faciunt etiam scriptam orationem esse quantitatem discretam. Numerus quadruplex est: primo res, ut dictum est, quod omnis species per se numerus quidam est, sicut quadam differentia et termino definitur; secundo mens seu ratio, qua numeramus vel metimur; tertio ipsum quod numeratur, vel numerus hominum vel boum; quarto ipsa species quantitatis, ut denarium, quinarium, senarium.</p>
<p>Quantitatis differentiae primae sunt finitum et infinitum, ubi animadvertendum est infinitum dici secundum plures species, ut magnitudine seu dimensione, multitudine seu numero, virtute seu efficacia, momento seu essentia. Infinitum item dicitur dupliciter: uno pacto quasi indefinitum, sicut infinitum dicimus numerum rerum quae non possunt numerari, etiamsi non sint innumerae, sicut etiam Arithmetici supponunt dicentes: sit numerus infinitus, id est quantuslibet, et geometrae: sit linea infinita, id est quantalibet et in qua quotcunque et quotlibet possis accipere partes, ubi perperam intelligerent infinitam, id est simpliciter et sine fine, cuius nullus est usus et quam nullam esse autumant. Infinitum rursum duplex est: uno pacto incompletum, ut distinguitur contra finem qui est perfectio, dicitur infinitum quasi non finitum, non consummatum completumve; finitum vero quasi completum, ut finitum dicimus librum vel domum, quae omnibus suis numeris et partibus constat. Rursum infinitum sumitur dupliciter: negative, secundum quam rationem Deum dicimus infinitum, quia finit omnia et nihil finit ipsum, continet omnia et nihil continet ipsum, et non est aptum finiri; alio pacto sumitur privative, sicut infinitum dicitur quod requirit finem quem non habet. Primo modo dicitur infinitum quasi sine fine, secundo infinitum quasi carens fine.</p>
</div2>
<div2>
<head>X. QUALITAS.</head>
<p>Qualitas primo sumitur dupliciter: vel ut significat quidlibet praeter substantiam, secundum quam significationem Aristoteles in capite “De substantia” dicit omnia significare aut substantiam aut quale quid, id est modum et conditionem quae est circa substantiam vel in substantia; secundo distinguitur secundum arctiorem significationem in latitudine praedicamenti unius, et ita definitur qualitas esse secundum quam quales esse dicimur, sicut quantitas est secundum quam quanti, actio secundum quam agentes. Et huius quatuor adducuntur species. Prima est habitus vel dispositio, nempe affectio quaedam interior vel exterior, quae levius vel gravius, fortius vel lentius, separabilius vel inseparabilius, perfectius vel imperfectius, brevius vel diuturnius haeret subiecto, ubi dispositio via est ad habitum. Omnis item habitus nomine dispositionis insignitur, non e contra; per habitum enim affecti vel dispositi esse dicimur, non autem e contra per dispositionem habituati, sed habiles. Secunda species est naturalis potentia vel impotentia, nempe qualitas, qua naturaliter ad aliquid agendum vel ferendum sumus idonei; et dicitur naturalis potentia, qua facile agimus, movemus, et difficile patimur et movemur, sicut incolumitas, nervorum fortitudo, agilitas, pugillaris facultas. Naturalis impotentia e contra est qualitas, qua naturaliter seu ex principiis naturalibus sumus affecti ad facile patiendum et difficile agendum et movendum, sicut imbecillitas, valetudinarietas, debilitas, lassitas et similia, quae a nativitate et a complexione connata sortiti sumus. Ad hoc genus referuntur hebetudo, crassitudo ingenii, indocilitas, sicut ad contrarium, acumen, strenuitas, alacritas. Tertia species qualitatis est passio et passibilis qualitas, ubi passibilis dicitur omnis affectio, quae est secundum sensum vel a sensu, sicut tristitia, pallor item qui ex tristitia proficiscitur, verecundia et rubedo quae ex verecundia, similiter et omnes affectiones, quae ex sensus turbatione vel laesione proveniunt. Ad hoc genus referunt dulcedinem, amaritudinem, austeritatem, quae passionem caussant; item invidiam, formidinem, spem et similia, quae a sensu et secundum sensum fiunt. Passibiles qualitates dicuntur dupliciter: vel quia sensum faciunt et movent, ut fulgur, lux, strepitus, rumor; vel quia a sensus motione fiunt, ut surditas ex multo strepitu, disgregatio visus ex multa luce. Passiones vero dicuntur, quae non secundum sensum fiunt, et huiusmodi affectiones, quae communiter in his quae sentiunt et quae non sentiunt inveniuntur. Quarta species seu differentia est sicut forma et circumstans figura: forma quidem, qua aliquid dicitur pulchrum, turpe, humanum, leoninum; figura, qua dicitur quadrangulum, triangulum, pyramidale etc., licet interdum istae significationes confundantur. Forma autem est duplex: intrinseca, et hoc pacto, ut est facile vel difficile mobilis, pertinet ad primam speciem qualitatis, et est forma superveniens composito; si vero est forma intrinseca constituens compositum, quae videlicet immediate inhaeret materiae, tunc est in genere substantiae, quandoquidem substantia triplex est, quaedam ut materia, quaedam ut forma, quaedam ut compositum. Forma autem mediate adveniens materiae, id est quae consequitur formam substantialem, rursum vel est a natura, id est concomitans formam substantialem (et tunc vel est consequens illam necessario, cum appellatur proprium seu proprietas, si soli speciei convenit; vel concomitatur formam substantialem contingenter, cum potentia ad agendum vel patiendum aut impotentia ad utrumque, et tunc appellatur naturalis potentia vel impotentia, nempe in secunda specie qualitatis); vel consequitur naturam, nempe usu, studio et exercitatione superadvenit, et tunc vel leviter inhaeret et mobiliter et habet nomen dispositionis, vel graviter et stabiliter et habet nomen habitus; et ad hoc genus referuntur artes, scientiae et omnes habitus, qui sunt secundum sensum et intellectum; item virtutes et vitia et omnes habitus, qui sunt secundum voluntatem sensitivam, ut irascibilitas, vel rationalem. Succedunt formae extrinsecae seu exteriores, quae sunt in superficie compositi et referuntur ad sensum visus, tanquam obiecta ad propriam potentiam; et istae constituunt quartam speciem qualitatis, non per conditionem albi et nigri et aliarum differentiarum, quae sunt inter haec extrema, sed per conditionem recti et curvi et alias differentias, quae sunt secundum figuram et formam, ut dictum est, exteriores.</p>
</div2>
<div2>
<head>XI. POTENTIA.</head>
<p>Potentiam superius distinximus, ubi ens distinguebamus et in propria significata distribuebamus atque suae analogiae modos, quando potentiam in activam et passivam; nunc vero iuxta reliqua praedicata, ut aliquid habeat proprium in hac secunda pertractatione, deducentes eundem terminum, dicimus potentiam aliam esse ad substantiam seu substantialem, sicut materiae primae ad susceptionem formae, vel sicut embryonis ab susceptionem formae animalis; alia est ad accidens seu accidentalis. Et haec est aut in subiecto, ut est potentia maioris magnitudinis, seu adolescendi et nutriendi et generandi sibi simile in compositis naturalibus et viventibus; aut est circa subiectum, sicut potentia ad agendum, movendum, aedificandum, ad generandum, dominandum, dandum, accipiendum, sedendum et standum, iuxta omnium praedicamentorum genera; quandoquidem, ut supra dictum est, omnia genera dividuntur secundum potentiam et actum, et idcirco actus et potentia sunt differentiae entis ultra hoc quod nunc sumuntur ut species praedicamentorum. Et haec potentia distinguitur in absolutam seu naturalem, qua aliquid agit quantum potest, sicut omnia naturalia agunt secundum omnes numeros suae possibilitatis, ut ignis urit quantum potest, lapis ponderat quantum potest, nix quantum potest frigefacit; alia est potentia ordinata seu limitata, qua aliqua non agunt quantum possunt, sed quantum volunt, et huiusmodi sunt potentia ex actu voluntatis et arbitrii, quae pro modulo propositi finis et capacitatis subiecti limitant potentiae actum intensius vel remissius expendendo, sicut faber ferrarius non percutit ferrum totis viribus perpetuo.</p>
</div2>
<div2>
<head>XII. ACTUS.</head>
<p>Actus dupliciter sumitur: uno pacto relative seu respective, nempe ut distinguitur contra potentiam, et ita (sicut relationem natura exigit) eodem pacto dividitur sicut et potentia, et tot modis dicitur quot modis et potentia; alio modo sumitur actus absolute, et ita distinctus est supra in primum et secundum. Rursum actus hoc pacto absolute sumptus distinguitur vulgo in physicum, metaphysicum et mathematicum, sicut et potentia. Actus physicus est qui circa materiam vel in materia est, qui limitatur iuxta potentiae limitationem, unde nulla dicitur potentia cuius nullus est actus. Actus vero metaphysicus est idem quod potentia, quia in aeternis idem est esse et posse, sicut Deum actu intelligere et potentia intelligere est idem, quia haec duo non sunt relativa, sed sunt synonyma potius, et distinguuntur non ex parte rei, sed nostri conceptus. Actus vero mathematicus universaliter dictus, etsi pendeat a potentia, non tamen illi perpetuo respondet; ponitur enim vulgo potentia mathematica sine suo actu, sicut linea est potentia, id est divisibilis, infinitae partes, id est in infinitas partes, etsi nunquam veniat divisa. Ad hoc genus refertur potentia logica, sicut phoenix est praedicabile de pluribus apud eos, tellus praedicabile est de pluribus, sol, luna, quia sunt tot species; non tamen praedicantur. Absurdum enim inquiunt esse potentiam sine actu physicam vel metaphysicam; minime vero absurda est potentia logica vel mathematica universaliter dicta.</p>
</div2>
<div2>
<head>XIII. PERFECTIO.</head>
<p>Perfectum dicitur dupliciter: uno pacto communiter quasi perfecte factum, et ita non dicitur nisi in his quae fiunt (neque enim dicuntur perfecta, quae non sunt facta, unde perfectum dicitur quasi denominative a verbo facio); proprius vero perfectum dicitur primitive, id est non per supini modum significat, sed est nomen per se, non a verbo desumptum, sed potius a quo verbum desumi possit, unde perficere quasi ad perfecti similitudinem facere, unde “perficio” verbum est a perfecto, non autem perfectum a “perficio” verbo. Perfectum vero primitive dupliciter sumitur: uno pacto simpliciter, ut nihil est perfectum nisi Deus, qui est omnia et cui nihil simpliciter deest; alio pacto dicitur perfectum in suo genere, et hoc pacto omnia possunt dici perfecta et valde bona, prout constant numeris suae speciei communicantibus, sicut perfectus serpens, latro etc. Et Cato est perfectus, id est perfecte probus, quia habet omnem probitatem, cuius capax esse potest ingenium humanum, vel secundum illam complexionem.</p>
</div2>
<div2>
<head>XIV. COGNITIO.</head>
<p>Cognitio vulgo secundum multas significationes accipitur. Interdum enim significat velle vel amare, unde eos nescire dicimus vel non nosse, quos non amamus. Interdum etiam cognitio significat appulsum rei, ut sol dicitur cognoscere occidentem. Proprie vero cognitio sumitur pro potentia apprehensiva obiectorum cognoscibilium, et haec est secundum plures species. Est enim cognitio sensitiva, et haec duplex: exterior illa quintuplex et interior, et haec est quadruplex, iuxta quatuor species, quae sunt: sensus communis, cuius est recipere et unire et comparare sensum unum externum cum altero; phantasia, cuius est componere et dividere species sensibiles, ut facere Centaurum, Chimaeram, Sirenem et montem aureum et his similia; tertia cogitativa, quae de specie sensibili apprehendit aliquid insensibile, ut viso serpente homo apprehendit inimicitiam formidinem mortis, et ovis viso lupo formidinem mortis et inimicitiam apprehendit naturaliter, quae potentia in brutis dicitur aestimativa. Sequitur memoria, quae est potentia retentiva seu conservativa earum specierum, quas sensus interiores vel exteriores apprehenderunt. Sequitur ratio, quae propria est homini, nempe potentia, qua ex his quae sensu sunt apprehensa et retenta aliquid ulterius insensibile seu supra sensus infertur et concluditur, ut ex particularibus infertur universale, et ex quibusdam antecedentibus quaedam consequentia; et haec cognitio dicitur discursus, quasi decursus, quatenus intellectus ex uno noto decurrit ad aliud noscendum, item argumentatio, quasi mentem arguens actio. Subinde sequitur intellectus, qui ea quae ratio discurrendo et argumentando et, ut proprie dicam, ratiocinando et decurrendo concipit, ipse simplici quodam intuitu recipit et habet, sicut in aureo est pretium multorum nummorum, moneta in multis individuis dispersa in uno excellentius, preciosius et perfectius implicata est seu contenta; et dicitur intellectio, quasi interna lectio, atque si speculum vivum quoddam sit, tum videns, tum in se ipso habens visibilia, quibus obiicitur vel quae illi obiiciuntur; et hic est finis ratiocinii, sicut possessio est finis inquisitionis et inventionis. Sequitur mens superior intellectu et omni cognitione, quae simplici intuitu absque ullo discursu praecedente vel concomitante vel numero vel distractione omnia comprehendit et proportionatur speculo tum vivo tum pleno, quod idem est lux, speculum et omnes figurae, quas sine distractione videat et sine temporali seu vicissitudinali successione, sicut si caput totus esset oculus, et undique visus uno actu videret superiora, inferiora, anteriora et posteriora, et, cum sit individuum, interiora et exteriora. Sicut et mens divina uno actu simplicissimo in se contemplatur omnia simul sine successione, id est absque differentia praeteriti, praesentis et futuri; omnia quippe illi sunt praesentia, et nihil cognoscit per peregrinam, sed per propriam speciem omnia; non enim cognoscit animal rationale a figura externa, neque bonum ab effectu, neque lucem ab irradiatione et splendore, neque ignem a caliditate et calore, sed omnia in sua substantia.</p>
<p>Cognitionum alia est particularis, qualis est omnis cognitio sensitiva; alia est universalis, qualis est rationalis et omnis intellectiva. Rursum alia est intuitiva, id est quae rem praesentem in se ipsa respicit, ut est sensus circa praesens obiectum, mens circa se ipsam, intellectus circa proprium obiectum, sicut oculus circa solem; alia est abstractiva, sicut imaginatio de rebus absentibus, et cognitio omnis de re non per se ipsam et speciem in ipsa, sed per aliud vel per speciem ab ipsa promanantem. Rursum cognitio alia est attactiva, alia apprehensiva, alia comprehensiva: prima, qua rem ex superficie vel externis cognoscimus, quasi ipsam rem tangentes (tactus enim est quo extremo extremum adhaeret, altero in alterutrum non profundante); secunda, qua cognitio adaequat cognitum vel etiam adaequatur a cognito, sicut visibile adaequat visivam potentiam et adaequatur a visiva potentia (non enim plus possumus videre quam possit videri a nobis, et e converso); comprehensiva cognitio est, qua potentia cognoscitiva excedit cognoscibile, sicut est sensus respectu visibilis; plus enim comprehendit et ad plura se extendit sensus quam visibile. Ubi vero passive comprehensio est ex parte subiecti, ut scilicet cognoscibile excedat cognitionem, sicut lux excellens visum, ibi dicimus cognitionem esse attactivam iuxta primum membrum huius divisionis.</p>
<p>Rursum cognitionum alia est organica seu instrumentalis, alia est principalis. Organica alia est ad praxim, alia vero ad theoriam. Practica alia versatur circa corpus nutriendum, medicandum, ornandum, locandum et defendendum, quarum organicae sunt constitutivae generalium instrumentorum, sicut est malleus, culter, tenaculae vel forfices. Theorica organica alia sunt ad verba et voces regulandas, ut grammatica, rhetorica, poetica; alia etiam ad conceptus, ut logica proprie dicta. Et haec organa ita se habent ad scientias speculativas, sicut praedicta ad arteis mechanicas; et sicut mechanici ante sua opera parant haec instrumenta, ita et contemplativis logica universaliter dicta ad omnium methodorum principia viam sternens et habens est praecapienda; quia impossibile est simul quaerere scientiam et modum sciendi. Principalium vero cognitionum contemplativarum (hic enim mechanicas praetermittimus), quae omnes ad animi seu hominis interioris perfectionem conducunt et iuxta tres potentias animae rationalis in tres classes distribuuntur. Quaedam enim regulant intellectum, quaedam voluntatem, quaedam memoriam. Regulativae intellectus sunt tres, physica, mathematica et metaphysica: prima quae considerat de rebus materialibus concernendo materiam, secunda de rebus materialibus abstrahendo a materia, tertia de rebus immaterialibus. Regulativae voluntatis sunt praecipuae scientiae morales, quae in tres species distribuuntur: in ethicam, quibus regulamur in nobismetipsis, et ordinamur ad omnia tum secundum externa, tum secundum interna; oeconomica, qua nostros nobis finitimos sanguine et habitatione coniunctos moderamur; politica seu civilis, qua rempublicam magnam sive parvam administrando regulate et canonice vel regulamur vel regulare docemus vel ut sit regulanda cognoscimus. His membris, si lubet, addatur quartum, puta de regulativis tum actionis tum voluntatis, ut sunt leges et legum cognitio, quae est quadruplex: naturalis, quae est omnium natura constitutorum, vel saltem omnis animantium generis, qualis est ut se corpusque suum tueantur; gentium, quae est communis omnibus hominibus; civilis, quae est communis toti uni imperio vel reipublicae; divina, quae communis est illis quibus est revelata.</p>
</div2>
<div2>
<head>XV. VOLUNTAS.</head>
<p>Voluntas duplex est, naturalis et rationalis communiter dicta. Voluntas naturalis est appulsus cuiusque rei secundum suam naturam, sicut ignis ad suam sphaeram, aquae ad oceanum suum, et omnium ad suam sphaeram et locum suae conservationis. Sic lapis dicitur appetere deorsum, planta appetere solem. Voluntas vero rationalis seu sensitiva vel intellectiva est quae praevio aliquo sensu, ratione vel intellectu consequitur, unde valet nihil appeti nisi cognitum. Voluntas rursum alia regulata, alia irregulata. Regulata est quae ratione vel intellectu duce incedit, irregulata quae furore, impeto vel instigatione consequitur agente. Regulata duplex est, antecedens vel consequens. Voluntas antecedens est, quae primarie et per se aliquid fiendum definit; consequens vero, quae ex aliquo facto vel successu definitur. Primo modo voluntas legislatoris et principis est ordinatione et exequutione iustitiae totum populum conservare, secundo propter successus et praevaricationes aliquos perdere. Primum genus voluntatis, quod est generale, indicatorium, edictorium, proprius a nobis appellatur voluntas signi, quae non definit magis ad amorem istius vel illius; secundum genus appellatur beneplaciti.</p>
</div2>
<div2>
<head>XVI. RELATIO.</head>
<p>Relatio alia est aequiparantiae seu aequalitatis, alia inaequalitatis. Prima est inter paria, sicut amici cum amico, socii cum consocio, paris cum compare et fratris cum confratre. Inaequalitatis vero relativa sunt, vel ut superiorum ad inferiora, ut domini ad servum, magistri ad discipulum, patris ad filium; vel ut inferiorum ad superiora, ut minoris ad maius, dimidii ad totum, pauci ad multum.</p>
<p>Rursum relativa alia dicunt habitudinem naturalem et rationalem, sicut relationem dicuntur habere locata ad suum locum, partes ad suum totum, rursus privationes ad suos habitus, contraria ad contraria, sicut nigrum dicit relationem contrarietatis ad album, lux ad tenebras. Ita enim in conceptu contrarii est contrarium interdum, sicut in unius relativi conceptu alterum. Quaedam sunt relativa secundum relationem tantum et non secundum rem, sicut dextrum et sinistrum; eadem enim columna, quae mihi est dextra, me verso fit sinistra; unde haec relatio non est ex natura rei, sed ex positione.</p>
<p>Relativorum iterum alia sunt secundum dici seu secundum dictionem, alia secundum esse seu naturam. Primo modo relativa sunt, quae ex principali significato notant rem alius praedicamenti, sicut scientia ex primo significato notat habitum quendam, qui est in prima specie qualitatis, mox significat relationem quatenus refertur ad scibile. Similiter potentia est species qualitatis ex primo significato; ut vero mox, refertur ad possibile, vel potens est in praedicamento relationis. Relativa secundum esse sunt, quae ex principali significato et primo significant relationem, sicut dominus et servus, maius et minus principaliter significant habitudinem ad aliud; secunda vero quadam consideratione significant rem alterius praedicamenti. Consequitur enim ut dominus significet substantiam, seu animal seu hominem, vel angelum seu Deum, et maius vel minus significet quantitatem fundamentaliter.</p>
<p>Relativorum alia sunt secundum substantiam, ut pater et filius; alia secundum quantitatem, ut maius et minus; alia secundum qualitatem, ut intensius et remissius; alia secundum locum, ut sursum deorsum; secundum tempus, ut diutius et citius; secundum actionem, ut movens et mobile; secundum situm, ut sessio et sedens; secundum habere, ut vestis et vestitum, annulus et annulatum. Itaque in omni praedicamento, etiam in his quae sunt circa praedicamenta vel ante vel post, sunt res quae referuntur, id est relationis fundamenta.</p>
<p>Circa relativa tandem est notandum, quod nihil est dicibile vel considerabile, quod relationis non possit esse fundamentum. Omne enim consideratur vel in quantum est ipsum et in se, vel in quantum aliquid est ad ipsum vel ipsum ad aliud.</p>
</div2>
<div2>
<head>XVII. ACTIO.</head>
<p>Actio alia est materialis, id est circa materiam, sicut est artis, et haec proprie dicitur factio. Alia est immaterialis, quae proprie dicitur actio; et haec alia est immanens, nempe quae est et terminatur in ipso agente, sicut intelligere, considerare, dubitare; alia est transiens, quae ab uno termino producitur in alium, sicut praecipitare, fodere, docere, ostendere.</p>
<p>Agens alius est principalis, et hic est duplex: aut praecipiens, aut exequens. Primus est sicut architectus, secundus est sicut domifactor. Accessorius seu non principalis est sicut servi istorum et ministri, nempe qui materiam suggerunt et operanti exporrigunt. Alii dicuntur agentes per circumstantiam, sicut in facinoribus consentientes et qui, cum possunt et debent impedire, non impediunt. Alia dicuntur efficientia organica seu instrumentaliter efficientia, nempe improprie, ut crux dicitur salus Christianorum, et gladius dicitur interfecisse hominem. Agentium ergo alii sunt quod, alii quo. Actionum aliae sunt perfectae seu perfectionem significant, aliae tendunt ad perfectionem. Primi generis est, sicut movere astri, illuminare solis, in qua actione consistit perfectio, qua quiescente sequitur imperfectio vel destructio. Similiter et omnis actio, quae est secundum voluptatem; omnis enim voluptas est in motu et transitu quodam, ut patet in cibo et potu, musica et similibus. Quae vero tendunt ad perfectionem, appellantur actiones imperfectae, sicut aedificatio quae tendit ad aedificium. Vel actionum aliae sunt finis, sicut enumeratae voluptariae; aliae sunt ad finem, sicut ambulatio seu peregrinatio, quae est ad habitationem et quietem.</p>
</div2>
<div2>
<head>XVIII. PASSIO.</head>
<p>Passio sumitur primo grammatice, iuxta rationem qua secundum vocem passivum dicitur verbum vel nomen; unde grammatici “amare” appellant verbum activum, “amari” vero passivum, cum secundum rei veritatem “amari” sit pati et moveri, “amare” sit agere et movere.</p>
<p>Passio rursum significat omnem receptionem, unde passiones appellantur omnia accidentia et quaecunque aliquo pacto afficiunt subiectum, unde quicquid non est substantia dicitur passio illius, secundum quem modum Aristoteles dicit “I. Perihermenias” voces esse signa earum passionum quae sunt in mente.</p>
<p>Tertio passio dicitur omne illud quod afficit sensum vel intellectum, sive corruptivum sit sive perfectivum, sive bene sive male afficiens, unde passiones sunt laetitiae, tristitia, amores, odia, spes, desperatio etc.</p>
<p>Ultimo passio dicitur vulgari et frequentiori significatione, quae cum destructione vel alteratione subiecti incommoda, nempe contra illius appetitum, evenit, ut uri, affligi, torqueri, tristari, dolere et similia.</p>
<p>Passio rursum dupliciter accipitur: uno pacto absolute, et sic est in genere qualitatis, nempe iuxta rationem qua aliquod afficit subiectum, tanquam forma et accidens illius; alio pacto relative, ut est actus patientis ab agente, contra quam distinguitur actio quae est actus agentis in patiente, et hoc pacto est in alio praedicamento proprio.</p>
</div2>
<div2>
<head>XIX. DARE ET XX. ACCIPERE.</head>
<p>Dare et accipere quoddam est secundum interiores facultates, quoddam secundum exteriores. Unde dona et accepta quaedam sunt intrinseca, quaedam extrinseca. Intrinseca sunt, sicut virtutes, vitia, scientiae, consilia; extrinseca sunt, sicut bona et mala, honores, fortunae et similia his, quae sunt circa corpus. Eorum quae dantur et accipiuntur quaedam dantur transitive, sicut quando datur ager, domus, uxor et similia; quaedam dantur intransitive, sicut scientia, lux et similia. Postea dare quaedam dicuntur proprie, quaedam metaphorice secundum similitudinem, sicut venenum dicitur dare mortem, lux dare laetitiam; ad quod genus reducuntur ea quae dant quod non habent, quae effundunt in alios quod non habent in se ipsis, sicut ignis dat uri, ipse tamen non uritur, frigus condensat aquam, ipsum tamen non condensatur, scintilla accendit magnum ignem, ipsa tamen non est magna, monstrum infert terrorem aliis, quem in se non habet. Unde indiscreta est illa loquutio vulgata ‘nemo dat quod non habet’. Species eorum quae dantur sunt iuxta numerum generum, similiter eorum qui dant et eorum qui accipiunt et quae accipiuntur. Quaedam enim dant esse, quaedam veritatem, quaedam bonitatem, quaedam principium et principiationem etc.</p>
</div2>
<div2>
<head>XXI. HABERE.</head>
<p>Habere dicitur dupliciter: uno modo per modum absoluti, alio modo per modum respectivi, et hoc etiam vagatur per praedicamenta, sicut proxime dictum est de dare et accipere; omnis enim natura dependens illud idem habet quod ab alio accepit, et illud accepit quod ab alio datum est. Sed ut Aristotelicam divisionem habendi prosequamur, quaedam habentur substantialiter, sicut homo habet esse substantialiter; quaedam essentialiter, sicut homo habet humanitatem et illud quod per propriam definitionem significatur et ipsam definitionem essentialem; quaedam integraliter, ut homo habet animam et corpus, et quodlibet totum habet suas partes; quaedam potentialiter, ut homo habet intellectum, voluntatem, sensum, rationem; quaedam habitualiter, sicut homo habet scientias et artes quas didicit; quaedam ex natura; quaedam ex inspiratione; quaedam ex acquisitione; quaedam inexistenter, sicut magnitudinem, talem complexionem; quaedam inhaerenter, sicut talem colorem, talem figuram; quaedam habentur contigua corpori, sicut annulus, vestis, calceus; quaedam vicina, sicut domus; quaedam circumstantia, sicut praedium, ager, hortus; quaedam magis extranee, sicut servus, uxor. Unde sunt denominationes ex ipso praedicamento habere, secundum quod dicitur annulatus, calceatus, dives, uxoratus et similia.</p>
</div2>
<div2>
<head>XXII. MEDIUM.</head>
<p>Medium dicitur multipliciter. Primo enim significat omne illud, quod non est primum neque ultimum, sed mediae naturae et entia appellantur, praeter primum actum et ultimum, primam et ultimam potentiam, illud nempe quod est in supremo gradu scalae naturae et infimo. Mox medium dicitur in unoquoque genere, quod non est supremum neque infimum, id est neque universalissimum neque particulare seu individuum. Rursum medium definitur, quodcunque oportet prius transire quam veniat ad extremum; vel per quod ad extremum pervenimus vel tanquam per viam vel tanquam per ductorem; vel per quod contraria cohabitant, sicut anima quae est incorporea habitat cum corpore mediante natura media quae est spiritus, et spiritus haeret materiae crassiori, nempe carni, per sanguinem. Proportionaliter est in his quae contrariantur secundum voluntatem, finem et institutum, quae conveniunt per intercessorem et mediatorem; item inter agentem et id quod fit, seu terminum actionis vel subiectum, mediat ipsa actio seu fluxus quidam, sicut inter dicentem et dictum mediat verbum, inter creatorem et creaturam mediat verbum per quod omnia facta sunt.</p>
<p>Medium est duplex: quoddam per participationem utriusque extremi, sicut tepidum est medium inter calidum et frigidum, participans de utroque; quoddam vero est per exclusionem utriusque extremi, sicut punctum est medium inter duas lineas, quod neutrius est participativum; non enim habet esse lineae neque ab hac neque ab altera, sicut inter dextrum et sinistrum. Rursum medium est duplex: quoddam punctuale, quoddam vero dimensionale. Medium punctuale est illud quod aequaliter distat ab extremis, sive geometrice sive arithmetice concipiatur; medium vero dimensionale est quicquid accipiatur quod non sit primum neque ultimum, sicut inter unum et decem media sunt duo, tria, quatuor, novem etc., punctuale vero me dium est quod intercedit inter quinque et sex.</p>
</div2>
<div2>
<head>XXIII. INSTRUMENTUM.</head>
<p>Instrumenta distinguuntur sicut et efficientes et actiones. Efficientium enim substantialium, id est qui immutant substantiam et naturam, instrumenta sunt naturalia; qui vero efficientes versantur circa materiam, sicut artifices, instrumenta etiam habent externa sensibilia; qui versantur circa ea quae sunt inter artificialia et naturalia, habent etiam media instrumenta, sicut vox est instrumentum, qua docens infundit disciplinam in addiscentem. Sunt quidam efficientes, qui pro dignitate non tanquam instrumento, sed tanquam medio dicuntur agere; et per hoc differt instrumentum a medio, quia omne medium quodammodo est instrumentum, praeterquam si loquamur de medio copulativo, sicut est via et terminus quidam motus, sed loquimur de medio quo agens agit, sicut minister, legatus, quod idem dici potest instrumentum illius. Sed si ampliorem habeat dignitatem et nobilitatem, et propius accedat ad conditionem eius, qui principaliter operatur vel mittit, non dicitur instrumentum, sed medium. Medium quoque distinguitur quoddam quod est separativum extremorum, sicut Scyllae fluxus seu vorago distinguit Siciliam ab Italia; quoddam vero est copulativum extremorum, sicut pons copulat duas ripas fluminis, clavus medians inter duas tabulas. Ita proportionaliter in aliis rebus, sicut species intelligibilis copulat intellectum cum re intellecta seu cum obiecto intelligibili, et aer est medium inter rem visibilem et visum distinctivum, quia nisi mediaret aer, impossibile esset apprehensionem fieri. Inter sensibile enim positum supra sensum non sentitur.</p>
</div2>
<div2>
<head>XXIV. FINIS.</head>
<p>Finis alius quidem est privativus, sicut mors, desolatio; alius positivus, sicut complementum, consummatio, qua dicimus domum esse finitam, id est completam; alius perfectivus, sicut finis intentionis, ad quem scilicet operationes et res ordinantur. Et hic finis est duplex: medius scilicet in quo non contingit quiescere, et ultimus in quo contingit quiescere. Et hic ultimus finis duplex est: in genere, sicut est ultimus finis, ultra quem non licet aliquid appetere pro statu humano, et definitur finis quem ultimo quaedam perquirunt; et ultimus simpliciter, qui definitur quem omnia perquirunt. Ultimus in genere finis iuxta rerum genera multiplicatur, finis vero ultimus simpliciter est unum, ut unum est bonum simpliciter et absolutum.</p>
</div2>
<div2>
<head>XXV. CONTRARIETAS.</head>
<p>Contrarietas dupliciter sumitur. Communissime primo, nempe pro omni oppositione, quae est in quolibet genere. In omni quippe genere (ut notat Aristoteles) est una prima contrarietas, sicut non est genus quod per contrarias differentias non migret in species; quo pacto corporeum et incorporeum, sensibile et insensibile et alia multa in genere substantiae sunt contraria, continuum et discretum in genere quantitatis etc.</p>
<p>Secundo communiter contraria dicuntur, quae se invicem tollunt ab eodem subiecto, sive intelligibili sive sensibili, sicut contraria sunt divisibile et indivisibile, quae sunt circa numerum et magnitudinem, quae sunt circa subiectum idem genus et eandem materiam communem, sicut par et impar circa numerum, non autem circa eandem materiam propriam, nempe eandem speciem, quia numeri species, quae est subiectum paritatis, ut tetras, decas, non potest esse eadem subiectum imparitatis.</p>
<p>Tertio proprie contraria dicuntur, quae sunt circa idem subiectum proprium, unde se mutuo expellunt, ubi se simul non compatiuntur, ut album et nigrum in superficie eadem, triste et hilare in eodem simul spiritu seu animo.</p>
<p>Primo modo contrarietas est in omni genere, ut dictum est; secundo in quibusdam; tertio in uno praecise, ut in genere qualitatis. Omnis enim contrarietas propriissime dicta secundum qualitatem est.</p>
<p>Contrariorum alia sunt in eodem genere, sicut album et nigrum in genere qualitatis; alia in diversis generibus, vel etiam diversa genera. In diversis quidem generibus, ut dicit Aristoteles aeternum et corruptibile differre plus quam genere; diversa genera, ut sunt bonum et malum. Contrariorum alia sunt definita ad unum, ut ubi unum uni est contrarium, sicut calidum frigido, turpe pulchro. Alia vero non sunt definita ad unum, ut ubi uni plura sunt contraria, sicut generaliter virtuti est contrarium vitium tantum, vitio vero virtus est contraria et alterum vitium; liberalitati enim contraria est avaritia tantum, avaritiae vero contraria est tum liberalitas tum prodigalitas, non sub nomine et ratione propria, sed sub nomine et ratione communi virtutis et vitii.</p>
<p>Contrariorum rursum alia sunt mediata, nempe quorum non est necessarium alterum esse in subiecto, sicut in superficie colorabili non est necessarium esse vel album vel nigrum (sunt enim inter duo haec contraria media); alia vero sunt contraria immediata, ut in linea, in qua oportet esse rectum vel curvum necessario. Eorum contrariorum, quae mediata dicuntur, quaedam proprie dicuntur habere, medium neutrum, quaedam vero propius medium commune. Neutrum dicimus, quod utrumque terminorum excludit, commune vero, quod includit per utriusque participationem; unde patet error medicorum, qui inter sanum at aegrum constituunt medium neutrum, quando scilicet animal vivit et bene se habet secundum quasdam partes et conditiones, male vero secundum alias. Sed hoc est habere secundum hanc partem et hanc conditionem sanitatem, secundum hanc aegritudinem, unde potius deberent dicere dispositionem utriusque quam neutrius. Quoadusque enim animal vivit, aliquid est sanum in illo, sive minus sit de sanitate sive magis; neutram vero dispositionem dicam, quando neque aliquod, quod sanum possis dicere, est, neque quod aegrum, nempe quando mortuum est. Contrarietatem aliam in quatuor terminis inspicimus, aliam in tribus, aliam (ut dictum est in aliis divisionibus) in duobus. Quatuor termini sunt, sicut ubi accipimus A amicum, B inimicum, C benefacere, D malefacere. Hic in tribus terminis, sicut amici, inimici, benefacere, contraria non sunt amicis benefacere et inimicis benefacere. Proinde sint tres termini: benefacere, malefacere, amicis; contraria sunt amicis benefacere et amicis malefacere. Ubi vero sunt quatuor termini, ut amici, inimici, benefacere, malefacere, amicis benefacere et inimicis malefacere sunt disparata, non contraria, similiter et inimicis benefacere et amicis male; contraria vero sunt amicis benefacere et amicis malefacere, inimicis benefacere et inimicis malefacere. Ratio quarum contrarietatum est in eo inspicienda, quo contrariae sunt circa idem subiectum, non autem circa diversa subiecta.</p>
</div2>
<div2>
<head>XXVI. OPPOSITA.</head>
<p>Opposita dupliciter considerantur: uno pacto secundum rationem generalem, et ita sub illis includitur ratio quatuor generum oppositionis, et titulus iste debet praecedere titulum relativorum et contrariorum, quia relativa et contraria una cum privativis et contradictoriis sunt species oppositionis; alio pacto sumitur proprius, ut oppositionem intelligimus eorum, quae ex adverso se respiciunt citra contrarietatem et relationem, et ita oppositio est triplex, privativa, contradictoria et regionalis. Privativa oppositio est duplex, sicut duplex est privatio: quaedam quae praecedit formam, et haec est principium rerum naturalium, sicut ea privatio formae hominis, quae est in embryone, qua embryo est in potentia propinqua ad esse animalis, quaeque cum ablatione formae embryonis necessario consequitur, et hoc est unum genus oppositionis inter privationem et formam; quaedam quae sequitur formam, sicut mors quae sequitur vitam, caecitas quae sequitur visum, et haec multum abest ut sit principium rerum, sed est ipsa meta et destructio. A primo genere privationis ad formam datur ingressus, a secundo vero genere ad formam non datur regressus, nisi mediate.</p>
<p>Contradictoria oppositio est alia quidem logica, alia vero physica universaliter dicta, id est secundum omnem rationem realem. Oppositio logica est, quae consistit in complexione conceptuum seu orationum, qualem docet Aristoteles in suas species distribuere in libris <foreign lang="gre">οανρ ενιχιαβαο</foreign>; ut enunciatio enunciationi opponitur contrarie, contradictorie, subalterne seu subcontrarie.</p>
<p>Oppositio realis contradictoria est in eo consistens, quod per affirmationem et negationem eiusdem de eodem significatur, sicut contradictorie opponuntur, mundum esse aeternum, mundum non esse aeternum, quando subiectum et praedicatum idem omnino significant.</p>
<p>Regionalis oppositio est alia physica, alia metaphysica, alia logica; sed omnes modi dicuntur per similitudinem ad physicam, quae est sicut oppositio orientis et occidentis, arctici et antarctici. Quae oppositio latina dictione significatur per “contra”, graeca per <foreign lang="gre">οιοβ</foreign>. Ita in omni genere est haec oppositio regionalis, ut principium et finis una ratione; alia enim ratione possunt opponi contrarie, ut mori et nasci. In his enim ratio plus consideranda est quam dictio, ut calidum et frigidum etiam regionaliter opponi dicuntur, ut alterum accipimus in meridie, alterum in septentrione; leve et grave, ut cum vulgo loquar, alterum quidem in centro, alterum in circumferentia.</p>
</div2>
<div2>
<head>XXVII. INTENTIO.</head>
<p>Intentionum alia prima, alia secunda. Intentio prima est quae immediate fundatur in re, et haec est duplex: particularis et universalis. Illa fundatur immediate primo, sicut intentio Socratis in Socrate, solis in sole sensibili; ista fundatur immediate secundo, sicut intentio animalis fundatur in homine, cuius intentio fundatur in Socrate.</p>
<p>Intentio secunda est quae mediate fundatur in primis, cui per se et primo non respondet aliquid extra, sicut huic intentioni nomen, cui non respondet subiectum externum nisi nominatum, quod subinde erit hoc vel illud particulare. Et haec intentio secunda est praecipue triplex: logica universaliter dicta, mathematica et ethica. Intentio logica, ut nomen, verbum, copula et similia grammatica; genus, species, definitio et similia dialectica; prooemium, narratio et similia rhetorica; dactylus, spondeus et similia poetica. Intentio mathematica, ut longitudo per se, paritas, imparitas, diapason, diapente. Intentio ethica, ut aequum, iniquum, sobrium, ebrium.</p>
<p>Intentio rursum sumitur aequivoce. Aliquando enim significat voluntatem, ut intentio mea est metaphysicam inventionem aperire, id est voluntas. Aliquando sumitur pro specie cognoscibili, ut ubi dicitur haec est intentio mea, id est mea intelligentia. Aliquando pro re considerata, ut intentio metaphysicae est ens quatenus ens, id est ens incontractum, non certum et definitum. Interdum capitur pro ipsa potentia qua intendimus, ut homo est intentione praeditus, et qua omnia quae imaginationem et rationem habent intendere possunt. Rursum intentio sumitur pro actu, quo intendens intendit in rem intentam sive in aliud, sicut visio significat actum videntis in rem visam. Ultimo intentio capitur pro ipsa re intenta, ut caedes furis, suspendium malefici appellatur intentio principis.</p>
</div2>
<div2>
<head>XXVIII. CONCEPTIO.</head>
<p>Conceptio dupliciter capitur, uno pacto relative, alio pacto absolute. Conceptio absolute tot modis sumitur quot et intentio, quia conceptionem meam et intentionem meam pro eodem possumus accipere. Relative autem, ut est terminus appositus et condistinctus ab intentione. Ita aliud significat, sicut aliud est ab illa, quatenus ire aliud est quam redire, tendere aliud quam reverti. Intentio quippe est actus potentiae cognoscitivae vel appetitivae versus obiectum, conceptio vero est actus quidam informationis seu receptionis ab obiecto in potentiam; ut intentio etiam sit quaedam dispositio, apparatio, appulsus, conceptio vero habituatio, adimpletio, impraegnatio.</p>
</div2>
<div2>
<head>XXIX. NOMEN.</head>
<p>Nomen dupliciter sumitur. Uno pacto generalissime, ut idem significet quod notamen, et hoc pacto significat tum complexos, tum incomplexos terminos: complexos, ut Ilias est nomen quod significat totum librum et illius libri orationes omnes; incomplexos, ut quamcunque dictionem per se simplicem vel compositam, categorematicam vel syncategorematicam. Unde cum verba, tum aliae orationis partes nomina quaedam sunt, ut quid significat amare. Alio pacto nomen sumitur proprie, et distinguitur contra alias orationis partes, praesertim vero contra verbum, quod apud logicos est unum, nempe est, quod substantivum appellant grammatici.</p>
<p>Nominum alia sunt propria, alia communia seu appellativa; rursum alia aequivoca, alia univoca, ut supra dictum; rursum alia propria, alia appropriata. Propria, quae a natura et a prima institutione sunt; appropriata, sicut ea quae a consuetudine, casu vel habitu, ut Aristoteles appellatur philosophus, architectus et similia. Rursum nominum alia sunt significativa, utpote quae referuntur ad illud quod principaliter ex primitiva quadam significatione exprimunt, ut aqua significat aquam; alia sunt adsignificativa, quae non ex etymologia vel aliis circumstantiis grammaticalibus, sed ex secunda institutione notant aliquid, ut politica significat scientiam quae non solum ad civitatis gubernationem, sed etiam ad regnorum gubernationem spectat, non tam in nominis huius virtute quam in nominis latini, quod civilis scientiae, unde ius civile non idem significat quod ius politicum, quamvis “civitas” et “polis” idem significent. Itaque in philosophia et aliis scientiis non ex rigore grammatico de nominum significatione est iudicandum, sed ex usu et institutione, artium, in quarum interpretatione temere se ingerunt et cum magna illarum iactura grammatici.</p>
</div2>
<div2>
<head>XXX. ORDO.</head>
<p>Ordo secundum genera rerum distinguitur (definitur enim positio seu constitutio diversorum secundum prius et posterius); et hic aut consideratur secundum conditionem naturae absolute, et ita est in praedicamento substantiae; aut secundum conditionem naturae inhaerentis seu adiacentis seu adiective, et ita primaria quadam ratione est in praedicamento quantitatis (quia in numeris est ordo, quo naturaliter unitas praecedit dualitatem, paritas imparitatem, numerus digitus articulum, linealis planum, planus solidum; sicut et ordo est locati ad locum, prius enim est locus quam locatum), secundo est in genere qualitatis, ubi est ordo quo certas qualitates in subiecto praecedunt certae qualitates, sicut dispositio praecedit habitum, simplex apprehensio compositionem, acidus sapor praecedit dulcem. Similiter in genere relationis est ordo, sicut ratio paternitatis et filiationis praecedit rationem domini et servi, magistri at discipuli. Item in genere actionum est ordo; ignis enim prius calefacit quam fervefaciat, et fervefacit prius quam torreat, et torret prius quam resolvat. Similiter in praedicamento passionis e converso, sicut lignum primo calefit quam accendatur. Similiter in omni praedicamento. Atque ideo iuxta praedicamentorum et generum varietates variae sunt ordinis species, quandoquidem ubi sunt genera et species, ibidem est intelligere multitudinem, et ubi est multitudo, ibi est comparatio, et ubi est comparatio, ibi est distinctio si bene fuerint ordinata, ubi est distinctio, est ordo. Ordo autem est duplex, alter quo res cognoscuntur, alter quo res constituuntur. Ordo constitutionis alter est quo res fiunt, alter quo res factae sunt. Ordo cognoscendi et essendi alter est naturae, quo videlicet res a natura cognoscuntur cuius facere et habere est cognoscere (natura quippe est intelligentia aut intelligentiae ordo, si ipsam vel inexistentem rebus vel rebus insitam intelligamus); alter est artis seu voluntatis, et hic iuxta diversa genera actionum in agendo est diversus. Constat enim quo ordine domus fiat, quo ordine scamnum et statua. Ordo autem cognoscendi aut est a confuso ad distinctum; sicut prius comprehendimus domum totam et hominem totum, quam distinguamus in suas partes seu in ea ex quibus componitur; prius de tractatu aliquo seu de arte habemus confusam generalem rationem, vel ex titulo seu nomine vel ex prooemio, quam distinctam habeamus ex pertractatione et integro discursu comprehensionem: aut est tanquam a genere ad speciem, aut a specie ad particulare. Et hic etiam ordo videtur ad similitudinem naturae; per visum quippe quando alicuius distantis speciei conceptum facimus, prius eminus quam cominus videmus; ideo a longe primum obiicitur corpus coloratum, secundo videntes corporis motum iudicamus esse corpus animatum, videntes distributionem seu varietatem membrorum iudicamus animal, distinguentes visu animalis figuram iudicamus hominem, coniicientes habitum circa corpus iudicamus Germanum, proximo autem facto cognoscimus Frischlinum. Est etiam ordo cognoscendi, sicut a toto (ad) partes, et totum est duplex: confusum, et de hoc exemplificatum est; et distinctum seu artificiale, et hoc est, sicut ab habitu metaphysico ambiente totum ens descendimus ad iudicium et examen habituum particularium scientiarum; quae partes entis sunt. Rursum est ordo a partibus ad totum, sicut in omnibus artibus, in quibus ab elementis procedimus ad elementata, ab integrantibus ad integrata, ut in grammatica a cognitione literarum et syllabarum, in geometria a cognitione punctorum, linearum et angulorum, in logica a cognitione simplicium terminorum procedimus ad cognitionem dictionum et orationum, item figurarum et mensuratorum ad compositiones et discursus.</p>
<p>Proinde est ordo a particularibus ad universalia, qui est ordo inquisitivus et inventivus. Lustrantes enim singula individua videmus quid illis sit commune, et colligimus speciei rationem; lustrantes singulas species complectimur quid illis sit commune, et lucramur generis rationem. Huic oppositus est ordo cognoscendi a genere ad species, qui est ordo iudicativus doctrinae et disciplinae; artes enim, quas proxime dicto ordine invenimus, hoc ordine docemus. Est ergo ordo aut sensitivae cognitionis aut intellectivae: sensitivae, ut tanquam a toto ad partes, a confuso ad distinctum, ab universali ad particulare, ut dictum est; intellectivae vero similiter secundum aliam rationem est ordo vel ab universali ad particulare, vel a particulari ad universale, ubi pars non est integralis, sicut in sensibilibus, sed essentialis, sicut species est pars generis. Et haec intellectiva cognitio rursum est duplex, inquisitiva seu secundum potentiam, et iudicativa seu secundum actum; prima est ad cognitionem seu ad doctrinam et disciplinam, secunda est doctrinae et disciplinae.</p>
</div2>
<div2>
<head>XXXI. PRIUS ET XXXII. POSTERIUS.</head>
<p>Prius aliquid dicitur alio aut natura, sicut sol est prius quam sua lux et suus calor, sicut causa aeterna effectu coaeterno; aut duratione, sicut bellum Troianum est prius condita Roma; aut non convertendi consequentia, quando scilicet e duobus ex unius esse sequitur esse alterius, non e contra, ut hominem esse prius est quam philosophum esse, hac ratione, quia si philosophus est, homo est, non autem si homo est, philosophus est; aut dignitate, sicut prius est dominus quam servus; aut cognitione, sicut prius sunt principia prima quam secunda seu mediata; aut electione, sicut prius defendere parentem quam amicum; aut positione, sicut peregrinanti ad Indos occidentales prius occurrit Roma quam Lutetia.</p>
<p>Totidem modis dicitur posterius, nisi quod unus modus potest adiici, ut posterius sumatur dupliciter: uno pacto, ut distinguitur contra prius, et ita suis modis cum eo est definitum; alio pacto, ut distinguitur contra anterius, et ita dupliciter consideratur; uno pacto contra anterius secundum tempus, et sic distinguitur contra prius duratione; alio pacto anterius secundum differentiam localem, et hoc pacto habet propriam significationem.</p>
</div2>
<div2>
<head>XXXIII. SIMUL</head>
<p>Simul etiam dicitur secundum multitudinem significationum, quibus condistinguitur a priori et posteriori, licet non totidem modis. Quaedam enim dicuntur simul, quae in eodem ordine sunt priora vel posteriora, sicut relativa secundum rationem formalem, qua referuntur ad invicem, quae eadem secundum rationem fundamentalem seu materialem non sunt simul, sed alterum potest esse altero prius, sicut fundamentum paternitatis natura et tempore est prius fundamento filiationis. Quaedam dicuntur etiam secundum prius et posterius, quae non dicuntur simul, sicut in ordine dignitatis aliquid dicitur prius cum sit dignius, posterius cum sit indignius, non tamen dicitur simul si sit aeque dignum; unde patet non semper simul dici secundum rationem distantiae inter prius et posterius. E contra quaedam dicuntur esse simul, quae excludunt rationem prioris et posterioris, sicut quae sunt simul congregatione, unione, sicut multi homines sunt unus populus simul. Itaque patet modus, quo simul distinguitur a coordinatione prioris et posterioris, et distinctum titulum requirit ab illis.</p>
</div2>
<div2>
<head>XXXIV. IDEM.</head>
<p>Idem sicut et unum multifariam dicitur. Vel enim ratione idem dicitur, sicut ea quorum definitio est una et synonyma. Dicitur idem subiecto seu re, sicut illa quae sunt unum vel collective vel compositive vel concurrenter, et hoc pacto ea, quae sunt etiam genere diversa et essentialiter differunt, possunt esse idem et unum. Socratem onim indicantes dicimus haec substantia, hoc animal, hic unus vel hoc unum, hic philosophus, servus, docens, legatus, sedens. Omnibus his idem significatur subiectum, quae sunt nomina diversorum generum ratione differentia, omnia tamen unum sunt subiective seu re; idem autem re, non quidem significatione, sed significato.</p>
<p>Re autem idem dicitur tripliciter. Genere, sicut idem est corpus animatum et corpus inanimatum sub univocatione corporis. Idem specie, sicut homo et bos sub animali, quatenus animal est species quaedam corporis, quatenus vero animal duabus differentiis descendit hinc ad constitutionem hominis, inde ad constitutionem bovis, relinquit ea eadem genere et diversa specie; propriissime vero idem specie sunt Socrates et Plato. Idem vero numero est illud, cuius materia una est et suppositum unum vel persona una, quod individuo est vel signatum, ut hic homo; vel vagum, ut quidam homo (quando supponit pro uno tantum), qui est Socrates, licet possit pro pluribus supponere; circumloquutum seu circumscriptum, ut quidam homo crispo naso, lippis oculis, crassis labiis etc., Sophronisci filius; nominatum, ut Socrates, qui pluribus nominibus seu rationibus idem est numero, id est materia.</p>
</div2>
<div2>
<head>XXXV. DIVERSUM.</head>
<p>Diversum est nomen significans distinctionem primarie dictam, qualem intelligimus esse inter genera et genera, et ea quae nullam habent communicationem, quod sane in omnibus his quae distinguuntur communissimum est. Differentia enim, discrepantia, alia, contraria, seposita, seiuncta, distincta, divisa et synonyma istorum omnia sunt sub genere diversi, non vicissim; quia distincta dicuntur ea quae possunt simul esse vel intelligi confusa, divisa quae unita, discrepantia quae possunt concordare, differentia quae possunt esse idem. Unde differentia intelliguntur in eodem genere, discrepantia etiam in eadem compositione vel circa eandem materiam; diversa vero dicuntur etiam quae nullatenus concurrunt, conveniunt, consentiunt (unde Aristoteles generalissima inter se appellat diversa, species in unoquoque genere differentes, principia in principiatis, elementa in elementatis distincta); cognoscentia seu opinantia diversa circa idem obiectum, dissentanea contraria appetentia circa idem appetibile, vel contrarii appetitus circa idem propositum bonum vel malum, proprie appellantur discordantia, quasi diversi cordis.</p>
</div2>
<div2>
<head>XXXVI. DIFFERENTIA.</head>
<p>Differentia distinguitur vulgo in communem, qua aliquis differt ab alio vel a se ipso accidente separabili, sicut est differentia inter stantem et sedentem; propria, qua differt ab alio accidente inseparabili, sicut luscus a bene oculato, caecus a vidente, simus ab aquilino; propriissima, qua aliquid differt ab alio essentialiter, ut genus a genere, species a specie per differentiam propriam.</p>
<p>Differentiarum aliae sunt essentiales, quae sunt pars definitionis rei; aliae sunt accidentales, et istae si sunt propriae, sunt pars descriptionis rei. Rursum differentiarum aliae quaedam faciunt aliud, id est significant diversitatem substantive; aliae faciunt alium seu alterum, id est significant diversitatem adiective. Iuxta primum modum dicimus aliud est bos, aliud est homo, male diceremus alius; secundo modo alius est Socrates, alius est Plato, ubi male diceremus aliud. Quin imo alius dicitur etiam idem a se ipso, ut ‘hospes alius mihi nunc atque ante videris’.</p>
<p>Quaedam item differentiarum sunt divisivae generum tantum, ut tripes et quadrupes, videns non videns, volatile reptile sunt divisivae differentiae generis animalis, et quia sunt accidentales, non sunt constitutivae specierum. Aliae etiam sunt specierum constitutivae, sicut rationale et irrationale dividunt animal et constituunt certas species, ubi nota rationale etiam secundum se non minus significare accidens, quam risibile. Significat enim potentiam ad ratiocinandum, sed virtute positionis significat substantialem differentiam, non tam (inquam) significat, quam adsignificat. Rationale enim, ut significat potentiam et qualitative, non est differentia essentialis, sed ut significat formale illud et primum illius potentiae subiectum, quod tali qualitate denominatur, non compositum, sed ut simplex natura, habet vim ad referendum differentiam essentialem. Similiter irrationale, ut sumitur negative vel privative, non est differentia distincta essentialiter a rationali, sed est accidens; ut vero distinguitur contra rationale, significat positive, ut in bove ipsam bovinitatem, in asino asinitatem, id est essentiam illam et naturam quae facit bovem esse bovem, differentem ab illa natura et contrapositam illi naturae quae facit hominem esse hominem, quam per rationale magis indicamus quam significamus, quia substantia rerum est incognoscibilis et innominabilis. Idem de omnibus essentialibus differentiis est iudicium, quia omnium nomina semper accidens significant, sed adsignificant substantiam.</p>
</div2>
<div2>
<head>XXXVII. PROPRIETAS.</head>
<p>Proprium dicitur quadrupliciter: primo quod convenit toti speciei, sed non soli, sicut esse bipedem homini; secundo quod convenit soli speciei et non toti, sicut esse philosophum homini; tertio quod convenit soli totique speciei, sed non semper, ut canescere homini in senectute; quarto quod convenit toti, soli et semper, ut esse risibile homini, id est posse ridere. Etsi enim non semper rideat actu, etsi quidam nunquam riserint, haec tamen proprietas refertur non ad actum, sed ad potentiam, non ad rationem individualem, sed specificam.</p>
<p>Ad hos modos est quod referamus etiam quod convenit toti speciei et solum, licet non soli, sicut proprium nivis est album esse, quia solum alba est, non sola. Est autem proprium quaedam qualitas, quae consequitur naturam speciei, procedens ex differentia specifica illius immediate, sicut risibilitas consequitur rationalitatem; et haec proprietas dicitur convertibiliter cum eo cuius est proprium. Licet autem huiusmodi proprietates, quae convertibiliter dicuntur cum specie, multas contingat invenire, sicut in specie humana contemplabile, philosophabile, navigabile, admirativum aeque convertibiliter dicuntur de homine atque risibile; tamen praeceptum est logicum, ut e multis illud quod est potissimum et quod magis in actum adducitur, sicut est risibilitas respectu enumeratorum, habeatur proprium.</p>
</div2>
<div2>
<head>XXXVIII. GENUS.</head>
<p>Genus multipliciter sumitur: grammaticaliter, id est pro sexu; secundo polyhistorice (id est poetice laudatorie) pro conditione et modo alicuius generis vel speciei, ut hoc genus hominum est Hebraeum, hoc genus leonum est Libycum; tertio sumitur genus naturaliter pro principio uniuscuiusque generationis, quo videlicet pater filium generat, unde dicitur Ilus ducit genus ab Hercule, Agamemnon ab Atreo; quarto sumitur civiliter pro congregatione multorum quodammodo se habentium ad unum aliquod et ad se invicem, politica quadam relatione multas familias ab uno protoplaste demanantes complectente, sicut genus Romanorum dicitur a Romulo, Hebraeorum ab Heber; quinto genus sumitur metaphysice pro natura quadam communi multis rebus seu speciebus, sicut substantia est quaedam natura communis animalibus, plantis etc.; sexto logice pro intentione illam naturam communem significante seu signante. Genus enim logicum significat commune speciebus quod de speciebus praedicatur, non autem in suo ordine est commune speciei neque praedicatur de specie, sed est eiusdem generis species cum illa, nempe praedicabilis et secundae intentionis. Praedicatio quippe signatur seu notatur genere et specie logice acceptis, exercetur autem in genere et specie physice universaliter dictis, nempe mathematico, naturali, metaphysico.</p>
</div2>
<div2>
<head>XXXIX. SPECIES.</head>
<p>Species quoque tot modis sumitur quot genus: grammatice, qua species distinguunt in suo ordine nominum primitive vel derivative; secundo polyhistorice, ut species hominum, pro conditione et modo; tertio naturaliter, sicut species Priami digna est imperio, significando pulchritudinem, maiestatem, magnanimitatem, quae sunt formae quaedam et qualitates a natura; quarto civiliter, ut species Priami digna est imperio, propter mores, experientiam rerum, eloquentiam, artem bellicam; quinto physice universaliter dictum pro re seu natura, quae est sub aliquo genere, ut homo quaedam species est animalis; sexto logice pro intentione significante illam rem seu naturam, quae est species praedicabilis condistincta a genere et differentia, quae sunt eiusdem generis species, nempe praedicabilis, quod est genus proximum, secundae intentionis, quod est genus primum.</p>
</div2>
<div2>
<head>XL. PER SE.</head>
<p>Per se dicitur quatuor modis ab Aristotele. Primo quando aliquid de aliquo essentialiter dicitur, sicut cum genus dicitur de specie, species de individuo, differentia de specie, nomen speciei de differentia, definitio de definito. Secundus modus, quando propria passio dicitur de subiecto, nempe in cuius definitione subiectum ponitur, sicut simitas per se convenit naso, surditas auditui, claudicatio tibiae. Non enim definitur aliqua ex istis passionibus sine suo subiecto; caecitas enim est oculi orbitas, surditas auditus orbitas, simitas nasi curvitas. Tertius modus est, quo aliquid absolutum intelligitur et non cum aliquo, sicut quaedam formae sunt per se, id est purae, non in materia. Sic Deus dicitur actus per se; similiter intelligentiae. Item secundum considerationem hanc medicus meditatur de colore urinae per se, id est sine respectu habito ad subiectum. Itaque hic modus tertius dupliciter sumitur, ut quoddam sit per se natura, quoddam vero positione seu conceptu. Quarto modo per se dicitur necessarium, sicut caussa per se dicitur, quam necessario consequitur effectus, ut per se decapitatus interit, id est necessario, per se decoriatus moritur, id est necessario etc.</p>
</div2>
<div2>
<head>XLI. SECUNDUM QUOD IPSUM.</head>
<p>Secundum quod ipsum est species eius quod est in primo modo dicendi per se. Eorum enim quae dicuntur per se, quaedam dicuntur inconvertibiliter de subiecto, sicut superiora de inferioribus in eodem genere univoca; quaedam vero convertibiliter, sicut aequalia de aequalibus. Et in horum ordine est quod dicitur secundum quod ipsum, ubi scilicet praedicatum convenit subiecto adaequate et primo, quemadmodum habere tres angulos convenit secundum quod ipsum triangulo, etiamsi per se praedicetur de scaleno, isoscele et isopleuro.</p>
</div2>
<div2>
<head>XLII. MOTUS.</head>
<p>Motus sumitur dupliciter. Primo pro omni mutatione, et ita est in omni praedicamento. Est enim motus secundum substantiam generatio, corruptio; secundum quantitatem augmentatio; secundum qualitatem alteratio, figuratio; secundum relationem dominatio, ut significat motum ad illam, ut fieri dominum, magistratio, id est fieri magistratum; in ubi, ut ascensio fieri sursum; in quando, ut continuatio in annum, fluxio ad horam; in situ, ut sedere, id est actus ad sedendum; in agere, ut ire ad movendum, deponendum; in pati, ut intendere ad discendum; in habere, ut uxorari et ducere uxorem. Aristoteles in tribus praedicamentis ponit. Alio pacto sumitur proprie, ut motus est quaedam mutatio seu mutationis species, qua acquiritur novum nomen cum subiecti mobilis variatione situs. Quando aliquid augetur, ipsum subiectum mutatur.</p>
<p>Motus est duplex, physicus videlicet et metaphysicus seu metaphoricus. Primus est in subiecto per se, secundus vero est per accidens, id est per aliud, secundum quem motum Deus dicitur moveri, fieri iratus, sinister dexter, quia nos ita afficimur, ita mutamur.</p>
</div2>
<div2>
<head>XLIII. TERMINUS.</head>
<p>Terminus dicitur totidem modis quot et finis. Insuper etiam terminus dicitur quodcunque extremum, unde et totidem modis dicitur quot et principium, licet quibusdam modis propriis, quibusdam impropriis. Omnes autem modi reducuntur ad tres, nempe a quo, in quo, ad quem. Est enim terminus a quo, a quo aliquid procedit, sicut locus est principium cursus; est terminus in quo, ubi videlicet aliquid sistit; est terminus ad quem, quo videlicet aliquid movetur. Rursum est terminus alius physicus, alius logicus, alius mathematicus. Terminus physicus est forma, quia materiam interminatam et indefinitam terminat. Terminus logicus est definitio; haec enim finit speciem, id est saepit eam ab aliis rebus. Terminus mathematice est in quem fit resolutio quantitatis, vel continuae, ut punctus est terminus lineae et omnis magnitudinis, vel discretae, sicut unitas est terminus omnis numeri. Omnes alii modi, quibus terminus dicitur, reducuntur ad istos, ut elementa uniuscuiusque rei termini dicuntur, quemadmodum in grammatica termini sunt literae, in logica dictiones incomplexae sunt termini simpliciter, propositiones sunt termini argumentationis, quam scilicet resolvendo in illis terminamus.</p>
</div2>
<div2>
<head>XLIV. NECESSITAS.</head>
<p>Necessitas uno pacto sumitur absolute, et sic idem est quod fatum, appellatum a nonnullis destinatio, praedestinatio, seu voluntas divina, seu immutabilis naturae facultas, quo sensu dixit Zoroaster ‘fortis necessitas omnibus dominatur’; et respective, et sic distinguitur contra contingentiam, casum, fortunam. Tunc adhuc dupliciter sumitur: uno pacto generaliter pro omni eo quod impossibile est aliter esse, unde necessarium dicitur etiam impossibile; alio pacto particularius, ut accipitur necessarium libro “periherm.” distinctum contra impossibile, ut apud logicos, qui quatuor ponunt propositionum modos iuxta necessarium, impossibile, possibile, contingens. Rursum necessarium accipitur latiore significatione pro eo quod potest aliter esse, non tamen nisi incommode, unde necessarius dicitur equus ad perambulandum magnum iter; unde distinguunt logici necessarium in simpliciter et ad bene esse, ut necessarius dicitur liber Porphyrii ad logicam, quam sine illo tamen perfectam esse intelligunt. Necessarium etiam dicitur violentum “quinto Metaphysicorum”, ut quae coacti fecimus necessitate quadam fecisse dicimur, ut sagitta iacta necessario ascendit.</p>
</div2>
<div2>
<head>XLV. UBI.</head>
<p>Ubi est intentio, qua aliquid alicubi esse dicitur; alicubi vero esse multis dicitur modis, quemadmodum et “esse” in, quos modos supra enumeravimus. Ubi dupliciter dicitur: uno pacto generice, ut est categoria quaedam per se; alio pacto specifice, et hoc pacto est species, quae dicitur locus, qui potissima sua significatione est in praedicamento quantitatis. Ubi rursum generice sumptum aut capitur proprie, ut est species entis et categoria distincta ab aliis novem (et sic habet species, primum subalternas, quae sunt in coelo, in astris, usque ad specialissimam, quae est in domo, in templo, quorum individua sunt in mensa, in altari); alio pacto sumitur communius ea ratione qua aliquid est alicubi, sicut Deus dicitur esse ubique, anima in toto corpore. Unde sequitur distinctio, qua aliquid alicubi esse dicitur vel definitive, sicut anima est in corpore, intellectus in animo, vox in sensu auditus; alio pacto infinite, sicut Deus est ubique super omnia, infra omnia, ut omnibus providet, omnibus dat esse, omnia continet et omnia fundat; alio pacto aliquid dicitur alicubi circumscriptive, tanquam in terminante loco, et ita dupliciter: uno pacto adaequate, nempe tanquam in loco proprio, qui non est maior locato, sicut ego sum in tanto spatio quantus sum, vel in tanto loco quanta est superficies aeris me continentis; alio pacto inadaequate, nempe tanquam in loco communi, quomodo sum Tiguri vel in Germania vel in domo.</p>
</div2>
<div2>
<head>XLVI. QUANDO.</head>
<p>Quando similiter distinguitur in rationem genericam et specificam: specificam quidem, qua idem significatur quod tempus, quod est species quantitatis; genericam, quae est certa categoria ab aliis distincta, secundum quam aliquid aliquando dicitur. Aliquando vero dicitur dupliciter: uno pacto secundum rationem hanc propriam, qua sub “quando”, quod est genus generalissimum, subalterna sunt genera, in anno, in seculo, olympiade, lustro, et sub his sunt menses, dies, horae cum differentiis praeteriti, praesentis et futuri, usque ad individua, quae sunt haec hora, hic dies etc.; alio pacto communius sumitur quando, ut omnem durationis speciem includit, ut ipsa aeternitas, ipsum aevum. Quaedam quando dicuntur; respondemus enim ad quaestionem: quando Deus est? ‘semper’ dicendo. Ubi illud ‘semper’ aequivoce dicitur cum eo quod est semper in aliis rebus, ut mundus est semper, humana species est semper; quia in aliis semper est instans aut fluens et successivum, in Deo vero est instans manens, ipsa nempe aeternitas, quae definitur tota simul et perfecta possessio. Atque ita “quando” quaeritur de Deo, et respondetur secundum rationem, quae non est neque species alicuius praedicamenti, neque istius quidpiam praedicamenti.</p>
</div2>
<div2>
<head>XLVII. SITUS.</head>
<p>Situs interdum significat locum, unde idem est dicere aliquando in hoc situ, quam in hoc loco. Aliquando significat respectum secundum locum, ut cum dicimus in quo situ, id est ad mare vel ad montes vel ad planitiem. Aliquando, ut in praesentia, significat dispositionem rei in loco, ut cum quaerimus quomodo sita res sit, nempe quam partem habeat ad orientem, quam ad occidentem, quam ad meridiem etc. Aliquando dispositionem partium et figurationem rei tum in se ipsa, tum in loco, ut in animali species situs sunt iacere, stare, cubare, sedere, curvatum esse. Sumitur autem dupliciter, adiective videlicet et substantive: substantive significat locum perpetuo, adiective vero significat ea quae sunt circa locum et secundum locum aliquam habent dispositionem.</p>
</div2>
<div2>
<head>XLVIII. COMPARATIO.</head>
<p>Comparatio est respectus rei ad rem, qui sumitur dupliciter: uno pacto, ut dicit habitudinem, ut idem sit comparari ad aliquid et referri ad illud (comparari enim est respectum paritatis vel imparitatis accipere vel habere; comparare enim servum domino, patrem filio, maius minori, est alterum conferre cum altero; sed haec significatio est minus consueta), secundum quod vulgo solent dicere, rem ita comparatam esse, id est ita adnatam; alio pacto, ut dicit respectum secundum rationem maioris et minoris, et ita proprie sumitur. Et hic respectus est duplex in quibusdam, in aliis vero simplex: duplex inquam in his, quae in scala et ordine aliquo sunt media, quae minora sunt superioribus, maiora inferioribus; simplex vero est in minimo, quod habet respectum ad superiora tantum, et maximo, quod habet respectum ad inferiora tantum. Comparatio quoque dupliciter sumitur, uno pacto grammatice, alio pacto philosophice: grammaticaliter distinguitur contra positionem et superlationem, philosophice vero habet superlationem tanquam speciem. Comparatio est inspicienda semper in eodem genere, et in his quae suscipiunt eandem praedicationem secundum rationem maiorem et minorem; quia in his quae non suscipiunt magis et minus, melius et deterius, plus et minus respectu eiusdem attributi, comparatio locum ullum non habet.</p>
</div2>
<div2>
<head>XLIX. COMPREHENSIO.</head>
<p>Comprehensio multiplex est. Prima secundum substantiam, secundum quem modum essentia simpliciter comprehendit omnem essentiam in genere. Item quem admodum sensitivum comprehendit vegetativum; sic dicit Aristoteles “in tertio De anima”, animam sensitivam non esse actu cum anima intellectiva, ne plures animae sint in eodem animali, sed esse in illa, id est comprehendi ab illa, sicut trigonon comprehenditur a tetragono. Est item comprehensio secundum quantitatem continuam, ut in tricubito est bicubitum, in tetrade est trias et dyas; in qualitate, sicut scientia comprehendit habitum principiorum, sicut experientia comprehendit actus sensuum; in relatione, sicut paternitas et filiatio comprehendit fundamentum, item aliam relationem, quae est inter efficientem et effectum. Similiter in aliis generibus vis comprehendentis et comprehensi est inspicienda. Haec vero comprehensio est duplex, logica et physica: logica, qua intentio universalis comprehendit ubique intentionem particularis; physica, qua totum comprehendit parteis, qua forma comprehendit materiam (formae enim est finire et continere, materiae vero finiri et contineri), item qua una vis et virtus continet aliam, sicut virtus contemplandi et intellectus in actu comprehendit intellectum in potentia.</p>
</div2>
<div2>
<head>L. AUCTORITAS.</head>
<p>Auctoritas est duplex, universalis et particularis. Auctoritas universalis est duplex, alia quae est apud omnes, alia quae est apud plures (universale enim est duplex: logicum quod est in omnibus et hoc est duplex, prioristicum et posterioristicum: primum est, quando nihil est accipere subiecti, quod non sit in praedicato sive per se, sive per accidens; universale posterioristicum est, quod per se tantum inest et physicum, et hoc adhuc est duplex: in omnibus, quando non est invenire particulare extra universale, ut omne animal est sensitivum; in pluribus, quando est invenire particulare extra universale, ut omnis homo est bipes); apud plures vero vel omnes, aut simpliciter aut sapientes. Particularis vero alia est divina, alia vero humana. Primae creditur simpliciter et absque dubitatione, cum creditur esse divina; nempe non ex persuasione, sed ex rei veritate ita se habens. Humana vero alia est probata, sicut magistri erga discipulum, quoadusque fuerit discipulus (oportet enim discentem credere); alia est improbata, sicut eius qui didicit et qui non est amplius in ordine akusticorum, sicut ex institutione Pythagorica, in quorum schola, postquam biennio fuerant auditores, discipulis licebat interrogare et disputare. Auctoritas tandem alia resolvitur ad principia rationis et sensus vel veridicae intelligentiae rationum, et in ea demum est consistendum; alia ad aenigmata, somnia et praestigias, et haec est contemnenda. Auctoritas denique alia est ex virtute veritatis ad credenda et intelligenda, sicut philosophorum et omnis generis sapientum; alia vero ex virtute rerum agendarum, movendarum et gubernandarum, sicut principis vel tyranni; alia est ex utroque principio, sicut boni regis et Dei.</p>
</div2>
<div2>
<head>LI. FIDES.</head>
<p>Fides alia est circa actionem, secundum quam servus dicitur fidelis; alia est circa cognitionem, et haec est duplex, theologica et philosophica. Theologica est certitudo quaedam primorum quorundam principiorum, quae illis per se habentur manifesta (licet nulla ratione comprehensibilia), quia a superiore intelligentia sunt expressa, quae neque decipi neque decipere potest; philosophica vero est certitudo quaedam ex his quae per se ad sensum et ad oculos ex habitu primorum principiorum sunt manifesta. Itaque fides, sive theologica sive philosophica, est circa principia indubitabilia. Et haec distinguitur in implicitam et explicitam: implicita fides est consequentiarum et consequutionum earum, quae ex habitu primorum principiorum deducuntur (in eo enim, quod creditur hominem maius esse anima, est implicita fides, id est habitus illius principii primi ‘totum est maius sua parte’); alia est explicita, sicut expressio istius propositionis secundum se. Secundum scholasticos theologos fides implicita est in infantibus et plebe, qui in virtute parentum et maiorum, quibus subsunt et quibus obtemperant et quorum munerum sunt participes, credere intelliguntur ea quorum rationem non habent neque evidentiam; explicita est, quae in sapientibus et doctoribus. Distinguitur etiam in vivam et mortuam etc.</p>
</div2>
<div2>
<head>LII. EVIDENTIA.</head>
<p>Evidens aliquid dicitur vel ex fide tantum, et hac vel theologica vel philosophica (et istud dicitur in primo gradu, et hoc est ex duobus sensibus, qui sunt principia disciplinae, ex visu videlicet et auditu; ubi visus debet esse de visibilibus, auditus de invisibilibus); alia est conclusionum seu scientiae, et haec est eorum quae necessario consequuntur ex his quae habentur per fidei evidentiam. Credibilium seu principiorum dicitur esse intellectus, conclusionum vero esse scientia; unde scientia definitur habitus conclusionis per demonstrationem acquisitus. Haec evidentia est dependens ab illa; unde illa comparatur soli, haec vero radio.</p>
</div2>
</div1>






<div1>
<head>EIUSDEM PRAXIS DESCENSUS, SEU APPLICATIO ENTIS.</head>
<p>Descendit ens primo in substantiam per contractionem differentiae, quae est iuxta tertium modum per se, cuius merito subinde descendit in ea, quae sunt in substantia, cum substantia, circa substantiam et universaliter de substantia praedicantur, principia, partes, genera, differentiae et modi. Distributionem eorum quae de substantia dicuntur et de accidente praedicatorum, fusius in secunda huius voluminis parte proposuimus. Nunc formationem istorum, qua definiuntur entia metaphysica et ea quae media sunt inter metaphysica atque physica principia et entia, exercebimus. Formabilia sunt Deus seu mens, intellectus seu idea, amor seu anima mundi. Itaque iuxta tria haec pars ista ultima in tres applicationes distribuitur.</p>
</div1>


<div1>
<head>DE DEO SEU MENTE.</head>

<div2>
<head>I. SUBSTANTIA.</head>
<p>Deus ergo est substantia universalis in essendo, qua omnia sunt, essentia omnis essentiae fons, qua quidquid est, est, intima omni enti magis quam sua forma et sua natura unicuique esse possit. Sicut enim natura est unicuique fundamentum entitatis, ita profundius naturae uniuscuiusque fundamentum est Deus. Propterea bene dicitur ‘in quo vivimus, vegetamur et sumus’; quia est vitae vita, vegetationis vegetatio, entitatis essentia.</p>
</div2>
<div2>
<head>II. VERITAS.</head>
<p>Cuius veritate omnia vera sunt, quia si Deus vere non esset, nihil esset verum, unde ipse veritas est ipsa; de cuius fonte alia plus et minus,: eminentius et summissius sunt in ordine rerum, ut de illius veritate magis atque minus participant. A quo quanto amplius elongantur ad infimum naturae scalae gradum appropinquantia, minus habent veritatis et plus vanitatis, usque ad fundum scalae, quod dicitur vanitas, malum, tenebrae; simpliciter vero vanum nihil est positive, adversum simpliciter verum. Ipsum est unum, quemadmodum in omni genere maximum est unum; et haec veritas est unum simpliciter atque super omne genus maximum, consequenter ipsa maximitas, qua in singulis maximum et verissimum est unum generibus. Omnia quae sunt infra maximum et sub maximo, infra simpliciter verum, sunt participatione vera, id est participia veritatis, et propterea in illis coniicere est distinctionem inter participans quod est non veritas, et participatum quod est veritas; participans quidem, quod est sicut materia potentia receptiva et subiectum, et participatum, quod est natura et species. Ea ergo ratione, qua aliquid participat esse verum per veritatem, non est verum neque veritas, neque est nihil; propterea falso diceretur non ens simpliciter, sed est non ens secundum quid, quod appositissime appellatur vanum, unde divina est censenda illa sententia et valde metaphysica, quae est ‘vanitati subiecta est omnis creatura’, id est omnis natura procedens seu dependens. Absolute igitur et simpliciter verum et veritas est Deus seu mens.</p>
</div2>
<div2>
<head>III. BONITAS.</head>
<p>Cuius bonitate omnia sunt bona, sicut cuius veritate omnia vera, ut proxime dictum, mutatis tantummodo dictionibus. Sic enim et omnia praeter ipsum participia sunt mali, quia distinguuntur in id quod est bonum et id quo est bonum, ubi illud quod subiectum bonitatis seu esse boni non est bonitas neque bonum. In omnibus enim praeter primum est distinctio eius quod est et eius quo est, seu esse et essentiae. Bona autem tum naturaliter, quia a bonitate illius naturali omnia habent bonum esse naturale; et bonitate illius morali, quae est in institutione et respectu et actu ad creaturas rationales, omnia sunt bona bonitate morali. Et haec est duplex: altera consistit in lege insita in ordine naturae, in qua bonitate omnes gentes possunt consentire; altera quae consistit in ordine supernaturali, secundum quam bonitatem quidam tantum, quibus revelavit, boni sunt.</p>
</div2>
<div2>
<head>V. PRINCIPIUM</head>
<p>Principium omnis principii, principium ante omne principium, a quo et post quod omnis ratio, vis et effectus principiandi demanat.</p>
</div2>
<div2>
<head>V. CAUSSA.</head>
<p>Caussa omnium caussarum efficiens, per quam et propter quam, in qua et sub qua omnia caussant.</p>
</div2>
<div2>
<head>VI. ELEMENTUM.</head>
<p>Elementorum ordinator, dispositor, compositor et distinctor, unde primarum partium universi series et totius mundi constitutio et architecturae fabricatio derivatur.</p>
</div2>
<div2>
<head>VII. MATERIA.</head>
<p>Cuius operationi universalis materia subest, quam ad formationem omnium specierum ipse promovit, quamque subinde ad particularium generationem, iuxta innumerabilium individuorum vicissitudinem a subordinatis caussis peragendam, per aeternitatem seculorum destinavit.</p>
</div2>
<div2>
<head>VIII. QUANTITAS.</head>
<p>Qui infinitus infinita potentia, sapientia atque bonitate, infinito sibi subiecto in spatio, infinitamque potentiam susceptricem sufficientissime foecundavit atque foecundat, ut sicut ipse est infinitus intensive, totus ubique, ita etiam pro captu inveniatur infinitum corporeum seu materiale, quod variis partibus, variis in locis spatium et materiae appetitum compleat et expleat.</p>
</div2>
<div2>
<head>IX. QUALITAS.</head>
<p>Expleat autem non solum magnitudinem atque certos fines unicuique praescribens, sed etiam potentias naturales atque facultates naturalesque dispositiones, quibus ad agendum et patiendum sint composita; rursum et figuras unicuique proprias atque formas insculpsit, inscripsit, insevit et appinxit, unde superficie tenus tanta rerum varietas tum mentem, tum sensum universum valeat oblectare.</p>
</div2>
<div2>
<head>X. POTENTIA. XI. ACTUS.</head>
<p>Hinc licet illius omnipotentiam activam, qua omnia sunt producta, vegetant, vivunt, moventur, inspicere; ubi omnia, tanquam inferiora sub uno activo principio superiore ordinata, exponuntur, subiiciuntur, assentiunt, adstipulantur, obediunt, ulla absque contradictione, non aliter quam lutum sub manu figuli, lignum sub manu fabri lignarii, et unaquaeque materia disposita est sub voto et definitione proprii opificis; qua stante inter potentiam illam activam atque hanc passivam relatione, respectu atque consensu sequitur ista entelechia, iste actus, haec apprime commendabilis constitutio in universo et in partibus universi.</p>
</div2>
<div2>
<head>XII. PERFECTIO.</head>
<p>Quae omnia ita sunt constituta, ut melius non ullo pacto constitui possint et ordinari, quando unicuique pro sua capacitate et propriae speciei conditione, pro natura, virtute, actione, susceptione, formatione, duratione est elargitum, quandoquidem ex conditionibus materiae subiectae tum secundum speciem, tum secundum numerum, nihil est quod a quoquam possit vel digne adimi vel digne apponi, iuxta quem sensum dictum est a Mose, omnia esse valde bona; haud quidem si ad singulorum votum et appetitum spectemus (quandoquidem singula in praesenti specie et numero desiderant perpetuari), sed si ad ipsius universi ordinem spectemus.</p>
</div2>
<div2>
<head>XIII. COGNITIO.</head>
<p>Ipse est lux, tum omnia videns, tum omnia videre faciens, quem nihil latet; quia quemadmodum quaecunque sunt, illius praesentia sunt, quo absente nihil esset. Ita et quaecunque cognoscunt, vident, cognoscuntur atque videntur, sub illius lumine claritatem atque evidentiam concipiunt, cuius cognitio neque sensus est, sed sensum faciens, neque ratio est, sed rationem ordinans seu promovens, neque intellectus rationis opus consequens, sed mens omnem intellectum, rationem atque sensum antecedens et superastans, lux inaccessibilis omnem lucem terminans a nullo terminata.</p>
</div2>
<div2>
<head>XIV. VOLUNTAS.</head>
<p>Hac cognitione et luce praevia omnia cognoscente atque distinguente et uniuscuiusque rei captum atque dignitatem cognoscente, succedit actus illius voluntatis omnia perficientis et ad bonum optimumque finem dirigentis, promoventis et perducentis; quae sane voluntas, cum omnipotens sit atque omnisciens, non potest irregularitate ulla praevaricare, quin potius ipsa est ipsissima regula, rectitudo atque iustitia.</p>
</div2>
<div2>
<head>XV. RELATIO.</head>
<p>Ipse in sua absoluta natura, essentia atque substantia, simplicitate, immaterialitate absconditus, occultus, sibique soli notus, nulli vel attingibilis creaturae innotuit per respectum, habitudinem et relationem illam, qua se ipsum rebus communicat, diffundit et quodammodo impertit, unde nomen habet creatoris, patris, domini vel dominii, pulchritudinis, optimi maximi, potentissimi, sapientissimi etc. Sub quibus rationibus ipsum creaturae cognoscere licet, et ipsius actuale esse necessario inferre; si quippe sunt pulchre facta, mota, ordinata, concordantia, oportet esse unum concordantem, ordinantem, moventem et exornantem necessario, quemadmodum ex sensu fluminum et plantarum sensum fontium et radicum colligere cogimur. Itaque duplici respectu existente, altero quo Deus ad possibile se inclinavit, et altero quo possibilia et effecta ad Deum ordinantur seque extollunt, primum quidem mundus est productus a Deo, secundo Deus cognoscitur a mundo.</p>
</div2>
<div2>
<head>XVI. ACTIO.</head>
<p>Actio illius, ut consequitur essentiam atque potentiam, est infinita et subiectum requirit infinitum, quam quidem esse necesse est, ut omnes tum theologi, tum principes philosophantes intelligunt; sed illius actum quidam collocant in ipsa divinitate, ut infinitum patrem infinitum generare filium asserant, nempe infinitam mentem infinitum intellectum, et ex hac relatione patris et filii cognoscentis et cogniti, vicissitudinalique quadam seu vicissim commeante relatione, complicentia illa cognoscentis et cogniti propter compertam infinitam pulchritudinem, quam pater in filio, filius in patre unicam contemplatur, sequatur infinitus ille amor utriusque nexus, ita ut non sint tria numina substantialiter distincta, sed unus Deus se ipso se ipsum cognoscens et amans.</p>
</div2>
<div2>
<head>XVII. PASSIO.</head>
<p>In quo nulla passio, sicut nulla passibilis qualitas, nulla materia, nulla physica subiectio, nulla receptio propter simplicissimam activitatem et actualitatem possimus asserere. Haec enim omnia eorum sunt, quae corruptioni sunt obnoxia. Passio enim via est ad alterationem, alteratio tandem ad corruptionem perducit, neque perfectiva passio illi congruere potest, qui nihil habet quod ab alio accipiat.</p>
</div2>
<div2>
<head>XVIII. DARE. XIX. ACCIPERE. XX. HABERE.</head>
<p>Ipse est fons, a quo emanat omne donum. Aperiente enim illo manum suam omnia implentur bonitate, id est entitate, veritate, perfectione, a quo omnia accipiunt quidquid habent. Sicut enim nulla natura est ex se praeter illam, ita neque aliquid habet a se, sed totum ab illa, unde et consequenter nihil eorum omnium, quae sumus, aliquid tanquam nostrum habemus, sed illius sunt et nostra et nos ipsi. Ideoque ipse absolute est Dominus, ipse omnes divitiae et omnis plenitudo, cui nihil deest substantiae, bonitatis, virtutis, magnitudinis, perfectionis, cognitionis etc.; nihil item adiici potest vel apponi vel supererogari, cui inviolabiliter omnia constant, a cuius potestate nihil eripi, adimi vel defraudari possibile est.</p>
</div2>
<div2>
<head>XXI. MEDIUM.</head>
<p>Qui haec inferiora omnia mediantibus superioribus caussis in actum producit et corporea per medium spiritualium vivificat, servat, format, ad cuius contemplationem mediante sensu rerum cognoscibilium et effectuum ipsius omnipotentiae conscendimus, cui praesentissimo rebus omnibus non accidit rerum cognitionem et gubernationem et conservationem et productionem perficere certis mediis vel mediantibus, sed omnia per se ipsum in omnibus adimplet et in suo fine constituit, ad quem habemus accessum certis, quae ipse supernaturalibus vel extranaturalibus modis ordinavit, non tanquam ad eum qui a nobis absit, sed tanquam a quo nos quodammodo abesse contingat, unde evenit (ut) creatura ad illum per certa media tanquam elongata dirigatur, ipse vero rebus sine medio providet et assistit; non tamen ita ut omnia iuxta proprias rationes Deum possimus appellare, ut quibusdam accidisse conspicimus, sed Deum intelligamus in omnibus et omnia in Deo non eodem modo; Deus in omnibus tanquam continens, in Deo tanquam contenta ab eo, sicque Deus in omnibus immediate, in Deo omnia non immediate.</p>
</div2>
<div2>
<head>XXII. INSTRUMENTUM.</head>
<p>Quaecunque definitam habent naturam, illius sunt instrumentum, ipse vero nullius; nemo enim agit ipso, sed ipse agit omnibus, licet in rebus ordinem quendam comperiamus, ut pauca habeant rationem finis atque perfecti, quae videlicet ad naturam et nobilitatem divinam propius accedunt, de quibus improprie dicitur instrumentum esse, proprius vero medium et mediatorem. Est autem instrumentum multiplex et medium, quod descendit ad sui communicationem, licet eadem sit virtus, quae modo dicitur spiritus omnia vivificans, modo verbum omnia revelans, modo virtus omnia movens, modo lux omnia exornans, modo ignis omnia accendens, et affectu quodam beatifico replens; ista sunt veluti instrumenta summi illius artificis, quibus universam materiam in ordinem tantae constitutionis fabrefactam esse constat. Instrumentum materialiter illius (ut more prophetarum loquar et metaphorice) est orbita coeli, quae illius adacta pulsu vertigine sua omnia haec inferiora efformat atque figurat, eaque varie exagitata usque adeo varia, sicut figulus ex una argilla infinitorum vasorum innumerabiles species effingit.</p>
</div2>
<div2>
<head>XXIII. FINIS.</head>
<p>Ipse solus ultimus est finis simpliciter, ad quem omnia tandem ordinantur. Simpliciter est finis, quia non est medium, absolute finis, quia ita est ultimus ut etiam sit primum principium, ita etiam finis ut coincidat cum principio, ut etiam adsit omni medio. Est finis, inquam, quia finita omnia, nihil ipsum; est finis, quia infinitus virtute, ne habeat finem potentiae; duratione, ne habeat finem temporis; essentia, ne habeat finem substantiae seu definitionem. Licet habeat differentiam ab omnibus, non tamen ita differt ab omnibus, sicut singula a singulis, quia unum non est hoc quod est alterum, et propterea quodammodo videtur sepire unum ab altero propriis differentiis. Differt vero ab omnibus, non tanquam septus ab illis, sed tanquam continens illa essentia, praesentia, virtute, aeternitate. Ea enim, quae inter rem et rem differentiam constituunt, inter Deum et rem differentiam non constituunt. Differentiam enim inter ea esse dictum est, quae aliquo sunt convenientia pacto; creatum vero et creator differunt plus quam genere, plus quam substantia et accidens distare possint, et diversorum variorumque generum accipere rationem queant.</p>
</div2>
<div2>
<head>XXIV. CONTRARIETAS.</head>
<p>Illi nihil est contrarium, sed omnia contraria illi sunt subiecta ex contrariis omnia facienti. In scala enim naturae sub contrariis est materia una et eadem omnia suscipiens, et supra contraria unum efficiens, omnia contemperans, concordans atque coordinans; sicut materialiter idem est minimum frigidum et minimum calidum, minimum pulchrum et minimum turpe, minimum album et minimum nigrum, minimum sensibile et minimum insensibile, item maximum album et minimum nigrum, ut infra utrumque terminum vel utriusque terminus sit unus, principium huius et finis illius. Ubi enim est motus et alteratio, perpetuo extremum unius est initium alterius contrarii. Itaque maximum et minimum vel sunt unum vel maxime unita, principium et finis, calidum et frigidum, et omnia contraria. Hoc si in materia contingit, quanto magis in virtute efficientis inspicere est necesse.</p>
</div2>
<div2>
<head>XXV. OPPOSITIO.</head>
<p>Illi sub conceptu lucis inaccensibiles oppositae sunt tenebrae, tanquam e diversa regione, ut tenebras intelligamus rerum potentiam passivam, lucem potentiam activam; tenebras materiam, lucem actum; tenebras foeminam, lucem marem. Et per consequens sicut perfectioni opponitur imperfectio, infinito negative infinitum privative, fini illud quod est ad finem, bono appetitus, vero potentia cognoscitiva, pulchro amor pulchri; ita, tanquam ortus et occasus, vita et mors, bonum et malum, oppositionem licet in rerum natura comperire.</p>
</div2>
<div2>
<head>XXVI. INTENTIO.</head>
<p>Ad ipsius cognitionem ascendimus per creaturarum et effectuum ipsius vestigia contendentes; propterea speciem illius magnitudinis nulla intentione comprehendere possumus, qua pro rei dignitate formemur, sed solum quasi ad illam lucem progredientes et adnitentes amplius atque amplius possumus ab inferioribus recedendo conscendere, non tamen ad inaccessibilem illam altitudinem pervenire, iuxta illud ‘attenuati sunt oculi mei aspicientes in excelsum’ et ‘ascendit homo ad cor altum et exaltabitur Deus’.</p>
</div2>
<div2>
<head>XXVII. CONCEPTIO.</head>
<p>Sicut ad illum non datur accessus neque adhaesio neque aperta visio neque comprehensio, ita neque conceptio; quid enim concipere possumus, nisi quod apprehendimus et ad quod attingendum pervenimus? Quod ergo intentione non pulsavimus, non tetigimus, neque comprehensione complectemus. Ipse vero non intendendo, quasi emigratione quadam et emissione et progressu seu discursu ad rerum intuitum et comprehensionem manuducitur, sed omnimoda praesentia universa in se ipsis non aspicit modo, sed et inspicit, sicut non astat modo rebus, sed et instat; instat autem non ut comprehensus ab illis atque contentus, sed ut comprehendens et continens illa, atque ut omnium essentiale fundamentum atque centrum vitae et substantiae universae.</p>
</div2>
<div2>
<head>XXVIII. NOMEN.</head>
<p>Innominabilis est. Ea enim possunt nominari, quae et definita sunt; quorum vero non est finis neque terminus neque certificata natura, quod putas esse nomen? Illi subinde omne esse convenit, quia est rerum omnium essentia, item virtutum et praedicatorum omnium fons, et quidquid dicitur secundum bonitatem et magnitudinem, de eodem dicitur per excellentiam, quatenus eidem nomina omnium actuum et essentiae omnis conveniunt. Iam quinam erit potens unum nomen effingere vel proferre, quod virtutem nominum omnium referat? Quis item in catalogum rediget omnia rerum nomina cum virtute ad significandum eam illarum substantiam, quae antecedit omnia, cum ne unam quidem unius rei particularis substantiam cognoscibilem habeamus vel nominabilem? Rursum quod ad virtutes attinet et actus distributive recensendo, quod volumen poterit nomina pro eorum sufficientia complecti? Deus igitur aut nullo nomine aut omnibus nominibus erit significandus. Est enim omnia in omnibus, quia dat esse omnibus; et est nullum omnium, quia est super omnia, singula et universa essentia et nobilitate et virtute praetergrediens. Ut autem omne esse supereminet, continet, effundit atque conservat, ita omnia, quatenus sunt extra ipsum vel aliud ab ipso, sunt vanitas, nihil, non ens; relinquitur ut ipse sit solum ens, et hoc est nomen quod ipsius maxime possumus efferre et quod auditum et revelatum accepimus, ut appelletur ‘qui est’, vel ‘quod est’. Omnia enim reliqua ab ipso sunt “quod subest vel quod deest vel abest”.</p>
</div2>
<div2>
<head>XXIX. ORDO.</head>
<p>Ipse et pater est omnis ordinis, sicut et productor omnis multitudinis. Ipse fecit gradus in rebus, ipse unumquodque ad suum terminum per certas methodos, media atque vias adducit, ordinem faciens extra se ipsum, sicut numerum et figuram et momentum pro rerum innumerabilium diversitate et ornamento constituit. Per hunc eundem ordinem ad illius contemplationem pervenimus; ut, quia in ordine potentiae est potentissimum, in gradibus sapientiae sapientissimum, in serie pulchritudinis pulcherrimum, maiestatis maximum et optimum, non est dubium unicuique ordini praepositum esse unum, et super universorum omnem ordinem monadem istam ordinatricem, quae cum simplex et unissima sit, in se ipsa ordinem nullum admittit (qui enim fatuus ordinem illic intelliget, ubi nulla est distinctio nullusque numerus?), sed est ipsa unitas super omnem multitudinem, varietatem, distinctionem absoluta.</p>
</div2>
<div2>
<head>XXX. XXXI. PRIUS ET POSTERIUS.</head>
<p>Ipso nihil prius, quia est principium super omne et ante omne principium; ipso nihil posterius, quia nullo pacto ad aliud finitur, neque tanquam ordinatum ad ipsum tanquam finem perfectionis, neque tanquam desinens in ipsum tanquam in finem consummationis vel durationis, sed ipse est ipsa optimitas, quae omne bonum terminat, et qua optimum omne in unoquoque genere est optimum, et secundum quam est unum optimum super omne genus, quod idem est ipsa optimitas. Cumque sit ipsa aeternitas, includit et terminat omnem durationis differentiam atque temporis, finit omnem omnium transitoriorum durationem non finitus; ea item quae aeterne durant, ipsius aeternitate durant. Non ergo habet principium neque finem, sed ipse est sine principio atque fine unicum et universale principium atque finis, et consequenter primum et postremum omnium, quo nihil prius neque posterius.</p>
</div2>
<div2>
<head>XXXII. SIMUL.</head>
<p>Ea omnia, quae in rerum natura sunt explicata, dispersa, distincta, ordinata, differentia, in eo omnia sunt, non, inquam, unita, concordantia, convenientia, sed sunt unum, sunt idem, sunt ipsa unitas, sunt ipsa identitas. In ipso enim, sicut proxime dictum est, nulla est distinctio, nullus est ordo intrinsece, sed haec omnia sunt ab ipso. Propterea magis in ipso concurrunt, quam in unitatem quandam suppositi omnia possunt concurrere praedicamenta et in unitatem corporis omnia membra. In his enim ea cadit distinctio, ut membra diversa atque partes ita sint simul, ut continuatione quadam, connexione, agglutinatione et ordinatione quadam consistant et mutuo adnectantur.</p>
</div2>
<div2>
<head>XXXIII. IDEM.</head>
<p>In Deo vero non concurrunt universa, nempe universorum essentia, virtus atque momentum in unum ordinatum corpus, in unam subiectam materiam; sed quemadmodum omnis numerus in substantia unius unitatis consistit, et vicissim unitas est omnis numeri substantia, et omnis numerus citra unitatem nihil est, et in substantia unitatis est omne quod est, sequitur numerum in unitate non esse collective seu congregative seu compositive, sed in simplicitate quadam, unitate, identitate; sicut in centro sphaerae dimensiones, dimensiones omnes sunt unum et idem, minimum latum, minimum profundum minimumque longum non differunt, sed sunt idem; nec non in infinita sphaera maximum latum, maximum longum et maximum profundum sunt undique unum. Ita in ipsa infinita monade, omnia complectente quae numeris comparantur, omnia in simplicitate et unitate et identitate sunt examinanda.</p>
</div2>
<div2>
<head>XXXIV. DIVERSUM</head>
<p>Hinc sequitur in illo nihil esse diversum, quemadmodum a categoria distinguitur summum genus a summo genere, aeternum a corruptibili, imaginale a reali etc.</p>
</div2>
<div2>
<head>XXXV. DIFFERENTIA.</head>
<p>Neque differentia, quia non est genus, neque continet omnia sicut genus suas species, cuius etiam esse dependeat a speciebus. Neque etenim est universale in praedicando, sed in caussando et in essendo. Propterea neque differentias in se ipso secundum hoc genus potentiae in se continet, neque huiuscemodi differentiis ab aliis distinguitur, tanquam in uno genere sit cum illis, vel ex aequo divisivis oppositis differentiis ab eodem genere dependeat, atque aliquid aliud, sed ipse est qui omne genus, omnes differentias et omnes species constituit physice, unde dependeat illa logica constitutio.</p>
</div2>
<div2>
<head>XXXVI. PROPRIETAS.</head>
<p>Habet proprietatem, qua omnia praedicata perfectionis (quae significant perfectionem) de illo dicuntur essentialiter, superlative et infinite, de reliquis vero dicuntur participative, finite et comparative; non habet proprietates secundum aliquod genus eorum, quae in capite “De proprio” sunt enumerata. Non enim illi sunt propria quae sunt fundata super specie vel super forma substantiali, vel quae formam substantialem consequantur, sed quod convenit illi soli et semper, immutabiliter, independenter, per se et secundum se; propria vero aliorum sunt dependenter, sicut et omnia dependent. Et in isto proprium, species, essentia et natura sunt unum et idem, in reliquis vero proprium est primum essentiae vestigium seu essentialis differentiae signum, sicut ridere est signum rationalitatis; sed proprium divinitatis est ipsa divinitas et non aliud neque alterum quid, licet noster concipiendi modus ordinem quendam sibi constituat, et nominum seriem quandam ad similitudinem eorum, quae nobis offeruntur, concelebret, et de Deo prius quaedam dicat, quaedam vero posterius, quaedam ut absolute, quaedam ut respective significantia, quaedam ut interiora, quaedam ut exteriora; quae in subiecto non faciunt neque testantur varietatem magis quam ab uno sole et circa unum solem diversa propria diversitate diversimode afficiuntur, sole diversimode in omnibus operante seque omnibus communicante, et ut diversum quiddam ab omnibus iisque diversis participato, uno in se ipso existente et immutabili.</p>
</div2>
<div2>
<head>XXXVII. GENUS.</head>
<p>Dictum est ipsum esse omnis generis fontem et principium ante omne genus. Propterea neque genus esse potest, neque in genere, neque ex genere quidpiam. Est tamen similitudinem admittens naturalis generis, quatenus ab eo dicuntur genus habere omnia et pater dicitur omnium, non tamen secundum eam univocam rationem, qua Ilus ducit genus ab Hercule, sed qua opus ab opifice. Theologi ipsi viderint de illa univoca generatione, qua pater aequalem sibi filium genuerit et gignat.</p>
</div2>
<div2>
<head>XXXVIII. SPECIES.</head>
<p>Neque modos ullos speciei iuxta rationes atque modos enumeratos citra praeiudicium et blasphemiam ei possumus appingere. Neque enim est species metaphysica seu idea rerum, neque species physica seu forma in rebus, neque species logica seu forma ex rebus communis pluribus (nempe essentia pluribus in particularibus comperta), neque artificialis vel ad artificialis speciei similitudinem exemplaris; imo neque per exemplarem ullam, idealem seu metaphysicam, naturalem seu physicam, logicam seu intentionalem est repraesentabilis. Omne enim productum aegre producentis talis similitudinem poterit explicare melius, quam ensis sui opificis, domus sui architectoris similitudinem. Referunt enim illius potentiae activae vestigium, nihil vero quod ad illius substantiam et hypostasin attingendam confert.</p>
</div2>
<div2>
<head>XXXIX. PER SE.</head>
<p>Iuxta tertium modum dicendi per se ea quae existunt umbram quandam referunt ipsius qui est per se. Reliqua enim omnia praeter Deum sunt per se, cum existant, cum non sint accidentia; ut primae substantiae seu individua in genere substantiae, quae sunt per se, quia non sunt in subiecto aliquo, sicut accidentia, et propterea sunt per ipsum subiectum, neque dicuntur de aliquo, sicut genera et species, quae dicuntur de individuis, et ideo per individua sunt, quibus non existentibus ipsa non essent, ideo neque sunt per se entia. Istis magis per se sunt formae incorporeae et immateriales, quae ita sunt per se ut non sint cum alio, id est non composita, sed simplicia, pura, sola et nuda, aliter quam primae substantiae, quae sunt compositae et indutae accidentibus et praedicatis, universalibusque intentionibus insignitae. Deus autem est ita per se ut non sit per aliud, neque cum alio, neque ab alio: non cum alio, sicut primae substantiae; non ab alio, sicut simplices proxime dictae formae; neque etiam a se ipso, cum sit indivisus et simplicissimus et secundum nullam rationem dependens.</p>
</div2>
<div2>
<head>XL. SECUNDUM QUOD.</head>
<p>	Quia in Deo non distinguitur esse et essentia, quod est et quo est, et ipse est unum simplex et secundum omne idem, temere inquireremus in ipso quid dicatur secundum quod ipsum, quid non secundum quod ipsum, eo modo quo in iis quae sunt aliquo pacto composita licet efficere. Hoc tantum ex nostro concipiendi et disserendi modo accidit, ut quaedam intelligamus absolute significare divinitatem, sicut veritas, unitas, bonitas, entitas; quaedam vero respective, sicut providentia, iustitia, dominatio, conservatio; itaque quaedam intelligamus illi convenire secundum quod ipse, quaedam vero secundum quod alia ab ipso.</p>
</div2>
<div2>
<head>XLI. MOTUS.</head>
<p>Substantia omnino immobilis, nullis vicissitudinibus obnoxia, quam consequitur eiusdem generis potentia et actio. Licet enim quaedam fieri videamus quae prius non erant, et ipse mundus, ut creditur, ex nihilo noviter sit productus, ex hac effectuum mutatione et novitate actionis illius et potentiae mutatio non arguitur, quandoquidem supra omnem motum et omnem vicissitudinem motor ille immobilis in aeternitate existit. Neque enim, sicut artifices et principia materialia, mutatis dispositionibus, ad novam voluntatem, facultatem et effectum promovetur, sed ab instanti aeternitatis, quod est immobile, supra tempus et supra mutationem facit id quod fit in tempore, in mutatione, in motu, in vicissitudine; imo et facit ipsam vicissitudinem, ipsum tempus, ipsum motum, sine motu, vicissitudine et tempore. Neque enim ante et supra motum et tempus semper est motus et tempus; ibi est divinitas immutabilis et invariabilis, qualem oportet esse motum et mutationem faciens. Inde immutabiliter facit mutabilia, aeterne temporalia, simul in aeternitatis instanti facit vicissitudines, in se ipso nihil horum admittens, sed haec a se ipso producens. Stat ergo, quod ab aeterno voluerit nunc esse quod nunc est, mutationem patiente effectu et faciente caussa, non autem patiente seu recipiente. Quod subinde nunc factum est, prius futurum erat, postea vero erit praeteritum, unde mutatur orationis vis; oratio enim de futuro, nempe quod essem hodie scripturus, transibit in veritatem orationis, quod hodie scripserim; quae mutatio in facto et ratione humana non attingit mentem divinam, in qua videlicet haec enuntiationis vicissitudo et ordo triplicis sit constituenda: nempe illi antea erat verum ‘Socrates scribet’, deinde eo scribente ea falsa facta est et haec vera ‘Socrates scribit’, demum duae illae orationes [de praeterito] de futuro et de praesenti falsae sunt effectae vera existente hac ‘Socrates scripsit’. Non secundum hunc modum, quo mutatio facta est circa scripturam Socratis et circa enunciationes de scriptura Socratis, quae humanum sensum et rationem sequuntur, ita est in mente divina, quae scripturam Socratis in eo instanti vel tempore, quo est absolute citra rationem praeteriti, praesentis et futuri, comprehendit. Itaque non in illius scientia, sed sub illius scientia est motus, non in illius operatione, sed sub illius operatione est motus; quia, ut proxime dictum est, ante omnem motum et supra omnem motum non licet intelligere motum.</p>
</div2>
<div2>
<head>XLII. TERMINUS.</head>
<p>Quoniam vero omnis motus est a termino et ad terminum, nempe a quo et ad quod, item e converso nihil adtingit terminum ad quem et praeterit terminum a quo sine pertransitione medii vel physici vel mathematici vel metaphorici; sicut in Deo non est motus, ita etiam in suis operibus non est ratio termini a quo et termini ad quem, sed quia est supra omnem motum et omne tempus, ipse potius est terminus motus et temporis. Terminus autem a quo efficienter, non autem localiter et aliis modis, quibus terminus est contractus, coniunctus et innatus rebus quarum est terminus, et reductive est in eodem genere cuius est terminus, sicut punctus est terminus magnitudinis, unitas numeri etc.</p>
</div2>
<div2>
<head>XLIII. NECESSITAS.</head>
<p>	Eius voluntas est ipsa necessitas et necessitas est ipsa divina voluntas, in qua necessitate non praeiudicatur libertati, quandoquidem necessitas et libertas unum sunt. Necessitas enim necessitati non est necessitas, rursum supra necessitatem non est necessitas, sicut supra libertatem non est libertas. Ibi ergo libertas facit necessitatem et necessitas contestatur libertatem. Quae enim vult immutabilis substantia, immutabiliter vult, hoc est necessario velle. Quia vero non vult necessario aliena voluntate faciente necessitatem, sed propria voluntate, multum abest ut haec necessitas sit contra libertatem, quin potius ipsa libertas, voluntas, necessitas sunt unum et idem.</p>
</div2>
<div2>
<head>XLIV. UBI.</head>
<p>Divina item essentia ita est alicubi, ne intelligatur inclusa, contenta vel contracta loco. Dicitur non alicubi, ita ut non intelligatur exclusa, sed utrumque licet proferre eo sensu, quod non est in loco circumscriptive et quod est in loco definitive et repletive; haud quidem repletive, sicut corpora sunt in suis spatiis, sed quia nusquam abest, dando spatio esse spatium, corpori esse corpus, et corpori esse in spatio dando, item his quae non sunt in loco non esse in loco, spiritualibus esse spiritualia, corporalibus esse corporalia, et tandem omnibus esse id quod sunt; atque ita est ubique, sicut ubique est aliquid, quia ipsum quodcunque est ipse est. Sicut enim essentia, qua res sunt, non potest esse extra res, neque res ab ipsa divelli plus quam a se ipsis, ita divinam praesentiam nihil effugit magis quam se ipsum possit effugere. Itaque est ubique, si infinitum est spatium, et si infinitum naturae gremium ubique pariter foecundum, ut ratio dictat omnis; cui si qua fides contrariatur, stabit nihilominus divinitas in suo vigore infinitae potentiae et foecunditatis finitam exiguamque prolem contra infinitae bonitatis et veritatis naturam effectrix.</p>
</div2>
<div2>
<head>XLV. QUANDO.</head>
<p>Simili ratione, qua est ubique totus, est etiam semper, eadem qua non astringitur loco et locorum seriei ratione, neque durationis ullis astringitur vicissitudinibus. Sicut ergo non est ipse ubique, sed et ipsa est ubiquitas et omnipraesentia, ita non modo est semper, sed etiam est ipsa sempiternitas. Et sic est absoluta super omnem durationem duratio, quemadmodum et super omnem motum atque locum.</p>
</div2>
<div2>
<head>XLVI. SITUS.</head>
<p>In eo quemadmodum non est compositio partis et partis, neque membrorum ordo neque series, sed ipse est ipsa simplicitas, unitas et absolutio, ita neque situm illi licet attribuere quempiam; sed super omnem situm existens situs situm rebus indicit, efficit et conservat, dispositionem nempe rebus corporalibus, quem videmus ab illius voluntate et efficacia provenire, cognoscunt omnes. Situs ergo in eo est tanquam in principio activo, non autem subiective, quemadmodum et omnes quae propriae sunt corporibus et multitudini affectiones. Quod vero prophetae illi oculum, dextram, pedes, aures, caput et similia attribuunt, moxque stare, sedere, surgere, inclinari, satis vulgatum est quemadmodum metaphorice per haec significentur cognitio, operatio, superastantia, succurrere rebus, reparare, cessare a quibusdam effectibus; non quia in ipso sint istae actuales differentiae vel istae mutationes, sed harum differentiarum activitas et efficientia, qua ipsum modo rerum nobis cognoscibilium et sensibilium se habere sensus humanus apprehendit.</p>
</div2>
<div2>
<head>XLVII. COMPARATIO.</head>
<p>Ipse super omnem ordinem, super omnem seriem, omnis seriei et ordinis auctor, nullam recipit cum rebus quae ab ipso proficiscuntur comparationem. Mitto quod inter finitum et infinitum nulla est proportio, sed praedicata quae sunt communia aliis atque illi, sicut bonitas, aeternitas, veritas, non univoca ratione de aliis atque de ipso dicuntur, sed, sicut aeternum et corruptibile, finitum et infinitum, differunt plus quam genere. Sicut ergo non comparamus carbonem nivi, dicentes hunc nigriorem illa, illam vero hoc albiorem, quia comparatio est inter ea quae sunt eiusdem generis et eiusdem sunt susceptiva praedicati, quod secundum gradus uni, secundum alios alteri attribuatur; ita multo minus bonitatem divinam vel aliud quidpiam bonitati alicuius rei finitae comparabimus, cum qua nihil praeter nomen habet commune. Secundum rem vero maior concordantia est et convenientia inter album et nigrum, quae sunt in eodem genere et quibus eadem materia subiicitur, quam inter bonitatem hominis vel angeli et bonitatem Dei, quae in nullo communicant genere, quia illa supra genus est. Maneant ergo comparationes, ut sunt expressae a divinis, si quae sunt, sub ratione aequivoca vel diversivoca, qua nomen boni, veri, pulchri et huius generis aliorum aequivoce de illo et de istis proferuntur. Ideo cum consuevimus dicere Deum Opt. Max., si metaphysice et non grammatice loqui volumus, non proferimus comparative neque superlative, quasi in supremo gradu comparatorum inveniatur, sed tanquam supra et extra scalam eiusmodi.</p>
</div2>
<div2>
<head>XLVIII. COMPREHENSIO.</head>
<p>Comprehendunt corpora corporalia, loca locata, ita ut comprehendens sit extra et supra comprehensum, ne sit intra et profunditatem comprehensi. Divinitas vero omnia comprehendit, ut et quodammodo comprehendatur ab omnibus, ita tamen ut ea ratione, qua comprehendit, comprehendatur, et qua comprehenditur, comprehendat; cuius comprehensio aequivoce dicitur cum comprehensione aliorum. Comprehendit ergo omnia non exclusus et quasi seorsim eminusque prospectans, quia comprehenditur ab omnibus etiam; comprehenditur quoque ab omnibus non quasi inclusus et contentus atque repressus finibus alienis, quia etiam comprehendit omnia. Est ergo intra omnia, ut qui essentiam dat omnibus et fundamentum est omnis esse, cor et fons omnis vitae; comprehendit omnia tanquam superexcellens, gubernans, movens et disponens et finiens ipse infinitus. Passive autem quoque non secundum actum cognitionis comprehensibilis est, nisi extento comprehensionis latiusque significante vocabulo; sed fortasse attingibilis, sicut in capite “De cognitione” dictum est, abusive quidem capiendo actum comprehendendi pro actu attingendi.</p>
</div2>
<div2>
<head>XLIX. AUCTORITAS.</head>
<p>Ipsius nomen, actionem, providentiam, praescientiam, voluntatem et naturam non debemus propriis rationibus et ingenio metiri; temerarie enim, nec citra blasphemiam et nostrae animae praeiudicium, ea quae sunt supra (rationem ad) rationis examen revocantur, quasi nostro alligantes tribunali caussas aeternitatis; sed cum serio et theologice agere volumus, cum formidine et reverentia summa, quam possumus simplicissime, cum eorundem verborum simplicitate, ea sunt de ipso pronuncianda, quae ipsius revelationis auctoritate consistunt.</p>
</div2>
<div2>
<head>L. FIDES.</head>
<p>Hanc auctoritatem sequitur fides, nempe certitudo quaedam infallibilis, qua ea revelata et divina voce producta certiora habeantur (si non in eodem certitudinis gradu), quam quae sensibus sunt manifesta, et ipse habitus primorum principiorum. Atque ita extra sensus et rationis principia sunt censenda, ut supra haec ipsa intelligantur, non contra, ut non secundum rationem et humanam conditionem agamur, sed ut in divinam similitudinem et sapientiam efferamur, ut per hanc fidem ad illam intelligentiam promoveamur. Differt haec fides theologica a philosophica, quia haec per naturalia et nobis innata hominem in suis naturalibus et per sua naturalia perficiendum assumit, illa vero per supranaturalia principia ad supernaturalem finem manuducit, si ipsa est in negotio veritas divina, non autem sub usurpato nomine daemonum vel hominum impostura.</p>
</div2>
<div2>
<head>LI. EVIDENTIA.</head>
<p>Evidentia alia est in virtute proprii luminis sensus oculorum atque discursus, et hanc quaerimus in scientiis speculativis, artibus, item in activis seu agibilibus circa eligenda et fugienda, qua humana ratione et lumine naturali apprehendimus verum et falsum, bonum et malum; alia est in virtute alieni luminis, nempe divini. Sicut enim evidens est Deum non decipere nec decipi, item non esse invidum, sed summe bonum, quin imo ipsam veritatem et bonitatem; ita cum de occultis nobis loquitur, absque ulla haesitatione evidens esse censendum est, quidquid ille proponit credendum, esse verum, et quidquid proponit faciendum, esse bonum. Sed hic ne sit locus deceptioni per misanthropos daemonas, hoc principium est tenendum firmiter, quod Deus est auctor naturae, sensus et oculorum et eius veritatis et evidentiae quae est in ipsis et secundum ipsa; proinde quod veritas veritati non contradicit, et bonitas bonitati non contra ponitur, et verbum Dei quod effunditur per articulos naturae, quae illius manus est et instrumentum (natura enim aut est Deus ipse, aut divina virtus in rebus ipsis manifestata), non opponitur verbo Dei, quacunque ex alia parte vel principio proveniat.</p>
</div2>
</div1>
<div1>
<head>INTELLECTUS SEU IDEA</head>
<p>	Vulgata est comparatio apud Platonicos ex Aegyptiorum disciplina, qua divinitas triadem quandam supranaturalem complectatur in unitate, quemadmodum in sole est substantia, lux et calor, et haec tria secundum duplicem modum contemplamur in illo. Est quippe eius substantia absoluta et propria et per se, est et vestigium eius substantiae, quo alia substantialiter constituit pater generationis. Subinde est lux in sua substantia radicata, quae effundit, immobilis in eo perseverans. Est et lux quae effunditur et communicatur et attingit exteriora omnia vivificando. Rursum est calor in ipso subiecto proprium accidens, est etiam calor, quod a subiecto diffunditur et e vestigio in rebus calefactis pro singulorum capacitate reperitur. Ita in divinae substantiae simplicitate haec tria possumus contemplari secundum similitudinem, ut in ea sit substantia, nempe mens prima quae producit externas omneis substantias, ut divinam substantiam intelligamus et supra res et in rebus; comparata luci est intelligentia, quae et supra res una est et in rebus omnibus una; est et amor seu pulchritudo, alia idealis supersubstantialiter supra res, alia in rebus omnibus. Dissimilitudo est inter solem et divinitatem, quia sol ab una quasi arce et ab uno medio seu centro, ubi principaliter consistit, effundit lucem et calorem; divinitas vero nullo loco astricta, super omnem situm atque tempus consistens, aliis in rebus principalius esse videtur propter principalioris effectus conditionem, cum pro sua absolutione ubique aequaliter tota in immenso spatio consistat. Rursum in sole haec tria tanquam una substantia et duo accidentia distinguuntur; sua vero tria in divinitate, sicut et innumera alia praedicata quae sub eorum analogia recensentur, nullam omnino faciunt distinctionem.</p>
<p>Nihilominus propter contemplationis necessitatem et ordinem tria in divinitate distincte speculanda pro captu ingenii nostri accipimus: essentiam nempe iuxta praedictas rationes, secundum quam paternitatem in divinitate nominabant; intelligentiam tanquam tantae essentiae primum effectum atque coaeternum Filium appellabant; amorem, qui ex conceptu pulchritudinis in tanta prole perspicuae, quem magnum daemona appellabant.</p>
<p>Intelligentia ergo est divina quaedam vis, insita rebus omnibus cum actu cognitionis, qua omnia intelligunt, sentiunt et quomodocunque cognoscunt. Neque enim sine cognitione eaque altissima atque profundissima a subiectis istis non remota ubique usque adeo mirabili architectura nascuntur animalia, plantae et alia heterogenea corpora, ita ut omnia in suis membris usque adeo mirabili varietate mundi universi similitudinem tum in toto, tum in partibus referant, ac omnia suum esse conservare student, contrarium fugiunt, utile persequuntur. Neque enim sine aliquo sensu vel cognitione (quam rudius philosophantes non percipiunt) vel ipsae aquae guttae in rotundam et in sphaeram, &lt;quo&gt; pro viribus conserventur, conglobantur; frondes, membranae et festucae ab igne exsiliunt et contrahuntur, quasi contrarium effugientia. Haec est sensus quaedam participatio et universalis intelligentiae per universum propagatae effectus, quem consequitur affectio et inclinatio, defectio et declinatio amicitia et lis in rebus omnibus, quibus sunt, cognoscunt et amant omnia, ut trina illa praedicatione divinitas quodammodo ad omnia descendat.</p>
<div2>
<head>SUBSTANTIA.</head>
<p>Intellectus ergo in divina essentia et separatus aliis quidem appellatur idea una rerum omnium supersubstantialis, intellectus vero in rebus est virtus, qua omnia se quodammodo et alia cognoscunt, quomodocunque sive sensu sive ratione sive simpliciore aliqua vel materialiore ratione cognoscunt.</p>
</div2>
<div2>
<head>BONITAS.</head>
<p>Bonitas intellectus seu cognitionis in rebus est praesentia sui obiecti cognoscibilis, malum vero absentia. Haec bonitas habet suos gradus iuxta momenti specierum gradus et ordinem.</p>
</div2>
<div2>
<head>VERITAS.</head>
<p>	Veritas intelligentiae est, qua natura recto ordine pro dictamine ipsius recte constituit et constituitur. Est inquam ipsa lex intelligentiae observata in rebus. Haec veritas in illis quae discurrunt est complexa; post res in genere intentionum rationalium; in rebus vero non solum est physica, sed est ipsa physis et natura ipsa.</p>
</div2>
<div2>
<head>PRINCIPIUM.</head>
<p>	Intelligentia secundum rationem principii est ante res, nempe efficientis primi, est in rebus secundum rationem efficientis proximi, est post res, in quibus ex principiis istis innatis inest facultas ad ulterius cognoscendum.</p>
</div2>
<div2>
<head>CAUSSA.</head>
<p>	Itaque est caussa tum qua res sunt, tum qua res cognoscuntur, sicut lux solis est caussa vitae rerum et sensus, quo sint et videantur.</p>
</div2>
<div2>
<head>ELEMENTUM.</head>
<p>	Intellectus est, qui elementa contraria, disgregata, separata, deordinata distinguit et ordinat, et ex confusione seriem et rerum distributionem molitur. Subinde intellectus rationalis ex incomplexis quibusdam intentionibus, tanquam elementis, enunciationes veras construit atque discursus.</p>
</div2>
<div2>
<head>MATERIA.</head>
<p>Materiam quoque, quae ante vulgata elementa substernitur, unam et individuam secundum essentiam, innumerabilibus formis atque similitudinibus configurat, ut melius per universum et singillatim per omnes partes nequeat configurari; sicut et intellectus rationalis unam universalem intentionem atque speciem entis ad innumerabilium conceptionum diversarum, utpote ad mundi rationalis constitutionem promovet et perducit.</p>
</div2>
<div2>
<head>QUANTITAS.</head>
<p>Hinc ille rerum numerus, hinc illi rerum gradus, hinc pro numerorum rationibus variae variorum sunt compositiones, magnitudines atque figurae, unde singulae rerum species diversos magnitudinis et membrorum constitutionis gradus et qualitatum numeros sunt assequutae.</p>
</div2>
<div2>
<head>QUALITAS.</head>
<p>	Hinc sequitur ex variorum numerorum conditione qualitatis dispositionum naturalium et habituum tum internorum tum externorum conditio atque gradus, ut etiam externae figurae internarum virtutum efficaciam repraesentent. Ita quippe omnia sunt comparata, ut omnibus respondeant; neque enim casu, sed ab intellectu definiente rebus constitutis sequitur, ut a regulato intellectu contemplativo et speculativo per ea quae forinsecus apparent de interioribus iudicium ferri possit.</p>
</div2>
<div2>
<head>POTENTIA.</head>
<p>In omnibus vel minimis vel ad oculum externum mutilis et imperfectissimis cognitionem esse, ex praedictis possumus concludere; utpote intelligentiae quandam participationem, quamvis intelligentiam in quibusdam propter defectum vel organorum vel aliarum circumstantiarum non videamus actu, potentia tamen omnia in omnibus inesse, et consequenter intelligentiam ipsam, quae cum anima mundi concurrit et divinitatem ipsam ubique totam concomitatur, pro ratione effectus, quem in materia perspicere vel ex materia provenire desideramus, concludimus esse secundum potentiam quandam in omnibus; secundum actum vero in quibusdam, quae ad nostram similitudinem propius accedunt, vel in nostra consistunt similitudine, vel ad quorum sumus similitudinem, nempe heroum atque deorum. In mixtis vero, qualia sunt plantae, lapides, intelligentiae seu cognitionis actum non habemus expressum, at sensus; licet quidam habeant ad oculum rationis nihilominus explicatum, qui intelligunt totum telluris corpus esse animal et non sine spiritu et anima operationes mirabiles a lapillis et eorum fragmentis provenire, quae etiam animum hominis pulsent, alterent et afficiant, interdum ad meliores et admirabiliores fruges promoveant. Licet ergo animalia non omnia appellemus, animam tamen in omnibus esse non dubitamus, et cum anima intelligentiae seu universalis cognitionis sensum hic quidem vehementiorem; hic vero remissiorem.</p>
</div2>
<div2>
<head>PERFECTIO</head>
<p>	Eorum vero sunt atque subsistunt singula pro suae materiae seu subiectionis facultate, atque suppositi virtute cognitionis specimen aliter atque aliter proferunt, sicut et aliter atque aliter participant, unde comparatio est inter ea, quae plus magisque atque minus lucis illius participia secundum actum videantur; unde non omnia possumus omnes sigillatim, sed bene omnia possumus omnes summatim. Intelligentiae ergo perfectio non est in uno, in altero vel in pluribus, sed in omnibus; non etiam in omnibus suppositaliter, id est sub conditione materiali, sed sub formali conditione, quae perficit omnia, sicut lux in sua puritate plus quam in sua participatione, qua contrahitur ad huius vel illius lucidi mensuras atque numeros, vera et excellens invenitur.</p>
</div2>
<div2>
<head>COGNITIO.</head>
<p>Cognoscitur ergo in omnibus et cognoscit in omnibus, neque urgendum est sub tituli virtute. Placuit enim Epicuro et Democrito et aliis pluribus, omnem cognitionem appellare sensum. Ita et nos sub titulo intelligentiae omnem in proposito cognitionis speciem includimus. Vis ergo unius lucis intelligibilis ita omnia diversis modis ad cognitionem et cognoscibilitatem informat, sicut una lux sensibilis omnia ad visibilitatem et omnes oculos ad visivitatem pro captu uniuscuiusque informat.</p>
</div2>
<div2>
<head>VOLUNTAS.</head>
<p>Hac praevia luce sequitur ille accursus uniuscuiusque rei ad sibi simile, affine et sub cognitione cognati apprehensum, et diversio ab his quae aliter seu diversimode se habent.</p>
</div2>
<div2>
<head>RELATIO, ACTIO ET PASSIO.</head>
<p>Haec est relatio et respectus physicus, qua realiter unumquodque convertitur ad sibi consimile, respicit sibi oppositum, cognata vicissim commeant, generatio actus prolis et parentis, gubernatio actus praesidum et subditorum, et omnis ordo rationem superiorum et inferiorum, aequalium et coaequalium, similium et consimilium asciscit. Inde provenit actio ex una parte, ex alia vero passio, quandoquidem hoc ordo, lex atque sanctio intellectus in omnibus existentibus indixit, ut omnia propriam speciem propagare et multiplicare queant. Hinc alia in alia agunt, ut in se ipsa vel in suam similitudinem eadem transmutent; patiuntur e contra reliqua, quae a sua et propria similitudine atque formae consistentia (quam naturaliter conservare et propagare concupiscunt) deficere coguntur.</p>
</div2>
<div2>
<head>DARE ET ACCIPERE.</head>
<p>Sicut ordo est in rebus superiorum et inferiorum, quorum illa influunt et communicant, ista vero participant et imbibunt, cumque versus supernam regionem intendatur lux intelligentiae et universalis cognitionis, emanatio istius est versus partes inferiores defluens; unde vis cognoscendi elargita est sub titulo potentiae activae et communicativae a caussis superioribus tanto efficacius, quanto etiam simplicius accipitur. Subiecta vero inferiora, quanto magis a superioribus naturae gradibus recedunt, tanto turbatiore, confusiore et imperfectiore ratione cognoscunt, ut et a lucis regione longius recedunt.</p>
</div2>
<div2>
<head>HABERE.</head>
<p>Hincque videre et examinare licet, quam quaeque magis atque minus intelligentiae seu cognitionis lucem suapte natura sint adepta, ut magis atque minus versus supremum vel imum naturae gradum, altius vel summissius constituta sunt; alia quidem mobiliter, nempe quae studio, exercitatione vel qualibet appulsus cuiusdam efficacia lucem luci possunt adiicere, alia vero immobiliter, id est quae primordialis naturae fines perpetuo in eadem mensura iisdemque gradibus asservant.</p>
</div2>
<div2>
<head>MEDIUM.</head>
<p>Eorum vero, quae cognoscunt, alia per se ipsa cognoscunt, tanquam innatam habentia lucem, ut eadem sint cognoscentia et cognita et quibus cognoscuntur, ut vivus sol, qui idem est oculus videns, oculus visus et lux qua ipse se ipsum videt, in duo haec omnia, subiectum videlicet, obiectum et medium, quo subiectum obiecto (id est subiecta potentia obiecto apprehensibili) unitur, sunt unum; alia vero cognoscunt per aliud seu per speciem distinctam a propria substantia, et haec est duplex: aut in se, sicut per speciem innatam seu conceptam, tanquam per medium, procedimus ad alias species concipiendas; aut extra se, sicut per eam speciem quae est in speculo attingimus eam speciem quae est in obiecto speculi, per eam quae est depicta vel quomodolibet simulachrum concipimus speciem eius cuius est simulachrum. Huiuscemodi media sunt in actu cognoscendi intellectivo; in sensitivo autem iuxta suas species diversa sunt media, ut inter auditum et sonum, visum et visibile est aer, inter tangibile et tactum est cutis et pellis.</p>
</div2>
<div2>
<head>INSTRUMENTUM.</head>
<p>	In intelligibilibus idem est medium et instrumentum, in relationibus vero, seu in his quae discurrunt, instrumenta dicuntur quaedam rationes universales seu intentiones, quibus ratio versatur circa ratiocinabilia, cuiusmodi sunt definitio, divisio et argumentatio, de quibus est scientia logica secundum eam partem quae “Organum” appellatur, quia de istiusmodi instrumentis determinat. In cognitione item sensitiva propria sunt instrumenta, ut oculus, ut auris, lingua et similia.</p>
</div2>
<div2>
<head>FINIS</head>
<p>	Iuxta diversas cognoscendi species diversus constituitur finis. Gustus enim ordinatur ad nutritionem, praesertim ad primam potentiae vegetativae operationem, tactus ad secundam, visus vero ad tertiam. Per gustum enim nutrimur et augemur, per tactum generamus simile nobis, per visum secundum locum convenienter movemur. Subinde per auditum simul atque per visum intentionibus et rationibus rerum agendarum et credendarum informamur, per imaginationem supra sensum attollimur, ratione intellectui unimur, per intellectum in mentem transformamur, dum a multitudine et materia ad unitatem et actum gradatim ascendendo pervenimus.</p>
</div2>
<div2>
<head>CONTRARIETAS.</head>
<p>	Sicut lux opponitur tenebris, ita et cognitioni et universaliter intelligentiae ignorantia; et haec est duplex, negativa et privativa; et haec iterum duplex, simplicis negationis et depravatae dispositionis. Negativa est in his, quae non cognoscunt eo quo non cognoscunt pacto, ut in lapide, qui non cognoscit sensitive. Privativa duplex: altera in his quae non cognoscunt cum potentia ad cognoscendum et dispositione, ut non videre est in catulis statim natis; altera in his quae non cognoscunt cum impotentia ad cognoscendum propter habitum proxime deturbatum, ut in his quae eccaecata sunt est latentia colorum seu visibilium.</p>
</div2>
<div2>
<head>OPPOSITIO.</head>
<p>Sicut enti opponitur non ens, et non ens est duplex, simpliciter et secundum quid, ita et intellectui seu cognitioni universaliter dictae opponitur ignorantia, aut quidem simpliciter, ut scilicet omnimodam tollit cognitionem, et hoc pacto sicut non ens simpliciter est nihil, ita et ignorantia simpliciter est nihil, et quod simpliciter ignorat, id est secundum omnem modum ignorat, est nihil. Quidquid enim aliquo pacto est, aliquo pacto cognoscit, quemadmodum et materia, quae minimae dicitur entitatis, maxime omnium formas appetere dicitur, et consequenter aliquo pacto cognoscere. Omnis quippe appetendi modus aliquem cognoscendi modum consequitur, sicut est iste qui est in profundo naturae. Opponitur ergo cognitioni simpliciter ignorantia simpliciter, et cognitioni in genere ignorantia in eodem genere. Cognitio simpliciter est in ente, quod est ipse intellectus, ipsa mens; ignorantia simpliciter non est cognoscens secundum quid, et ignorans secundum quid est omne quod non simpliciter cognoscit et non simpliciter ignorat. Oppositio rursum est inter haec, sicut inter lucem et tenebras, supremum et infimum, medium et extremum, tanquam contrarias et oppositas regiones.</p>
</div2>
<div2>
<head>INTENTIO.</head>
<p>	Intellectus primus et simplex, qui in se ipso omnem complectitur cognitionem, sicut unitas omnem numerum, cognoscit ubique totus, sicut est ubique totus, sine distractione et applicatione; quandoquidem non habet obiectum extra se, sed, sicut dictum est, idem est obiectum et cognoscens. Ideo non intentionaliter, id est non per decursum seu influxum seu effluxum seu progressum quendam cognoscit, sed eadem absolutione cognoscit qua et est; reliqua vero quibus obiectum est externum, sive intelligentia sive ratiocinantia sive sentientia, tensione quadam seu attentione, qua nempe tendendo ad aliquid cognoscunt, informantur cognitionis propriae specie.</p>
</div2>
<div2>
<head>CONCEPTIO.</head>
<p>	Concipere etiam eorundem est, quorum est et intendere. Pura enim mens, simplex atque prima cognoscit omnia in se ipsa videndo, non extra se speculando; et ideo non se habet per modum apprehendentis seu concipientis, sed per modum habentis. Ideoque nulla cognitionis novitas illi accedit, sed in simplicitate quadam et absolutione ab omni vicissitudine atque numero habet quidquid habet et quidquid est. Reliquorum vero est concipere, quorum est et accipere.</p>
</div2>
<div2>
<head>NOMEN.</head>
<p>	Nomen intelligentiae seu intellectus rebus omnibus infusi est unum, sicut et res ipsa est una significata. Subinde propter subiectorum diversorum atque potentiarum informabilium unica illa res atque lux abit in diversas species atque genera, sicut unus solis fulgor in se ipso et in immediata communicatione a se ipso abit in diversas species colorum atque figurarum repraesentabilium, ubi diversis illuminabilibus applicatur atque coniungitur. Hic enim sensum diaphani, ibi opaci, ibi umbrosi, ibi albi, ibi rubri, ibi clari, ibi turbati coloris iuxta innumerabiles gradus atque modos speciem explicat. Ita et una lux intellectualis, qua omnia cognoscunt, sub uno, quo se omnibus infert modo, tandem in omnibus est pro singulorum capacitate atque modo, pro quibus diversa sortitur nomina, ut hic appelletur intellectus, hic ratio, hic imaginatio, hic visio, hic auditio et caetera; et in nomine non est litigandum neque haerendum, sive dicamus unum intellectum in omnibus sive unam mentem sive unum sensum, cum Platone vel cum Empedocle vel cum Epicuro.</p>
</div2>
<div2>
<head>ORDO.</head>
<p>	Est ordo atque series eorum quae intelligunt, sicut in numeris. Prima enim et suprema intelligentia est ipsa monas, qua gradatim succedunt secundae intelligentiae; quarum quae proximiores primae sunt, tanto simplicioribus et paucioribus speciebus omnia apprehendunt, quanto vero elongatiora, tanto pluribus. Itaque ordo cognoscentium est sicut ordo specierum in numeris. Est et ordo cognoscendi, qui in prima mente et aliis, quae illi proxime sunt, nudis atque puris nullus est, quandoquidem non discurrendo cognoscunt neque per vicissitudines addiscunt. In inferioribus vero, quae ratiocinantur seu discurrunt, ordinem necessario debemus intelligere inventivum iudicativum, compositivum resolutivum, sensitivum intellectivum, ab universali ad particulare vel e contra, a confuso ad distinctum, ab elementis ad elementata vel e contra, qui quodammodo incidit, qui est a partibus ad totum. Rursum est definitivus sicut apud Platonem, divisivus sicut apud Pythagoram, demonstrativus sicut apud Aristotelem; sed isti tres ultimi non proprie dicuntur ordines, sicut proprius dicuntur modi cognoscendi. Horum ordinum alii dicuntur secundum nos, nempe qui ex notioribus et proximioribus seu promptioribus nobis; alii secundum naturam, quibus eadem serie res cognoscuntur qua et constituuntur et configurantur, sicut in mathematicis et praesertim in geometricis est videre.</p>
</div2>
<div2>
<head>PRIUS ET POSTERIUS.</head>
<p>	Ex his quae in propositis dicta sunt de ordine, manifestum est quid dici possit de priori et posteriori secundum intellectum. Est autem duplex ordo duplicem prioris et posterioris rationem aperiens: quidam divisivus unitatis et explicativus, ubi prius secundum naturam est comprehendens in una specie et idea, posterius vero in pluribus speciebus; prius simpliciter, posterius composite; prius per species innatas, posterius per species acquisitas; prius est comprehendens, posterius comprehensum; prius universale, posterius particulare. Est autem universale, de quo nunc loquor, quod est ante singularia et caussa singularium, non autem quod est caussatum a singularibus et post illa. Hoc ordine res et fiunt et cognosci existimantur a caussis superioribus, nobis vero, qui a sensibilibus ascendimus ad intelligibilia, contrario ordine atque serie accipitur prius atque posterius; descendenti nempe quod est ultimum ascendenti est primum, explicanti extremum complicanti est primum.</p>
</div2>
<div2>
<head>SIMUL.</head>
<p>	Ista quae secundum ordinem et progressum a secundo in loco ordinatis capiuntur et apprehenduntur, absque ordine sed in simplici quadam apprehensione seu comprehensione a prima mente possidentur, quae non per descensum vel decursum ab unitate procedit ad multitudinem cognoscendam, licet eius intelligendi ordinem ita percipiamus, sed in una specie, uno actu et obiectu simul omnia citra confusionem intuetur, ac si in acie visus sint omnia et ipsa sit omnia, nempe videns, visio et visibile, sicut dictum est, ubi lux videtur in luce per lucem, non videns se per aliquid extra se, sicut non alia luce opus est ad ipsam lucem apprehendendam, tanto magis ubi lux ipsa est ipse oculus, in quo omnia sunt potiore ratione quam possint in se ipsis esse. In se ipsis enim sunt mobiliter, materialiter, dependenter, deficienter, quae non entia potius sunt quam entia, quandoquidem sicut ex eo quod non erant sunt, ita ex eo quod sunt non esse possunt, unde et non vere sunt, nisi ubi sic sunt ut non esse non possint, nempe in prima caussa et principio indeficiente et ea quandolibet promere potente. Verius ergo sunt in ipsa monade, et per consequens verius in eadem cognoscuntur in simplicitate et simultate quadam, ubi scilicet sine distinctione, distributione et numero omnia sunt unum ineffabiliter.</p>
</div2>
<div2>
<head>IDEM.</head>
<p>	Ex hoc sequitur quod indistincta sunt omnia in uno, et quae in se ipsis diversa sunt atque contraria, in ipso simplicissimo principio sunt unum et idem, sicut plerumque manifestavimus maximum coincidere cum minimo in principio et fine; quod enim est extremum calidi est principium frigidi, extremum mali principium boni, finis tenebrarum principium lucis. Rursum idem est punctus communis terminus extremorum, quem eundem principium et finem maximi minimique anguli appellamus, unde simul utrumque exoritur contrariorum, et consequenter in quo duo contraria sunt idem, ut patet in linea AB, quae cadit super lineam CD et exurgit ab illa.</p>
</div2>
<div2>
<head>DIVERSUM.</head>
<p>	Diversitas subinde cognitionis iuxta generum diversitatem ab universali intellectu (qui est omne cognoscibile et cognoscens in omnibus) emanat. Sicut enim supra dictum est, omnia eo modo quo sunt, aliquo pacto cognoscunt, et vestigia universalis intelligentiae omnibus suo se communicantis modo sunt impressa. Cognoscunt ergo naturalia naturaliter, rationalia rationaliter, intelligibilia intelligibiliter, simplicia simpliciter.</p>
</div2>
<div2>
<head>DIFFERENTIA.</head>
<p>	In singulis vero generibus sicut propriae sunt differentiae, ita et differentes sunt percipiendi seu intelligendi modi, sicut in genere animalium rationalium diversae daemonum species differenter pro complexionum differentia cognoscunt, sicut et pro sensuum diversitate differentes sunt sensibiles cognitiones, sicut aliae sunt sensuum species ab his quibus nos praeditos esse cognoscimus, definire non possumus. Stulte enim hominem sensibus omnibus praeditum definiunt nonnulli. Talpa etenim si de sensuum numero iudicet, qui fieri potest ut de sensu visus aliquid apprehendat, ut alium reliquis sensum esse possit definire? Homo ergo sicut magnitudine et momento, ita et multitudine sensuum ab aliorum animantum plurimis potest superari. Quo enim sensu formica castrat triticum, ne in cavea subterrestri germina emittat? Respondent stupide: instinctu naturae! Nos illum instinctum esse sensus speciem, vel (quod idem est) intelligentiae quendam (quo nos orbati sumus) gradum seu ramum colligimus, quo in suae reipublicae administratione inque comparandis vitae necessariis prudentius et definitis quibusdam iisque optimis in suo genere ordinibus aguntur, quales humana species in suo genere nunquam adsequetur, dum individuorum singula palantia optimum illud perquirendo nunquam vel raro pro suo genere contigerunt.</p>
</div2>
<div2>
<head>PROPRIETAS.</head>
<p>	Ex hisce differentiarum rationibus, diversas cognoscendi species constituentibus, consequuntur variae iuxta varia subiecta proprietates, quae in specie sunt idem quod differentiae; in particularibus vero conditionem proprietatum accipiunt, iuxta passiones specificam differentiam consequentes in subiecto particulari, quemadmodum rationalitas, quae ratione specifica una et indifferens est in omnibus individuis, subinde in hoc et in illo distinguitur, ut per hunc et illum ad actus ratiocinandi aliter atque aliter inclinatur.</p>
</div2>
<div2>
<head>GENUS ET SPECIES.</head>
<p>Intellectus unus idem in omnibus pro generum varietate diversa cognoscendi genera constituit, quorum species sunt indefinitae, si vera est ea quam paulo ante de numero sensuum explicavimus doctrina. Intelligentiae ergo diversae sunt species. Primo enim et universalissimo intellectu quod supra genus esse creditur sunt dii, quorum singuli iuxta Peripateticorum sententiam unam constituunt speciem; siquidem ubi nulla est materia, nulla est secundum numerum multiplicatio, et omnis citra materiam multitudo specierum est multitudo.</p>
</div2>
<div2>
<head>PER SE ET SECUNDUM QUOD IPSUM.</head>
<p>	Ea quae per se intelligunt, id est intellectus sunt participia, sunt animae subsistentes, daemones, dii. Illud quod est per se intellectus seu intelligentia, est Deus primus. Anima vero ubi fuerit non natura subsistens, sed consistens; sicut a Peripateticis, Galeno et a Stoicis definitur, non dicetur per se intelligere neque per se cognoscere, nisi quispiam et ipsam texere vel filare (ut dicit Aristoteles) velit asserere. Per se vero ratiocinatur homo, per se sentit animal, homo et daemones, nempe corporea animalia spiritualia, id est subtilia et simplicia etc. Et hic per se intelligere, sentire, ratiocinari et alio pacto cognoscere et lucis habere participationem idem est quod secundum se seu secundum quod ipsum, quandoquidem convertibiliter dicuntur, ubi praedicatum adaequat suum subiectum et adaequatur ab eo.</p>
</div2>
<div2>
<head>MOTUS.</head>
<p>	Eorum quae cognoscunt alia per simplicem et innatam speciem cognoscunt, et cum sint inalterabilis naturae, inalterabilem habent et cognitionem et universaliter omnem actum atque potentiam. Hic naturam intelligo complexionem seu naturalem facultatem. Sic concessum est deos ab eo quo fuerunt omnem habuisse, cui nihil addi neque adimi possit, cognitionem. In animantibus quoque, quorum spiritus non omnino est immersus in materia, idem est videre, ut in apibus et formicis, quae sine experientia et usu et tempore innatam videntur habere rerum pro sua specie conservanda cognitionem. Quaedam vero tempore et usu illis cognoscenda adiiciuntur, quae ad substantiam cognitionis nihil profecto facere videntur, utpote informatae secundum rationes universales, iuxta particulares tantummodo sunt informabiles, ut scire in illo loco esse triticum, ad hanc partem esse procedendum ad foveam seu horreum, ubi commode fruges conservantur, et reliqua huiusmodi.</p>
</div2>
<div2>
<head>TERMINUS.</head>
<p>	Cognitionis vero terminus est triplex. Alius quo aliquid desinit cognoscere, sicut amisso sensu desinit sentire, et hic terminus cognitionis est compositorum, generabilium et corruptibilium. Alius est cognitionis terminus perfectionis, qui idem sit terminus cognoscendi et complementum cognoscendi, et talem terminum attingunt, quae motu, tempore et discursu perficiuntur; in aliis autem cognitio non perficitur, sed efficitur, id est cum ipsa specie nascitur, sicut cum formica tota formicae cognitio. Alius est terminus ad quem est motus, seu ad quem respicit intentio, qui idem dicitur finis seu bonum potentiae cognoscitivae; et hoc est in intellectivis et ratiocinativis verum, in sensitivis vero delectabile et iucundum primitive, sumministrative autem etiam verum. Visus enim et auditus, ut informant rationem, habent elementa veritatis, verum vero et falsum, quod est in enunciatione, per se non apprehendunt; et ideo sensus per se non fallit neque fallitur etc.</p>
</div2>
<div2>
<head>NECESSITAS.</head>
<p>	In genere cognitionum cognitio divina, quae non distinguitur a voluntate divina, quae subinde non distinguitur a fato, ponit et supponit necessitatem. Necessarium enim est, quod divinae infallibili cognitioni est notum, quodque voluntate talem cognitionem consequente vel potius concomitante vel declarante procedit. Cognitio item quam naturae appellant, quae est ipse ordo rebus naturalibus inditus, definitus ad unam partem contradictionis, est etiam necessitas; et dictum est in superioribus quemadmodum cognitio et voluntas in natura sunt unum, et cum sint invariabilia, sunt unum necessario. Differt autem necessitas naturae a necessitate fati seu divina, quia natura necessario facit unum, sed non ex necessitate semper. Necessitas enim est penes voluntatem et cognitionem infallibilem, sed non penes effectum, quia potest impediri et averti; divina vero necessitas est penes omnia.</p>
</div2>
<div2>
<head>UBI.</head>
<p>	Intellectus et omnis potentia cognoscitiva non est alicubi tanquam in loco, sed tanquam forma in subiecto. Intellectus vero, qui est universalis substantia et causa universae cognitionis in omnibus et singulis, est una substantia seu essentia ubique tota, sicut anima in corpore.</p>
</div2>
<div2>
<head>QUANDO.</head>
<p>	Ut est supra materiam et extra materiam, ita et extra magnitudinem, motum atque tempus. Quoad operationem vero quaedam potentiae cognoscitivae, ut sunt in subiectis transmutabilibus, quorum mutatio est in tempore et secundum tempus, etiam suo ordine serieque progrediuntur in actum, ut visus primo intendit in rem visibilem, secundo unitur rei visibili, tertio concipit speciem a re visibili ipsa ei admota atque praesente, amotis impedimentis et medio disposito ad certum intervallum et praesente lumine exteriori. Ita et deinde frequentatis iteratique actibus particularium sensationum fit unus habitus et experientia in his, quae secundum tempus et ordinem quendam addiscunt; potentiae vero separatae a materia vel minus materiae immersae, quales sunt in apibus et formicis declaratae [sunt], non obligatae sunt tempori, discursui atque motui.</p>
</div2>
<div2>
<head>SITUS.</head>
<p>Intellectus et intellective potentiae sunt fundatae in anima, ita ut non certae corporis parti destinentur, sed sicut anima est in toto tota, ita et huiusmodi potentiae sunt cum animae essentia concurrentes, ut neque secundum operationem dividantur ab ea. Potentiae vero sensitivae, etsi in substantia animae sint eadem ratione radicatae, a certis tamen corporis partibus et organis distinctis et ordinatis distincta ordinataque serie operantur. Organa sensuum exteriorum ut sint distincta, neminem latet. Sensuum vero internorum situs hic est secundum vulgus philosophantum in anteriore cerebri parte, ubi nervi optici (et alii qui bini ad nares, bini ad aures, bini ad linguam protenduntur) sunt uniti et radicati tanquam in uno stipite, intelligitur esse sensus communis, cui succedit phantasia in secunda cerebri parte usque ad capitis medium, cui tertio succedit sedes cogitativae a medio usque ad quadrantem circa tertium cerebri; ultimo in loco, ubi est fortissima pars capitis ad occiput, unde nervi motivi protenduntur per totum corpus, ibi est locus retentivae facultatis, nempe memoriae: quorum rationem praetermitto dicere. Una tantum vera est maxime, si reliquae omnium quas adducunt etiam verae sunt, quia ex laesione singularum enumeratarum partium sequitur laesio illius potentiae sensitivae ad partem illam capitis pertinentis. Quod vero subinde intelligentia perturbetur et actio altioris potentiae, nempe discursus, ratiocinium et similia, non est quia talis potentia sit alligata corpori, sed quia actus illius et opus consequitur opera et actus sensibilium facultatum, quibus perturbatis subsequens virtus laeditur et hebetescit. Necesse est enim, ut aliquo sensu deficiente deficiat et intellectus et scientia, quae est secundum illum sensum; maxime vero in sensibus interioribus iisque quae proximius accedunt immateriali potentiae proxime dictae.</p>
</div2>
<div2>
<head>COMPARATIO.</head>
<p>Sicut in superioribus notavimus ordinem atque gradus cognoscendi, accessum maiorem atque minorem, nec non et recessum maiorem atque minorem a luce atque tenebris. Tunc etiam gradus comparationis intelligimur distribuisse, quique maxime, quique minime, quique mediocriter, magis atque minus est intellectivum atque aliis rationibus cognoscitivum, intelligibile item atque aliis rationibus cognoscibile.</p>
</div2>
<div2>
<head>COMPREHENSIO.</head>
<p>Intelligentia superior altiori modo, simpliciore atque clariore cognoscit ea, quae potentia apprehendit inferior. Hi enim etsi sensu non sint praediti, ea tamen quae per sensus cognoscuntur minime eos latere arbitrandum est. Cognoscunt ergo sensibilia non per sensum, sed per sensum meliorem et sub ratione melioris sensibilitatis, item per simpliciorem. Quae quippe nos pluribus cognoscimus sensibus, superiores naturae uno sensu melius apprehendunt; simplicissima vero omnium simplicissimo omnia cognoscit intuitu. Sicut ergo moneta pretiosior in singularitate comprehendit omne pretium, quod monetae inferiores sub pluralitate apprehendunt, et sicut in tetragono est trigonum, in decagono pentagonum et hexagonum etc.; ita in virtute superioris et unius intellectus est virtus omnium facultatum cognoscitivarum inferiorum. Sicut in anima intellectiva intelligunt Peripatetici comprehendi sensitivam et vegetativam tanquam potentias eiusdem, et in sensitiva vegetativam tanquam eiusdem potentiam; ita et nos in intellectibus superioribus virtutem omnium inferiorum cognitionum altius contineri, altissime in primo intellectu, infinite in ipsa mente, quae intellectus ipsius pater est, definimus. Omnia ergo, quae sunt in inferioribus eorum et notantia perfectionem, vehementius intelligere oportet in superioribus, et quaecunque in istis defectum dicunt, fortius in inferioribus intelligere oportet. Lux enim versus supremum intenditur, et tenebrae versus imum intenduntur.</p>
</div2>
<div2>
<head>AUCTORITAS.</head>
<p>Auctoritas est cognitio sub lumine alieno, et iuxta diversitatem et dignitatem eorum, sub quorum lumine alia cognoscunt vel de incognitis fatentur, anctoritatis species desumuntur et differentiae.</p>
</div2>
<div2>
<head>FIDES.</head>
<p>Fides est species cognitionis, quam in suo loco definivimus principium omnis cognitionis, maxime vero scientiae, comprehendens eos terminos qui sunt per se noti et per quos alia cognoscuntur; et hanc in theologicam et philosophicam distinximus, quarum haec habet certitudinem ex proprio, illa ex alieno sensu, qui non fallat neque fallatur.</p>
</div2>
<div2>
<head>EVIDENTIA.</head>
<p>Evidentia vero est optima cognitionis species, qua sensus perfecte suo sensibili, absque medio teste, et intellectus suo intelligibili, absque auctoritate, fide propria vel aliena, sed per se, secundum se et in se, ne dubitationi locus ullus esse possit per se neque per accidens, coniungitur et unitur.</p>
</div2>
</div1>
</body>
</text>
</TEI.2>
