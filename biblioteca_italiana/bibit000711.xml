<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Gesta Ferdinandi regis Aragonum</title>
      <author>Lorenzo Valla</author>
    </titleStmt>
    <extent>305 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000711</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Laurentii Valle gesta Ferdinandi regis Aragonum</title>
        <author>Valla, Lorenzo</author>
        <editor id="ed">Besomi, Ottavio</editor>
        <publisher>In aedibus Antenoreis</publisher>
        <pubPlace>Patavii</pubPlace>
        <date>1973</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language><language id="gre">Greco</language></langUsage>
    <textClass>
      <keywords scheme="CDD">
        <term>878.4 - MISCELLANEA LATINA</term>
      </keywords>
      <keywords scheme="CGB">
        <term>Testi storici e storiografici</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Correzione linguistica</item>
    </change>
    <change>
      <date>2004-04-27T00:00:00.000+02:00</date>
      <respStmt>
        <name>Marta Zanazzi</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-05-10T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<front>
<div1 type="introduzione">
<head>PROEMIUM</head>
<p>(1) In gravi diligentique historia rerum gestarum quanta sit vel scriptori difficultas vel lectori utilitas, et si plerique conditores oratorie artis, que historie mater est, atque historici ipsi librorum suorum principiis testantur, tamen detrahunt nobis philosophi quidam, et ii permagni ac pervetusti, cum multum in prima, tum plus in posteriore parte anteferentes historico poetam, quia dicant illum propius ad philosophiam accedere, quia in generalibus versetur et propositis fictis exemplis in universum precipiat: ut Homerus, qui non tam superiorum virorum gesta narrat, quam quomodo futuri boni sapientesque efficiantur instituit, historicum vero tantum narrare qualis unus quispiam aut alter fuerit, veluti Thucydides, qui gesta Periclis, Lysandri aliorumque nonnullorum sui temporis scribit. Ita primas partes tribuunt philosophis, secundas poetis, tertias postremasque historicis. (2) Ego vero, cum huic nequaquam opinioni assentiar, tamen poetis multo plus quam illi faciunt tribuo adeo ut eos aut comparem philosophis aut anteponam, sed non continuo historicis preferam ac ne fortasse quidem conferam. Decet enim opus quod aggrederis libero ore defendere. Itaque primum poetas cum philosophis, deinde cum historicis, tum hos ipsos cum philosophis componam.</p>
<p>(3) Principio, si quid momenti antiquitas habet, ut certe habet, poete philosophis, immo sophis antiquiores fuisse reperientur Siquidem Homerus atque Hesiodus non modo ante Pythagoram, qui primus philosophus, sed ante illos quoque septem qui sophi, idest sapientes, vocati sunt, extiterunt. Quod si in eadem materia et hi et illi versantur, profecto apparebit plus esse penes priores quam posteriores auctoritatis, laudis, dignitatis. (4) An non in eadem materia utrique versantur? Quid enim habent ii, qui se studiosos sapientie vocant, quod poeta non tractet? Nonne Empedocles, Aratus, Lucretius, Varro de naturalibus ac celestibus disputarunt? Non Virgilius de arvis, vinetis, arbustis, animalibus, animisque etiam defunctorum, adiuncta physica ratione, cecinit? Non multi de medicina versibus conscripserunt? Quid autem, quod ad moralem pertinet, satyrici aliud quam disputando precipiendoque mores informant? Ad quem ipsum finem tragici, comici, ceterique poete, sed sub persona, tendunt. (5) Nam de dialectica scribere versibus quodammodo ineptum sit, utpote dura quadam scientia et aspera, quanquam non defuerunt qui et de hac et de ceteris liberalibus artibus poemata panxerint. Quare quis est qui poetas, non dico in numero philosophantium non ponat, sed cur existimet minus iis, qui se peculiariter philosophos appellant, hoc nomine dignos esse? Qui etiam priores philosophari ceperunt, et ubi ab istis differunt melius philosophantur. (6) Habet enim institutio illa sapientie sub persona miram quandam auctoritatem et quasi maiestatem cum eximia modestie laude coniunctam, ut apud Homerum cum legimus quid egerunt dixeruntque Nestor, Agamemnon, Priamus, Hector, Antenor, multo magis ad virtutem incendimur, quam ex ullis philosophorum preceptis, adeo ipsum quoque auctorem tacita quadam caritate complectimur. Nam precipere aliis velle fere odiosum est, quia arrogantiam et tumorem animi olet. (7) Mens enim nostra sublimis ac superba ut rectam preceptionem tanquam a sapientiore dedignatur accipere, sic eidem oblique per exempla et blande subeunti acquiescit, cum presertim illa velut pictura personarum et spem inducat animo et stimulos emulationis incutiat. Ex quo Horatius non tantum suo iure, sed vere de Homero loquens, poetas uno eodemque in loco non modo philosophis comparat, inquiens:
<quote rend="block">
<lg type="non-definito">
<l>Rursus quid virtus et quid sapientia possit,</l>
<l>utile proposuit nobis exemplar Ulixem;</l>
</lg>
</quote>
verum etiam antefert, cum inquit:
<quote rend="block">
<lg type="non-definito">
<l>Qui quid sit pulchrum, quid turpe, quid utile, quid non,</l>
<l>plenius ac melius Chrysippo et Crantore dicit.</l>
</lg>
</quote>
(8) Quod si vel pares vel potius superiores philosophis censendi sunt poete, reliquum est, ut quare non sint historicis maiores, ne dicam pares, ostendamus, in quo illud pro nostra in poetas benivolentia donamus, historiam non fuisse poesi priorem, et si prior fuit. Nam ut apud Latinos priora sunt annalia quam poemata, sic apud Grecos et Dares Phrygius et Ditis Cretensis, si vere fuerunt, priores Homero extiterunt. (9) Nec fieri potest, ut poete figmenta sua non in rerum gestarum veritate velut fundamentis edificent. Nam, nequid de antiquis historicis dicam, quorum est Trismegistus, quem Mercurium putant, certe Iuppiter ipse in columna aurea, ut esset monumentum posteris, gesta sua perscripsit. Sed hoc ut dixi, donamus. Satis habemus demonstrare cum idem propositi sit historico quod poete, ut prosit et, quo magis prosit, etiam delectet; nimirum tanto robustiorem esse historiam, quanto est verior. At non versatur circa universalia? Immo vero versatur. Nulla enim alia causa huius operis est, quam ut per exempla nos doceat. Unde a Cicerone his verbis laudata est: «Historia testis temporum, lux veritatis, vita memorie, magistra vite, nuntia vetustatis.» (10) An est quisquam qui credat admirabiles illas in historiis orationes utique veras fuisse, et non ab eloquenti ac sapienti opifice personis, temporibus, rebus accommodatas, quibus nos eloqui et sapere docerent? Quid in eius persona gravissima testimonia? quid laudes? quid vituperationes? quid multa alia doctrine ac sapientie plena? Nonne in universum precipiunt? Neque vero si solam, ut sic dicam, cutem rerum inspiciamus semper poesis tendit ad universalia. Nam Pindarus, Simonides, Alceus aliique lyrici singulorum laudes et quidem viventium, ne dicam mercede, cecinerunt. Elegiacos et eorum similes transeo, qui suos amores plerunque tractaverunt. Et contra Xenophon magis optimi regis effinxit quam veram Cyri exposuit vitam. Nam de Esopo taceo, qui fabellas prosa oratione composuit. Pudor me tenet et reverentia Homeri atque Virgilii plura de hac re exequendi.</p>
<p>(11) Ideoque iam historiam comparabo cum istorum, qui nobis litem intentant, philosophia. Quorum nemo merus professusque philosophus comparandus est, neque Homero grecus, neque Virgilio latinus, immo ne Salustio quidem ac Livio nonnullisque aliis historicis. Etenim quantum ego quidem iudicare possum, plus gravitatis, plus prudentie, plus civilis sapientie in orationibus historici exhibent, quam in preceptis ulli philosophi. Et si vera fateri non piget, ex historia fluxit plurima rerum naturalium cognitio, quam postea alii in precepta redegerunt, plurima morum, plurima omnis sapientie doctrina.</p>
<p>(12) Siquidem historicos philosophis priores fuisse docuimus. Et si divinorumquoque hic facere mentionem volumus, et Moyses historicus, quo nemo prior scriptor extat nec sapientior, et evangeliste, quibus nihil sapientius, nil aliud quam historici sunt appellandi. Verum ut contra gentiles gentilium documentis agamus, sicut superius fecimus, ita hic ad extremum eam partem, ubi questio est, Quintiliani testimonio confirmemus, qui ait: «Neque ea solum que talibus disciplinis continentur, sed magis etiam, que sunt tradita antiquitus dicta et facta preclare, et nosse et animo semper agitare conveniet. Que profecto nusquam plura maioraque quam in nostre civitatis monumentis reperientur. An fortitudinem, fidem, iusticiam, continentiam, frugalitatem, contemptum doloris ac mortis, melius alii docebunt, quam Fabricii, Curii, Reguli, Decii, Mutii, aliique innumerabiles? Quantum enim Greci preceptis valent, tantum Romani, quod est maius, exemplis.» Ubi sunt qui utilitatem historie cavillantur? Quam maiorem quam in philosophia esse, et ratione et auctoritate convicimus.</p>
<p>(13) Postquam de utilitate satis diximus, superest ut aliquid adhuc, que pars prima proposita a nobis erat, de difficultate dicamus. Oportet in historico esse, preter ipsam mirabilem quandam et multis sane dotibus exaggeratam scribendi scientiam, alia multa, sine quibus non possit suum munus implere, primum in cognoscenda re solertiam, acumen, iudicium. Nam quotus quisque gerendis rebus, is qui scribit, interfuit? Qui vero interfuerunt, ii non modo si a diversis partibus steterint, inter se dissentire solent, sed etiam si ab eisdem. (14) Raro nanque eadem res a pluribus eodem modo narratur, partim studio aut odio, partim vanitate, cum aliqua que scire poterat nesciens videri vult scire, vel non vult videri nescire, partim credulitate, cum aliis quibuscunque referentibus temere credidit. Vix enim fieri potest, ut unus omnia que in re gerenda contingunt sensibus suis perceperit. Nonne igitur ad huiusmodi veritatem eruendam historico opus est non minori accuratione ac sagacitate, quam aut iudici in deprehendendo vero ac iusto, aut medico in pervidendo morbo atque curando? (15) Deinde ubi non aliena sed tua noticia niteris tuumque ipsius testimonium profiteris, quante cure ac diligentie est efficere, ne illi parti cum qua eras, ut Timagenes et Dicearchus in historia Alexandri, ut Xenophon in historia Cyri minoris, ut Oppius Irtius ve in historia Cesaris, favere videaris. Nam de iis qui de suis ipsorum gestis scripserunt non attinet dicere hoc tempore, neque de iis qui olim ab aliis scriptas historias retractant tantum atque expoliunt: non veri, ut quibusdam placet, dicendi historici. (16) Postremo quanta est opus ad hanc rem fide atque constantia, nequid malivolentie, nequid invidie neque terrori, rursus nequid gratie, nequid spei, nequid precibus, nequid ambitioni, nequid auctoritati tribuas, utique cum de tua aut de paulo superiore memoria scribas et de iis quibuscum vivis, aut de eorum parentibus ac necessariis, in quo haud dubie et poetis et philosophis historici sunt anteponendi.</p>
<p>(17) Hec nos in universum ad commendationem historie historicique satis est esse prefatos. De presenti autem materia aut de me privatim dicere nihil sane visum est.</p>
<p>(18) Sed quoniam de duobus Hispanis regibus locuturus sum, Ferdinando qui primus e Castella regno Aragonie, Alfonso eius filio qui primus ex Aragonia regno Italie potitus est, aliquid de ipsa Hispania altius repetam.</p>
<space type="stacco-narrativo"/>
<p>Finit proemium.</p>
<space type="stacco-narrativo"/>
<p>Tres libri historiarum Ferdinandi. Que gessit et antequam rex esset et factus rex: primum in Castella, deinde in bellis contra regem Granate; tum pro assequendo regno Aragonie; postremo inter suos et cum hoste et cum ceteris aliis. Inseruntur alia multa, ut lex historie postulat et in primis de puericia atque adolescentia Alfonsi primigenii, que fuerit eius indoles. Ceteri de gestis ipsius Alfonsi multo plures sequentur</p>
</div1>
</front>
<body>
<div1 type="libro">
<head>LIBER PRIMUS</head>
<div2 type="capitolo">
<head>I</head>
<p>(1) Europam tertiam orbis terrarum esse partem fere traditum est, eamque Africa haud multo maiorem, quam Asia minorem. Nonnulli fecere mediam, Africa illi subiecta. Eorum qui tertiam volunt, quidam non secundam magnitudine dicunt esse, sed primam. Nos vero receptam opinionem et plurium auctoritatem de numero sequentes, sicut magnitudinis questionem in ambiguo relinquimus, quia parvi refert hic de ea pluribus dicere, ita palmam Europe tribuimus in omni prope genere dignitatis. Quod nisi et planum esset et aures Latinorum Grecorumque assentirentur, multis doctorum hominum testimoniis demonstrarem. Nunc publica persuasione communique consensu contentus sum. (2) Ipsa autem Europa nusquam aptius convenientiusque initium sumere dicenda est, quam ubi primum se ab Africa dirimit, non flumine aut monte, ut alibi fit, sed freto Oceani ac Mediterranei maris, hoc est in Hispania: quam caput Europe, et si illa trium dignissima est, caput orbis terrarum fateri licet. Ex quo plerique in describendo orbe ab Hispania, veluti a capite, inceperunt. (3) Neque est, quod aliqui dicant, mundi caput in oriente esse, pedes vero in occasu, ad quem vergit Hispania, plusque inesse dignitatis ubi lux oritur, quam ubi tenebre. Nam si celi cardinem et, ut Greci dicunt, polum consideremus, qui septemtrio est, profecto non caput pedesque spectandi sunt, sed dextera a qua occasum, et sinistra, a qua ortum, constat esse. Neque idem dici de antarctico polo in contrarium potest. Si enim proprium rote est circumagi in dextrum, nimirum arcticus caput erit, in cuius dextrum, non antarcticus, in cuius levum mundus rotatur. Verum sicut ad celum Hispania, quia vergit in occasum, in dextra esse censenda est, ita ad ipsum orbem terrarum, quia certissimum est caput Europe, caput nominari potest, nihil obstante eo quod de dignitate orientis opponitur.</p>
<p>(4) Nam nullius rei principium est suo fine prestantius. Neque alibi prius oriuntur tenebre, quam ubi prius orta est lux. Et in oriente ut dies, ita nox prior est, ut ab eis etiam tenebre venire videantur. Oriens videt primum solem quasi florentem, occidens postremum quasi fructiferum; illi dant lumen, nos accipimus, ab illorum hospitio prodit, a nostro excipitur; de iis ad nos, de nobis ad eos commeat. (5) Sed supervacuum est de hac cum orientalibus contendere, qui nullum certum locum ubi apud eos pars orbis tertia recte incipiat possint ostendere, ut nos in Hispania facimus, quam iure meritoque caput debere dici Europe terrarumque probavimus.</p>
</div2>
<div2 type="capitolo">
<head>II</head>
<p>(1) Hanc Romani, cum rerum potirentur, in duas divisere provincias, Citeriorem Ulterioremque. Quarum utraque suas regiones certis distinctas finibus ac vocabulis habebat, que hodie omnia pene mutata sunt: ut necesse habeam, cum presentibus futurisque hominibus scribam, non priscis nominibus uti, sed nostro seculo et iam longa etate usitatis, si ab omnibus legentibus intelligi velim, ut veteres quoque ipsos video factitasse; nam et hec et cetera loca fere diversis subinde vocibus appellata sunt, et vetus sermo nihil aliud est quam vetus loquendi consuetudo. (2) Quis enim in Italia, in qua sumus, pro his vocibus quibus utimur intelligat nuncupantem Brutios, Lucanos, Samnites, Campanos, Volscos, Equos, Hernicos, Umbros, Etruscos, Gallos, Boios, Insubres, Ligures? Ut admirari soleam unde factum sit, quia regionum prope omnium sint immutata nomina, cum urbibus sua fere constent. Itaque in hac re non vetustatis auctoritatem sequar, sed nostrorum temporum consuetudini obsequar. (3) Sed in hac ipsa consuetudine opus est iudicio. Nam ut Florentiam potius dixerim quam Fluentiam, et Ferrariam quam Forum Arrii, et Papiam quam Ticinum, et Urbem Castellum quam Tifernum, et alia multa, ita non Ianuam sed Genuam, non Cumas sed Comum – nam Cume iuxta Baias non extant? –, non Barcinonam sed Barcelonam, non Siciliam, nisi insulam quam Homerus vocavit suo iure Trinacriam. In superioribus enim et si auctoritatem ex libris repetere possumus, eam tamen consuetudo diuturna superavit. In posterioribus autem usus loquendi cum ipsa auctoritate ac vetustate consentit.</p>
<p>(4) Igitur Hispania, cuius partes regionesque magis quam urbes alia sortite sunt nomina, non tam quinque in regna dividitur, quam quinque regibus paret, Castelle, Aragonie, Portugallie, Navarre, Granate. Multo omnium latissimum est Castelle, quod obversum fere Oceano duobus veluti brachiis Portugalliam Granatamque complectitur, sinistro Granatam in Mediterraneo mari, dextro Portugalliam, quod est multo longius, nam Vascones Galliamque attingit, que nunc a Germanie quadam gente Francia dicitur: res omnibus, nisi Hieronymus tradidisset, futura ignota.</p>
<p>(5) In Castella ex omnibus potentissima est Ispalis, quam vulgo Sibiliam dicunt.</p>
<p>(6) In Portugallia Olisippona, quod nomen ab iis currumpitur qui velut ab Ulixe Ulixbonam dicunt, nescientes Ulixem non fuisse illius viri nomen, sed sic a Latinis esse corruptum, preterea Ulixem illuc non navigasse, postremo hanc vocem, si grecam originem sectari libet, ab equis ductam. Ibi enim a multis est Grecorum Latinorumque traditum equas Favonio, qui idem Zephyrus est, flanti obversas tempore certo concipere eumque partum esse pernicissimum, licet triennium non excedat. Opinor Homerum secutos, qui iugales Achillis equos ad Oceanum Zephyro patre genitos tradit.</p>
<p>(7) In Granata urbs eiusdem nominis, que regioni nomen dedit, olim &lt;Bethica&gt; vocata. (8) Ab interno autem mari secundum Cartaginem incipit regnum que ab urbe Valentia, sicut de Granata diximus, nomen accipit, quia caput regni est, omnium Hispanie urbium, ut fertur, amenissima, olim Romanorum colonia, postea non minima ex parte Catalanorum; nam utriusque gentis prope eadem est lingua, finitime alioquin iunctisque litoribus, quorum tractus parum differunt. (9) Sed in Mediterraneis multo plus possidet Catalonia, cuius metropolis quidem est Terracon, celeberrima vero Ilerda, validissima autem atque pulcherrima Barcelona. Eius finis ex altero latere ad montes Pireneos extenditur et ad Narbonensem usque provinciam, que nunc vulgo tantum Provincia dicitur, licet non servatis usquequaque limitibus. (10) A tergo autem harum duarum sedet Aragonia, veluti maxima natu et primigenia sororum, a qua proprie rex appellatur; cuius metropolis est Cesaraugusta, ubi reges ab eius archiepiscopo, qui primas regni dicitur, diadema accipiunt. Horum lingua similior est mediterraneis Castellanis, a quibus magna ex parte cinguntur, quam Catalanis aut Valentinis. (11) Et de origine quidem horum nominum non putarem faciendum ut redderem causam, nisi quedam de ea litteris tradita scirem, que mihi non plane probantur. Ea tamen iudicio aliorum relinquam. Atque ut de Catalonia, de qua vetustior est narratio quam de Aragonia – nam de Valentia, que nomen antiquum optinet, nihil queritur –, prius dicam. Aiunt fuisse Rogerium quendam, cui cognomen erat Catalo, ad debellandas Hispanias a Carolo Mano missum cum magno exercitu ac flore Galliarum, eumque, cum vix quippiam Hispanie subegisset, breve intra tempus morbo extinctum, cum summa post eius obitum pernicie suorum. Unde parum verisimile est ab hoc viro provincie nomen impositum, quam non subegerit et a qua quodammodo subactus sit. Non enim calamitatis accepte, sed parte glorie testimonio debet nomen esse provincie. Quapropter non me penitet eius sententie esse ut hoc nomen non recens sit, sed admodum vetus, cum legamus certe apud Plutarchum in vita Sertorii urbem quandam egregiam illic fuisse nomine Catalonem et eius incolas Catalonios nominatos. (12) Quod autem latius sit propagatum id nomen non esse mirandum; nonnulla sunt exempla documento, ut ea ipsa quorum modo memini Valentia, Granata, Francia. Et Aprutium apud veteres una urbs erat, quam vulgo Teramum vocant, ubi adhuc reliquie antiquitatis extant, eum dicitur antistes Aprutinus; at nunc non urbem modo sed ingentem quoque provinciam complectitur. Et Campaniam a Capua dictam multos auctores habemus. De veteri Campania loquor, que nunc Terra Laboris, idest culture, dicitur, non de ea, que cur ita vocetur, non aliam quam ignorationem puto fuisse causam, quemadmodum illam Italie partem, que olim Grecia maior dicebatur, vocare Siciliam.</p>
<p>(13) Quid alia longius querimus? Ipsa Aragonia, de qua dicere secundo loco proposueram, si istis credimus appellata est a fluvio quodam eiusdem nominis qui illic ortus in Iberum influit; in cuius vicina loca Christiani, vim hostium devitantes, fuga se receperant. Ego, ut de hac secunda satisfaciam, non satis implet apud me nominis fidem aut tantulus fluvius aut talis causa. Ideoque malim dicere aliunde descendisse illam vocem vel ex eo quod legimus apud Ptolomeum, fuisse populos quos Hiberus interfluit, nomine Aurigones, nempe ubi media Aragonia est. (14) Nam confutare eos qui dicunt Terraconem quasi terram agonum, et Urgellum quasi urgens bellum, et Barcinonam quasi barcam nonam, aliaque ridicule etymologie greca latinaque ac barbara miscentes, ineptum sit. Satis superque falsitas se ipsa confutat. Quod genus sunt ea, que de Hercule in Hispania narrantur, que ne longius reprehendam, sat erit Plinium audire, qui de Naturali Historia ait: «Universa autem que de Hercule ac Pirene vel Saturno traduntur fabulosa in primis arbitror»; que iterum appellat «portentosa Grecie mendacia». Hec nos tot verbis disseruisse de iis regnis, in quibus nostra materia versatur, non fuit alienum.</p>
<p>(15) Superest quinta et minima pars regnum Navarre, cuius precipua urbs est Pempolon, partim Hispanis aliis, partim Ausetanis, Vasconibus Equitanisque circundatum; ideoque sicut Aragonia nulla sui parte pertingit ad mare. (16) Ubi nonnihil mirandum est, quia tam parva regio per se cum exiguis aliquot aliis populis suam linguam habet, adeo abhorrentem a cetera Hispania, ut non magis abhorreat hebrea vel greca. Nam Granatensium, que et ipsa discrepat ut hec lingua, non alia est quam Syrorum, Afrorum, Maurorum, a quibus angusto traiectu divisi sunt, et a quibus leges et instituta ceperunt. Reliqui enim Hispani et si differunt sermone, tamen ita ut Itali inter se, ut Galli, ut Germani differunt.</p>
</div2>
<div2 type="capitolo">
<head>III</head>
<p>(1) Ceterum horum quatuor christianorum regum, preter portugallensem, alii ex eadem stirpe, idest ab eodem avo progeniti sunt, qui fuit rex Castelle tantum, ut ceteri maiores, nomine Ioannes. Is duos filios ex uxore Helianore, Petri filia sororeque etiam ex matre Ioannis et Martini, qui tres gradatim reges Aragonie fuerunt, Henricum et Ferdinandum genuit, moriensque regnum Henrico primigenio per manus tradidit. (2) Hic, cum esset in omni virtutum genere cuicunque optimorum regum par, in bellica laude maioribus respondere non potuit, incommoda semper ac prope perdita valitudine, quo minus ei prosperitas corporis in fratre, impigro iuvene et generosi ac regii animi, grata erat, minusque hominem ob id fraterne tractabat. Quod ille moderate ferens, quantum licebat se a regia frequentanda abstinebat; et, quia in belli artibus celsioribusque virtutibus non dabatur, in his mediocribus suam indolem ostendebat, affabilitate, liberalitate, consiliis dandis, re familiari augenda, liberis erudiendis, corpore exercendo. Brutus avunculi odium suspectas virtutes habentis simulata devitavit insania. Maioris tamen operis est illud aperta virtute devitare et odium pariter et invidiam vincere. Augebat autem suspitionem regis – nihil est enim regum animo suspicacius – quia videbat favorem studiumque populorum propensum in fratrem, non modo quia optima valitudine, quia tanta animi indole erat, verum etiam quia proventu filiorum felix videbatur. (3) Nam rex aliquandiu prolem cum non sustulisset, tandem Mariam sustulit, quam certe tres quatuorve filii Ferdinandi etate antecedebant: Alfonsus qui postea in regno Aragonum patri successit; Ioannes qui Navarre regnum adeptus est; Henricus qui magister sancti Iacobi et Sancius qui magister Calatrave fuerunt Nam Petrus multo minor ceteris fuit, tanto iunior Maria quanto maior Helianore sororibus, quarum altera fuit regina Castelle, altera Portugallie. (4) Ita rex, aut orbus aut unice pater, et fratris et populorum animum tum sibi tum filie pertimescebat. Ideoque proceres omnes ac civitates iureiurando adegit ad profitendam illam regni heredem futuramque reginam. Hanc deinde adhuc intra infantie annos Alfonso prout licebat per etatem despondit, adductus quidem ne regnum paternum in externam familiam delaberetur, neve fratrem populosque irritaret ascito sibi pro genero homine peregrino; sed tamen non ex minima parte propter mirificam in Alfonso puero – erat enim quam illa maior quinque annis – indolem et incredibilem gratiam, adeo commodiorem sibi filium optare se non posse dicebat. (5) Enim vero Alfonsum non in ea modo etate puerili uterque parens, sed quoad vixerunt, unice certatimque dilexerunt, amarunt, complexique sunt, ita ut alii liberi – res enim erat minime obscura – et si excellenti omnes indole, tamen nihil essent ad Alfonsum, non minus ob alia carum, quam quia filius foret. Ea erat in usu et consuetudine benignitas, suavitas, probitas, ea in sermone prudentia, moderatio, iocunditas; is in rebus agendis vigor, ea magnitudo animi; is contemptus pecuniarum appetitusque amiciciarum et glorie, que omnia et decor oris et membrorum concinnitas habilitasque condiebat; ea denique in parentes pietas atque observantia. Crederes nihil eum magis studere, quam ut illis gratum facere posset, hanc ipsam observantiam pietatemque in regemquoque transtulerat. (6) Ex quo, per causam sponse, familiarius eo rex arctiusque quam patre utebatur et ut generum regis immo et regni successorem precedere volebat. Sed profecto raro respondent eventa propositis nostris, ut intelligere possimus consilia humana utique divina ratione superari. Alter fratrum sperat se relicturum Mariam suam, Castelle reginam, cum alter frater, qui non sperabat, suam Mariam relicturus esset. Ille putat se hos coniuges regni sui facturum heredes, et hic qui non putabat sui facturus erat. Nam non ita multo post regina concepit et filium edidit, cui rex imposuit nomen quod fuerat patris. (7) Huic puero, et si iure nature et paterna voluntate debebatur regnum, tamen filiam non aliter quam primigeniam, quod nomen proprium est eius cuius futura successio est, pater vocari precepit et testamento cavit, neutiquam alium filio, si orbus liberis decederet, quam sororem succedere. (8) Verum nato regni herede, et si filia plurimum videbatur amisisse, plus tamen eius sponsus, cui iam desperandum erat non modo regnum, verum etiam sponse coniugium, rege defuncto. Nam quomodo reginam collocaturam esse nuptum filiam, privato potius viro, quam vel alicui ex Britannia, quam nunc Angliam vocant, principi, unde ipsa traheret originem? In quod postea periculum deventum est atque adeo de nuptiis actum erat, nisi puella alium virum se quam Alfonsum accepturam pernegasset. Et hoc iam declarato Aragonie rege Ferdinando, nedum id eo adhuc privatam vitam agente non metueretur, sed quemadmodum preter spem Alfonso regni successio obvenerat iterumque preter opinionem de manibus exciderat. Ita ad postremum preter spem opinionemque regnum aliud adeptus est, ut iam tunc a puericia varietatem fortune quam pleraque vita expertus est, auspicaretur. Sed de Alfonso posterius late dicendum erit. Nunc ad patres revertamur.</p>
</div2>
<div2 type="capitolo">
<head>IV</head>
<p>(1) Non fuisse autem abhorrentem a re bellica Henrici regis animum vel ex eo patet, quia affecta valitudine comparavit exercitum quem adversus Granatenses educeret; atque eduxisset, nisi gravante morbo celerius opinione hominum excessisset e vita. Hanc certe secum tulit laudem, quia pro religione bellum suscipere destinasset. Reliquit autem et filii et regni auctores tutoresque secundum reginam tres sibi maxime spectatos: Sancium Rodericum Davalos, prefectum militie, quo sine controversia nemo erat illa tempestate apud regem nec integrior nec strenuitate prestantior, Petrum Valasci et Rogerium Lopizum Stuenigan. (2) Ei defuncto, ubi Ferdinandus cum omni cetu procerum regio more iusta persolvit, reliquum erat, ut is qui futurus esset rex, voce prefecti militie nuncuparetur. Quem autem is nuncupaverit instituto patrie, pro rege habetur et eius vocem ceteri cum leto clamore excipiunt. Sed hic tunc quid ageret hesitabat: et si regnum puero datum volebat, movebatur autem cum suo ipsius iudicio tum procerum populorumque fremitu. (3) Non enim esse ex usu regni expectare donec anniculus adoleverit, si modo adolescere daretur, cum Ferdinandus iam adultus presto sit, expectare qualis puer ille sit evasurus; cum assit is qualis voto expetendus esset, committere regni gubernacula regiis satellitibus et eum, qui sit rege, patre, fratre, regali animo clarus, excludi a paterno regno ac subiici cum tanta sobole regii generis libidini tutorum, ut, per speciem administrationis, in exilium agant, in carcerem coniiciant, in necem cum omni stirpe precipitent, quo ipsi impunius tyrannidem occupent, vel fato vel fraude extincto pupillo, ut florentissime domus familia brevi tempore omnis in nihilum recidat. Prestare igitur ut Ferdinandus succedat in regnum illudque postea Marie primigenie fratris Alfonsoque primigenio suo, quos prius iuraverant populi in se regnaturos, per manus tradat, aut Ioanni si dignior qui regnet videbitur.</p>
<p>(4) Hec atque huiusmodi verba exaudiens prefectus, ut tenebat manu vexillum stabatque ante Ferdinandum atque omnem cetum, uti se omni invidia exolveret, «Quem», inquit, «me iubes, fili regis Ferdinande, nuncupare regem? Te ne, an Alfonsum an Ioannem?» Fecit hac interrogatione, quod ipse erat in aliena, illum in sua ipsius causa arbitrum. (5) Hic responsum illud omnium seculorum memoria dignum et vox eternis literis dedicanda, ac nescio an, nisi in fabulis, simile factum aut par inveniri queat, sacro quodam rebus humanis exemplo, ut discerent homines plus pietatem officiumque in suos esse quam regnum. Cuius tamen rei fama per omnes ferme terras, non minus quam pro merito, est pervagata. (6) Tot causis, tanta occasione, tanto hominum consensu, ad tantam spem vocatus, non integritatem animi flexit, non consilium distulit, non vocem proferre dubitavit. Sed protinus: «Ecquem», inquit, «alium nuncupabis quam Ioannem? Quod si non audes, me imitare ipsum». Assumptoque in humerum infantulo, sicut erat statura sublimi, ex loco superiore exclamavit: «Ioannes est rex; dicite omnes: ‘rex Ioannes’.» Quam vocem admirati universi, et ipsi subsecuti sunt clamantes identidem: ‘rex Ioannes’.</p>
<p>(7) Ita Ferdinandus hac consilii celeritate, non dato hominibus spatio deliberandi, rapuit eorum excussitque iudicium. Ac tacite defuncto regi exprobravit inconsultam suspitionem, qui talem fratrem sequoque meliorem non belle tractasset; ac nequid de animo eius in dubium revocari queat, omne reliquum vite tempus declarat Ferdinandum non aliter perseverasse quam inceperat. (8) Postea vero quam sue fidei ac virtutis sub oculis omnium tale specimen dedit, in sequentibus diebus, cum videret apparatum belli solutum iri, quia nemo unus ad eam rem administrandam satis idoneus putaretur, neque proceres, qui ex aliis nationibus in honorem religionis ad id bellum convenerant, decorum sibi ducerent sub iis tribus aut eorum aliquo militare, se ducem fore pollicitus est. Atque ita volentibus gaudentibusque cuntis, summa gerendi belli ei defertur. Cui se comitem iturum cum ingenti necessariorum manu promisit Sancius Rogeus episcopus Palentinus, non indecorum sibi existimans pro religione arma tractare: vir maximi animi maiorisque et consilii et fidei. Hoc communi amico usi, Ferdinandus ac regina inter se transigunt ut dimidium regni, qua parte ad hostes obiectum est, velut fiduciarium ditioni ac procurationi Ferdinandi cedat, suumque munus sit rem bellicam administrare, cetera que extra periculum posita sunt, regine optemperent.</p>
</div2>
<div2 type="capitolo">
<head>V</head>
<p>(1) Interea rex barbarus qui contra se parari bellum acceperat, postquam de languore, mox de obitu regis certior factus est, defunctum se periculo existimans, inceperat iam nonnihil de cura remittere. At ubi delectum ducem Ferdinandum comperit, vel magis timuisse dicitur, quia non per alium, ut rex fuerat, sed per se esset bella gesturus, illoque etatis ac virium flore ostentaturus virtutem quoad posset per occasionem, ut se dignum avo, dignum patre, dignum fratre, dignum etiam regno indicaret; annixurusquoque, ut sibi et auctoritatem et potentiam compararet. Igitur ad transmarinos reges mittit, ut primoquoque tempore traiiciant auxilia, et omni humana ope iuvent hispanam circuncisionem adversus incredibilem christianorum multitudinem. (2) In ea enim re positum decus generis religionisque, ne aut in servitutem redigantur aut sacra, ni trucidari malint, mutare cogantur. Etenim hunc regem transmarini sacrosanctum et sentiunt et nominant, quia pro tutela religionis oppositus est contra vim christianam in cervicibus suis imminentem. Ipse quam maximas potest equitatus peditatusque copias cogit, omnes aditus qua venturos hostes suspicatur, intersepit intercidit ve, presidia disponit, oppida castellaque fossis, aggeribus, propugnaculis, turribus, stationibus munit, omnique et tormentorum et telorum genere instruit.</p>
<p>(3) Nostro autem imperatori maiorem multo belli molem fore, si transmarina mittantur auxilia, videnti, prima curarum fuit classem comparare atque eam ad rationem temporis instructam habere. Itaque episcopum Palentinum et Laurentium Zuarem magistrum sancti Iacobi et generum eius Garsiam Fernandum secundum a magistro, quem magnum commendatorem vocant, cum maxima copiarum parte premittit. Ipse Ispali ad maturandam classem aliquot dies consumit; quid faciendum sit, prefectum – is fuit Ioannes Henrix – docet. Summa hec fuit, non minus pecuniam ad hostes, quam equos, arma, milites subvehi prohiberet. Nam his corpora adversariorum armantur viresque adduntur, illa nostrorum animi plerunque tenptantur et velut exarmantur, et nostre rationes in discrimen perniciemque deducuntur, ut postea re ipsa compertum est. (4) His confectis, Ferdinandus cum reliqua parte exercitus venit ad castra que erant posita ad Sitanilium. Quod oppidum in media convalle, imminentibus utrinque rupibus collibusque, despicitur; ab utroque tamen latere extra teli iactum, et quod licet in depresso loco sedeat, tamen in edita aliquantulum et circuncisa petra situm est, flumine, cuius idem quod ipsius oppidi est nomen, petre radices subluente pene circunfluum; denique et natura et opere egregie munitum, ad orientem Granate vergens. (5) Et iam appetebat solstitium estivum: multum enim temporis exequiis apparandis, consiliis habendis, rebus componendis extractum erat. Ibi pro situ loci, quoniam ceteris tormentis parum profici vidit Ferdinandus, turrim, que muro admoveretur, excitare instituit: magnum opus et laboriosum, quippe ab eo loco expugnanda urbs erat; qua tantum aditur, qui locus non minus celso muro ac turribus, quam reliquus ambitus amne tutus est. (6) Interea cum turris, musculi, vinee cetereque machine, ut cuique datum negocium est, fiunt; Ferdinandus, preter quotidianas expeditiones, cum eadem copiarum parte cum qua venerat, oppida duo, Prineam et Pegum, paucis diebus expugnat: erant enim parva. Tum oppidum Zaram aggressus, positis ante portas castris asperrime oppugnat magnoque cum periculo, multisque cum vulneribus quotidie dimicabatur, et utrinque nonnulli cadebant, cum nostri primum replere fossas, deinde arietibus muros subruere, postremo scalas admovere; illi contra his omnibus nostros prohibere niterentur, nec nisi tormentis res atque omni genere missilium agebatur. Sed oppidani tinctis veneno sagittis utentes, nostros ad usum veneni vicissim compulerunt. (7) Tandem hinc machinis discussa muri parte, illinc ariete subruente turrim, intra tricesimum diem, ex quo die obsidere ceptum est, deditionem facere coguntur, ut cum binis vestibus demigrent. Erant autem ad tria milia promiscui sexus etatisque. Urbs militibus in pretium laboris et vulnerum diripienda conceditur. Transcribunturque ibi incole eisque ager Prineanus, Peganus, Zaranus pro cuiusque conditione ac merito dividitur, sed ita ut nemo qui agarenam linguam teneret pro colono admitteretur, nequando sermonis commercio christianis ac barbaris intercederet consuetudo, quippe ad proditionem facillima occasio.</p>
<p>(8) Hos Granatam versus abeuntes et propter uxores parvulosque liberos ac senes tardius iter facientes, Didacus Denianus Adelittus, comparata omni Almugaveorum manu, de quo genere hominum postea dicemus, profectus a castris Setanilii, que aberant decem milibus passuum, assecutus est in angustiis quibusdam et ad unum omnes occidit, sive odio gentis, sive prede spe, quia crederet eos aurum ferre, sive ulciscende iniurie alicuius gratia, sive alterius persuasu in victoris invidiam. (9) Eum reversus Ferdinandus cum ad penam deposceret ac primos sociorum, interponebant plerique preces ut veniam daret: quorum aliqui eo impensius absolutum optabant, ut invidiam in Ferdinandum conflarent, qui tantum captivorum e manibus dimisisset. Hoc autem negante se veniam dare posse, nisi famam periclitari vellet ac fidem datam rupisse, responsum est a multis partibus, non permissurum exercitum sanguine christianorum canibus illis parentari, resque iam ad seditionem spectabat. (10) Ferdinandus qui sciret multos adesse qui inviderent, multos qui odissent, multos qui ob factiosam potentiam non possent a se, utpote recenti duce, in officio teneri, pronuntiavit Didacum sociosque se donare quidem capitis impunitate, sed non tamen crimine absolvere, ac, quantum in ipso esset, unum Didacum ignominia notare, ut cum omnibus que peccavit hac levi multatione decidat. Iam tum apparebat contumaces nonnullorum esse animos et glorie ducis adversari. Sed huic eo tempore opus erat dissimulatione, non ira, et lenitate, non sevicia.</p>
</div2>
<div2 type="capitolo">
<head>VI</head>
<p>(1) Dum hec in mediterraneis aguntur, prefectus classis duas triremes dimittit que, siquas in traiectu barbarorum naves viderint, intercipiant, ut quid apud hostes agitur, explorent. Ille paucis diebus biremes duas Maurorum cursum in Hispaniam tenentes nocte insecuntur. Quarum altera, que pergere ausa est, cum tota nocte elusisset, demum albente celo in potestatem triremium venit et se cum socia missas dicit nuntiatum quam ad diem presidium expectaretur, percontatumque utrum semel rex Granatensis mitti auxilia vellet, an, quod tutius, per partes et furtim. Altera vero, conversa velificatione, eo unde venerat relata, nuntiat mare obsideri ab hostibus, quot autem navibus inexploratum habere, duas se tantum liburnicas obviam optulisse, ceteras putare in occulto esse, sociam non dubitare a duabus interceptam. (2) Hec ubi hostis accepit, non per partes, sed semel tota classe agendum ducit, et eo diligentius naves instruit ornatque, quia hispanas iam in salo esse audiebat, quas fallere totiens in traiectu non posset. (3) At nostre continuis postea diebus prenavigantes omnem illam Africe oram ut certius rem explorent, comprehensis aliquot naviculariis negociatoribus, discunt accelerari navium apparatum, que in Hispaniam subsidio mittantur, ad duas et viginti triremes iusta magnitudine ac iusto numero militum, quatuor eadem forma, sed grandiores cum sexagenis singulas electissimis equis. Hoc explorato, nostre confestim ad suum locum reverse, lembum iterum cum secundo nuntio ad prefectum mittunt, qui rem doceat. (4) Prefectus non ita multis diebus ceteras naves in salum deducit ad eundem forte quo hostiles erant numerum, paratisque iam antea rebus omnibus, instruit armatque ad hec complures onerarias cum commeatu ampliore, nequando mittendum pro eo longius foret, cumque machinis, siqua ad mare oppida expugnanda essent. Comitabantur autem has complura navigia minora. (5) Nec diu postquam transitum obsidere ceperant expectatum est. Nam vix sexto die due liburnice nostrarum, que procul magis quam cetere a freto aberant, sub ipsum solis ortum, conspicantur classem hostium non longius a se quam duodecim milibus passuum nec a terra quam bis tantum; datoque protinus quod convenerat signo, socie venire festinant, ac transitum qua hostium proras tendere vident, occupant, levatisque armamentis ac suspensis remis, parati expectant, ut aut retro tendere aut, priusquam litori appellant, conserere manus cogantur. Et iam erant dimidio fere quam ab initio viciniores hostibus, modo quiescentes, modo lente remigantes, atque interim, ita prefectus iusserat, circiter iam horam diei secundam cibum sumentes.</p>
<p>(6) At Maurus, cum ad primum conspectum totius classis aliquantum vela demisisset nonnihilque, vel in deliberando, vel in preparando se ad bellum, cursum repressisset, navigationem deflectit eo consilio, ut triremes ab aliis seiungat, que subsidio remorum carerent, ne cum tot pariter navibus sibi sit dimicandum. Ita, complicatis velis in adversum pene ventum, secundum terram remigare pergunt. (7) Prefectus cognito dolo, alio invicem dolo utendum putat. Confestimque, et quam maxime poterat, furtim strenuissimum quemque ex aliis navigiis in triremes accitum iubet occulte quiescere navigiaque ipsa de industria segnius sequi, quasi subsequi nequeant; dehinc ceteris precipit, cum signum dabitur, non nisi remiges, quo multitudo dissimuletur, exclament, veluti sumpto animo, quia illi fugere videantur. Vehementius autem a nostris, qui assequi cupiebant, quam ab illis remigabatur, qui et hostes fatigari volebant nec ipsi pugnam cum triremibus detrectare, si aliter eo quo tenderent pervenire non possent. (8) Cum iam prope tribus stadiis nostri abessent, iussi, sicut erat constitutum, clamorem tollunt. Illi omissis remis vela faciunt conversisque proris Malacam petunt. Nostriquoque item faciunt brevique tempore a suis remotiores quam ab hostili terra hostem adipiscuntur. (9) Tunc ille prout preceptum sibi erat, ne a latere aut a tergo rostris navium feriretur, quantum potest obversis proris adversas proras excipit, imbre sagittarum ad ipsum incursum utrinque in alteros emisso. Mox coniectis ab Hispano in quancunque dabatur Africanorum navem ferreis manibus, res non tam sagittis ac iaculis, quam pilis gladiisque gerebatur, utrisque non modo pro gloria, imperio, libertate, vita, sed etiam pro religione annitentibus. Addebat non leves illis stimulos, quia in conspectu suorum et de eorumquoque salute ac libertate pugnabant: quos auxilia diu expectantes, desertum iri nefas videbatur. (10) Sed Hispani, et robore et numero et religione superiores, magnam multitudinem barbarorum trucidant plurimique in hostilem classem insilientes passim cedunt, capiunt, mergunt, aquis late cruore infectis. Tandem aliquot navibus expugnatis, ceteri effusa fuga terram petunt harenisque proras impingunt, malentes vite quam classi fameque consulere. Ita victi atque exuti, quia victores atque instructi nequibant, Granatensibus auxilio venerunt. (11) Ee naves partim ab ipsis, ne a victoribus retraherentur, concremate sunt, partim a nostris, quia eas extrahere non possent, cum ex turri Carbonaria, que est in litore Malace, illuc enim impacte sunt, defenderentur. Decem ex omnibus aut in pugna aut in fuga cum suis remigibus, nautis, militibus atque omni armatura capte sunt; preterea due hippagines integris equis ornamentisque: nam totidem ex omni classe, cum rem inclinare vidissent, occupatis aliis atque satagentibus, fuge se mandaverant; quas postea classis Portugallensis, cum Septam oppidum in angustiis freti positum invasit, repertas in sicco deduxit in mare vacuas atque abduxit.</p>
</div2>
<div2 type="capitolo">
<head>VII</head>
<p>(1) Rex Granatensis ubi accepit ab auxiliariis suis prelio navali male pugnatum, quosdam non ex infimo loco viros ex nostris corrumpit auro, quos sciebat animo alieno a duce esse. Abstinebo nominibus eorum; quos enim nemo pro certo peccasse convicit, malignum sit a me veluti certi criminis condemnari, et quos dux ipse putavit supticendos, egoquoque supticebo. (2) Verus ne rumor an fictus fuerit, ii quos rumor tetigit, ipsi viderint: satis certe dedecoris sustinuere ex ea infamia. Crediti enim sunt ita rotas axesque, quibus turris innitebatur, per certos homines vitiasse, ut ad primum statim motum turris subsideret. Hoc satis ad impediendum atque eludendum illius anni conatum esse videbatur, ita ut in reliquum tempus inferre bellum Ferdinandus aut non auderet, aut non posset, aut minus commode posset. Turrim autem reficere etiam si cordi esset, si perfidia sociorum non dissuaderet, si temporis spatium pateretur, tamen rem frumentariam, qua maxime laborabat exercitus, non permissuram existimabant: siquidem multo exilior expectatione hominum illa estate messis fuerat, et exercitus ex dimidio erat maior quam pro commoditate, adeo multitudo ipsa nonnunquam ne victoria potiamur in causa est. (3) Ferdinandus ut letus ex navali victoria, boneque spei ac fiducie plenus, cum iam machine ad finem pervenissent, ita solicitus ob penuriam rei frumentarie, non prius de expugnatione oppidi, ubi nonnihil dura proponebatur dimicatio, agendum constituit, quam milites animo ac corpore refecisset preda ingenti boum atque ovium: nam suptractus militibus cibus, non modo membris vires, sed etiam animo qui magis quam corpus pugnat, vis suptrahitur. (4) Pascebantur autem fere omnia pecua Granatensium in valle Cartane, triginta a Setenilio milibus passuum. Hanc omnem multitudinem si possit aut quantam maximam possit (erat ad triginta milia capitum bovini pecoris et quinquaginta ovini) ut abigat, negocium dat Laurentio et Garsie, quos supra diximus. Illi cum quatuor milibus equitum leviter armatorum totidemque peditum profecti, quinque et viginti miliaribus confectis, noctu in valle quadam altis coarctata montibus, silentio sede capta, quiescunt; ac de quarta vigilia, recentibus equis, iter peragunt, relicto ad custodiendas montium fauces presidio duum milium peditum, non quia eadem via reverti constituerent, sed, ut ab hoste conspecti, ii qui montes insedissent, speciem preberent predatorie manus illac reversure, ignari tamen ipsi consilii ducis sui. (5) Sed in difficili re domesticiquoque celandi sunt, et perinde atque hostes fallendi; preclareque cum exercitu ac populo agitur, si dum maiori parti bene consultum sit, minori male consulitur, quanquam non defuit ad eripiendos e periculo socios cura, postquam prius consilium fortuna approbarat. (6) Facto ex improviso in greges armentaque Laurentius incursu, spatii satis ad cogendam predam habuit, priusquam ingens manus hostium in apertis campis eum posset inhibere. Plurimi vel viso presidio, vel ex aliorum voce cognito esse ad introitum vallis qua predones venissent, illuc qua cuique proximum est recurrunt, ut revertentem cum preda ostem intercludant exuantque. (7) Laurentius interea collocatis in medio armentis gregibusque, longiore via, sed tutiore, castra versus cursum intendit; oves que sequi nequibant, preter paucas, quas aut in equis aut in humeris occisas discerptasque socii ferebant, omnes omisit, iubens suos illis parcere tanquam aliquando commodius prede futuris. (8) Ambo autem cum maiori equitatus parte curabant in postremis, Laurentius et Garsias, levia cum insequentibus assidue certamina conserentes. Et cum aliquantum processissent, ut et ab insequendo hostem cohiberent et sociis, sicut coniectura colligebant, aut circumsessis aut circumsedendis suppetias irent, Garsias cum dimidio postremi equitatus redit, eos qui ad insequendum properabant in via fundit fugatque et ad socios, admissis equis, pervenit, iam satagentes et fraude locorum ab hostibus circumventos. Sed conspecto equitatu, qui iam subibat vallem, opinatus hostis adesse omnes cum preda, undique per declives colles cum clamore decurrit, transitu prohibiturus. Idemquoque nostri, qui relicti fuerant, arbitrati et a presenti periculo nonnihil relaxati, recepto animo et ipsi descendunt brevique suis iunguntur. (9) Hic in ima valle acre prelium surgit, illis, quasi preda traducenda esset, annitentibus, nostris angustias discrimenque sensim inter pugnandum evadentibus. Garsias dum in mediis telis versatur, sinistra ei veruto transfoditur. Tandem multis acceptis utrinque vulneribus, aliquotque ex nostris, multis ex altera parte interemptis, se in tutum recepit, sive quia hostis subsequi predam putaret quam recuperare malebat, quam cum istis abire volentibus periclitari fortunam belli; sive quia ad eos, qui abigerent pecora, redire censeret magis ex usu esse; sed iam illiquoque tuto abibant. (10) Ita utrique diversis ex locis sub idem fere tempus, tertio quam profecti sunt die, qui fuit Iovis, in castra hora pomeridiana pervenerunt. Ea carne se exercitus illa nocte quam pervigilem commessando ac perpotando traduxit, in preteritum pavit, reservatis in duos insequentes dies iocinoribus, quia diceret iocinora apud eos pro carne non esse.</p>
</div2>
<div2 type="capitolo">
<head>VIII</head>
<p>(1) Compluribus diebus ea sagina refecto exercitu, cum iam omnia in procinctu essent, Ferdinandus primo die, productis musculis, fossam exteriorem repleri imperat, quo possit muris admoveri turris. Sed maiore negocio secunda fossa altero die oppleta est, oppidanis non modo missilibus, ut priore die fecerant, impedire conantibus, verum etiam eruptione facta securibus ignibusque. Virtus tamen militis et spes oblata diripiende urbis omnia impedimenta vincebat. (2) Tertio autem die, cum omnes copie in armis essent et urbem quantum licebat cingerent, paratis machinis aliis ad subruendos muros, cum hilari vociferatione turrim quam extruxerant, qui iussi erant, moliri ceperunt. Ea ad primum statim conatum succumbentibus axibus, mox rotis, tota subsedit, et cum magno metu periculoque eorum qui et desuper et prope erant, reddito sonitu, pependit, acclamantibusque ad subsidium plerisque, ii qui inclusi erant, prodire festinaverunt. Ad quem tam inopinatum utrique parti casum, nostri stupere, dolere, pudere, inter se lamentari detrimenti tantum quod accipiebatur dedecusque, ac queri proditionem et mussitare quis nam auctor proditionis fuisset. Exulcerabatquoque hanc indignationem leticia atque insultatio obsessorum, qui ex tanto ac tam presenti discrimine erepti, animos tollebant ferocioresque quasi vicissent se ostentabant, Deum pro ipsorum causa pugnare iactantes; nam numen affuisse, non casum aut fraudem intercessisse existimabant. (3) Omnino nusquam magis impie atque inexpiabiliter proditio grassatur quam in bello contra religionis hostes. Ubi que sibi successerunt prospera scelere nostrorum, ea divinitus evenisse interpretantur, tegente proditionem in posterumquoque tempus eo qui ad prodendum nostros solicitavit atque induxit. Ex quo fit, ut tam prompto illi animo in bellum ruant, cupidiores interdum inferende plage quam cavende, quia persuasum habent se et occisores et occisos in bello magnam apud suum Deum mercedem adepturos. (4) Perculsus tanto casu, Ferdinandus adhibet in consilium fidelissimosquosque, et ad eos refert quid consilii sit ineundum. Dura inibatur ex omni parte ratio. Inquireret sontes, quos magnos viros esse suspicabatur; at ne Adelittum quidem potuerat ulcisci, reficeret turrim; at magnum dispendium et ut in fame magis ac magis invalescente, in dies militum contumacia proponebatur, rediret infecta re; at non aliorum culpa, sed ducis argueretur. (5) Tunc Sancius episcopus: «Ego», inquit, «Ferdinande, a sapientibus viris accepi ubi necesse est aliquid fieri aut, contra, ubi quid fieri possibile non est, ibi nullum relinqui consultationi locum. Nos Setanilium obsidemus, fames nos obsidet, et quidem arctius; cum qua nisi quacunque ratione decidimus, vereor ne nos ante expugnet quam a nobis oppidum expugnetur. Quod, siquis morbus aut pestilentia in tuo excercitu contigisset, profecto de mutando loco atque recedendo non dubitaremus. Nunc, fame in nobis orta, idem facere dubitabimus, plusquam pestifero morbo et que ad maiora scelera homines inducit quam ullus morbus? Deficit nos res frumentaria, nec suffici alicunde potest. (6) Cedamus igitur necessitati, et, quod effici nequit, non instemus efficere. Neque est quia istum discessum putes tibi deformem fore. Tu terra marique victor redis; tu brevi tempore maiora multorum opinione fecisti; tu, quantum in te est, oppidum hoc expugnasti: quod in manum tuam non venerit, id non tibi, sed temporibus, sed sterilitati, sed perfidie sociorum assignandum est. Pro re comperta habes dolum versatum esse in turri subruenda, et pro comperto habeas licet neque aliter in reliquum tempus expectes, non iam in turri, sed in tuo capite. An huc usque progredi contentam sceleratorum audaciam censes? (7) Erras si minoris audacie putas hoc fecisse, quam tibi venenum dare. Vivo rege, cum procul abesses a rebus agendis, tamen multos patiebaris invidos et qui te perditum vellent. Quid eos nunc facturos suspicaris, quos, maiorem ipsorum spe potentiam gloriamque adeptus, offendis ac torques? In quos si inquirere ceperis, quamvis non tantum in his presentibus crimen esse arbitror, seditionem in castris excitaveris iocundumque hostibus spectaculum prebueris et extremum huius militie actum fedaveris, plus habiturus apud populos detractionis ex asperitate ultionis, quam benivolentie et laudis. (8) Relinque itaque eos qui te, qui nomen hispanum, qui religionem leserunt, hominum iudicio rumorique puniendos. Quod si neque penuria rei frumentarie neque sociorum perfidia nos manere permittit et satis magna cum gloria redimus, quid agendum est, nisi ut te domum recipias, comparaturus in proximum annum et fideliorum tibi et commodiore numero manum?» (9) Hec ubi Ferdinandus audivit, iussit in quartum diem profectionem pronuntiari; interea, ne leta omnino profectio esset hostibus, circumiectos agros, ferro ignique vastari: quibus ob spem potiendi oppidi hactenus parcitum erat. Tertio die, fumantibus quoquo versus ex incendio Setanillianis agris, profectus cum omnibus copiis Ferdinandus, ubi in campum Mauri pervenit, unde omnem exercitum subiicere oculis poterat, iniit numerum militum recensuitque, quod in adventu non fecerat, equitum ad triginta, peditum ad sex et octoginta milia. Quod ubi egit, partem missam fecit, partem ad certa loca hybernaturam dimisit. Atque ita diversis itineribus, ut cuique aut commodum aut imperatum fuit, discessum est. (10) Dimissis copiis, Ferdinandus ad curanda opera pacis animum intendit, et ubi apud populos principesque venerabilis magis atque carus iusticia ac sapientia effectus est, bellum reparat, coacto exercitu, non ex potentissimis ducibus magna quemque manu sequente, sed ex medio ordine hominum probatos non multos ducentium, cum minimo lixarum calonumque numero. Nanque hoc genus castra auget, non aciem. Ideoque multo minor hic quam superior fuit exercitus, sed tanto utilior: ad sedecim tantum milia equitum, quadraginta peditum. (11) Reiquoque frumentarie, nam insequens annus fertilis sane fuit, ita prospectum est, ut nulla in parte Hispanie minor quam in castris aut penuria aut caritas esset. Classis autem eo anno nulla in salo preter duas naves speculatorias fuit, nam barbaro aliam reficiendi aut consilium non fuit aut fiducia defuit. Verum tamen per omne interim tempus africani principes in Hispaniam clandestino traiectu militem atque arma summiserant, providentes rei hispane si rursus bellum a Ferdinando inferretur. (12) Hic cum Hispali hyemasset, iam vere ineunte, edicit omnibus decurionibus, prefectis tribunisque copiarum ut in diem certum presto sibi essent ad Eisam, quod est oppidum finitimum hostibus. (13) His interea diebus Helianor uxor, rarissimi exempli mulier, quotidie antelucana diligentia, nudis pedibus, duarum tantum famularum comitatu, visebatur ire ad edem dive Marie cognomine Custodientis, quia maiorum memoria, delapso illic in puteum infantulo quodam, ad invocationem matris mota matre Domini, succrevit ad oram usque putei aqua et incolumem filium matri restituit. (14) Hanc in ipso digressu maiorem in modum anxiam Ferdinandus cohortans: «Quid tu», inquit, «uxor, tantopere solicitudine mei te afflictas? Deus, quem semper religiose coluimus, et causa optima, propter quam nunc in expeditionem eo, et apparatus belli et fides sociorum promittunt me tibi cum victoria reversurum. Ex quo te bono animo esse et non demisso decet, ne maritum in hostes euntem infausto prosequi omine videare. Nam desiderium mei solabere aspectu colloquioque communium liberorum. Ex quibus Alfonsum abs te, ne egrotum animum magis exulcerem, nolo abducere, fraudoque me ipsum voluptate ut tu ea fruaris caveque si me amas, ne liberi nostri ex tuo merore mestitiam contrahant. Qualis enim aspectus est matris familias, talis et totius familie est. In qua cohortanda ac curanda sustinebis etiam vires meas, et in hac te militia exercebis cum ego pro religione, pro gloria domus, pro amplitudine vestra in alia militia ago.» (15) «Tu vero, mi Alfonse, et si iocundissimum mihi erat indulgere tibi cupienti tirocinium sub patre duce, tamen, ne matrem solicitudine tui maceres, apud eam manebis donec rebus prospere ire incipientibus, illa te venire permittat. Interea perge, ut facis, dare operam virtutibus et in primis affectum, quem mihi prestabas, in matrem confer. Cito autem, ut spero et opto, te e castris accersam, quo particeps sis paterne laudis.»</p>
</div2>
<div2 type="capitolo">
<head>IX</head>
<p>(1) Hec locutus, filios deinceps amplexus osculatusque, abiit cum flore copiarum, vexillis precedentibus, quorum primum habebat imaginem Domini nostri in cruce pendentis, alterum matris eius cum angelo Gabriele conceptum Spiritus Sancti annuntiante, tertium sancti Iacobi, quartum erat regium, deinde reliqua. Atque hoc ordine a cetero exercitu exceptus est, ubi cum pauculis diebus stativa habita essent, Anticheram versus, que ad aquilonem Granate vergit, castra movit.</p>
<p>(2) Cumque in agrum hostilem perventum est, magna vis ferarum excitata est e consuetis locis propter diutinam, ut fit in bello, desuetudinem rusticorum ab agris. Que fere ab agmine armatorum in quod inciderant fugientes, cum in aliud et subinde aliud incurrerent, fugate atque exterrite hominum vociferationibus, tandem conficiebantur, aut vive presertim defesse fugitando in potestatem multorum manusque veniebant; quin aves etiam multe, tantis undique vocibus invicem ad capiendam venationem adhortantium, confuse attoniteque ac totiens revolando defatigate, aut hastis in aere percutiebantur, aut manibus humi rapiebantur. Hunc in modum milites ludibundi victoriam ob id predamque augurantes, ut est illa natio auguriis dedita, in conspectum Antichere venerunt. (3) Est autem id oppidum ad radices collis acclive, cuius arx saxo extructa in declivi supercilio urbi imminet, disclusa ab altiore colle, qui perpetuis montibus ad iuga Granate excurrit. Mediam vallem proxima petra fluvius magnis gurgitibus erumpens secat, intra teli iactum utrique colli vicinus, et muros, qua parte in plana se porrigunt, radens flexo alveo. Dicebatur aliquando a superiore colle venisse auxilia Anticherensibus cum obsiderentur, eoque non redactos in ditionem cum cibis iam armisque defecti essent. (4) Hunc locum cum imperator in primis occupandum dixisset, episcopus sibi id negocii desumpsit, eumque fossa primum et vallo, in sequentibus diebus per ocium muro ac maceria ad staturam hominis circumdedit. Idem fecit in inferioribus Ferdinandus, munitionibus quantum dabatur menia concludens, crebra nunc huc nunc illuc oppidanorum eruptione opus distinente. A tergo partim iuncti carri claudebant, partim fossa et vallum. (5) His confectis, aquatione ex fluvio oppidanos prohibere constituit, nam intra muros unus puteus tantum esse non ignorabatur, et is amarioris aque, quales fore ceteros, si plures fodere oppidani temptassent, credibile erat. Quotidie autem acre prelium conserebatur, nec interdiu tantum sed noctibusquoque, cum illi porta que ad flumen fert, egressi aquarentur. Et avertere quidem cursum fluminis imperator volebat, sed plurimus proponebatur labor ac plurimorum dierum; verum malebat in alio milites exerceri opere. Itaque de secunda vigilia, preparato cespite ac materia, ante portam in citeriore ripa aggerem iaci iubet ac stationem muniri collocatisque tormentis cum sagittariorum cohorte, egressu porte oppidanos prohibuit. (6) Qua ex re pene actum de salute obsessorum erat, nisi, magistra inventionis necessitate, a superiore alvei parte, suffossa tellure, aquam derivassent, que cursum, ne res deprehenderetur, non perferret. Ac nequa via furtum hostibus suboleret, totis noctibus de muro carrucis ad capita vectium consertis, quibus funes ad vasa alligati mearent, aquabantur. (7) Interea labore assiduo excitabatur machina, duo de viginti carris imposita, proceram scalam sustinens pronam nonnihil atque pendentem, ut stante extra intimam fossam machina procumbens scala sese in muros aut in turrim usque porrigeret, lata ab imo ad summum decem pedes, ita sublimis, ut in ea centum armati possent insistere. Supterque intra machinam, quasi in equo troiano, totidem alii latebant, post illos priores, si turris optenta esset, ascensuri cum ministris rebusque ad expugnationem, ad refectionem, ad curationem vulnerum plagarumque necessariis. (8) Due preterea minores utrinque machine, quasi comites, senis innixe carris, ex utraque singulis surgentibus trabibus instar navalium malorum, que caveas in vertice – ut nunc in navibus fieri videmus – velut capita ferebant, recepturas quaternos arcubalistarios, iam delectos ut inter omnes precipue insignes, quorum singuli ictus singulis aureis donabantur, ita ut bini tenderent per vices, bini sagittarent, nequem in muris non modo consistere, sed ne membrum quidem proferre permitterent. Fuit autem consilium ducis, non ad consumationem machinam perducere, sed animos hostium oculosque fallere facta in speciem machina, ut cum compendio temporis tum incolumitati suorum consuleret alio genere expugnationis. (9) Ideo enim ratio agendorum cuniculorum, hoc enim genus expugnationis instituebat, et brevis et tuta habetur, quia hostis nullam ex adverso oppugnationem preparat et incautus ac nonnunquam dormiens opprimitur. Sed acri est opus diligentia ne insidie deprehendantur, ut tunc diligenter provisum erat, siquidem edificatio turris avocabat hostis animum ab omni alia defensione, et humus e cuniculis egesta, post eam lignorum molem commode latebat et sonus suffodientium ad strepitum fabrorum non exaudiebatur. (10) Et cuniculi quidem a principio uni erant, mox in diversa tendebant, una via que ad turrim effodiendam, altera que intra menia evaderet, ut pariter succensa ac collapsa turri, et a cuniculis erumperetur et ab exterioribus irrumperetur. Sed ut quotidianis deprehendimus experimentis maximas plurimasque oportunitates corrumpi ac perdi vel minimis causis, ita ibi usu venit. Nam quidam ex iis qui in statione ripe excubabant, forte totum diem in defodiendis cuniculis insumpserat, intempesta autem nocte, cum ad vicem vigiliarum excitaretur a socio et quia surgere nolebat, increparetur, irato ac maiori sono vocis excusavit defatigationem, quia illo die solem non vidisset defossus ac defodiens, in sepulcro stans, non iacens, humatusque cum nondum homo esse desisset; et cum effodit cuniculos, ipse cuniculus factus esset. (11) Ea vox a quodam, qui muros e regione custodiebat, excepta est, ut sunt acrioribus auribus qui magis timent, statimque ad magistratus delata. Nec mora, ceteris omissis, summa cura, nunquam intermisso opere, ad cuniculos tertia nocte, quo tempore a nostris cessabatur, pervenerunt, eosque quantum proxime caput ipsum poterant obstruxerunt, et adhibitis custodiis, opus supterraneum destitui coegerunt et aliud, ut sic dicam, supramurale maiore studio peragi. (12) Et iam peractum prope erat, cum barbarus rex dicitur propediem non modo se obsessos liberaturum iactasse, sed etiam obsidentes oppressurum. Sic enim fore, ut non modo quod e fide regis erga suos, aqua, telis et nonnihil cibo defectos, sed etiam quod e dignitate faceret; et venerat in spem hanc propter immensam hominum multitudinem, quam preter advectitiam ex omni regno collegerat. Nam satis constat eam ad decem milia equitum et centum ac viginti milia peditum fuisse, vix ullis impedimentis ullisque calonibus ac lixis, complurium tamen mulierum comitatu; que cum in via castrisque cibos, tum in prelio potum sumministrarent, adeo nemini virorum vacabat fere nisi pugnare. (13) Addidit etiam facto superbiam barbarus: noluit ipse huic expeditioni preesse, quia diceret ab re esse regem nisi adversus regem exire in bellum – quasi vero non sint, non solum alii principes interdum maiores regibus ideoque regaliores, ut olim Romani imperatores, sed certe qui obsidet alterius regnum, ipso rege obsesso, non inferior censendus Ferdinandum – enim infantem esse Castelle, ideo adversus hunc duos Granate se mittere infantes. Metu fortassis hoc fecit, quod videri voluit fecisse consilio. Semper enim vicia nostra honestatis aliquo velamento preteximus.</p>
</div2>
<div2 type="capitolo">
<head>X</head>
<p>(1) Infantes autem in omni Hispania regis filii vocantur: quem morem, ut alia plurima, suspicari libet sumptum esse e vetusta Romanorum consuetudine, apud quos, ut Hieronymus prodidit, filii etiam grandes a parentibus infantes vocitabantur. Nisi forte referimus ad Grecos, quorum studia fuisse in Hispania reperio, qui indistincto vocabulo filios puerosque appellant <foreign lang="grc">paidas</foreign> sicut uxores quoque atque mulieres <foreign lang="grc">gunaikas</foreign> quod fieri in pleraque Hispania agnoscimus. Hebreiquoque filios iam adultos et viros, ut David Absalonem, appellabant pueros et sane puer ab infante parum distat, cum infans etiam puer nominetur. (2) Infantum igitur adventu palam facto per transfugas quosdam Christianos, perculsi sunt animi nostrorum, tum tanta multitudine, tum quasi fato datum esset, ut dum in eo esset ut caperetur urbs, tunc ipsi necesse haberent ab urbe recedere. Quos imperator exhortandos existimans, advocata concione, in huiusmodi verba habuit orationem. (3) «Que res vobis, commilitones mei, solicitudinem ac metum incutit, eadem mihi gaudium, siquid mihi creditis, pariter et spem facit: spem, inquam, celerioris maiorisque victorie; gaudium quidem, quia video nihil subesse proditionis in nostro exercitu. Non enim temptaret fortunam belli hostis si sperasset se, ut superiore bello, animos aliquorum posse corrumpere. Itaque et mee felicitati et vestre virtuti gratulor, quia vestra pectora ne solicitare quidem ausus est. Spem autem, quia deleta semel hostium acie, oppidum hoc continuo in manus veniet, cetera subsequentur, cursus victorie ad Granatam usque perveniet. (4) Neque vero interest vestre virtutis, quos ex omni mihi numero delegi, quosque adversus Cyri, aut Darii, aut Xersis exercitum educere auderem, extimescere hanc regis granatensis tumultuariam manum et ex ignavissimis quibusque collectam, turbaque non viribus aut scientia militari fidentem atque ex maxima parte inermem, neque tam ad pugnandum quam ad terrendum, aut aliquid per occasionem faciendum missam, cui ne rex quidem ipse credere se ausus est sine commeatu, sine impedimentis, sine bellicis tormentis. Que, si nos triduum intra castra contineamus, dissolvatur ac redire cogatur. Sed Deus prohibeat, ut illi nos in castris velut obsessos, qui obsidemus, cernant et terrere videantur. Neque ego mihi multis, sed fortibus ac bene armatis copiis opus esse duxi, cum liceret multis uti. (5) Mihi credite, si alie nunc domo nobis auxilio copie adveniant et meo et vestro nomine adventum earum dolerem, ausim dicere, etiam missas facerem. Que enim laus est imperatori atque eius sociis qui glorie studeant, si non arte bellica vincant ac virtute, sed numero? Potitur is quidem imperator atque exercitus in hunc modum preda, sed que generosis animis multo dulcior est, gloria, caret. (6) At ego vos non modo ad maiorem gloriam voco, sed ad maiorem etiam predam. Sicut enim cum maior numerus vincit, nonnulli exortes lucri sunt, ita cum vincit minor, omnes afficiuntur emolumento. Nam quod quidam dicunt se moveri, quasi fatale sit nobis, cum ad expugnandam urbem ventum sit, expugnationem ipsam impediri, id vero inane ac ridiculum est, quasi vero res semper eodem ordine eant, cum plerunque videamus ire diverso. (7) An non superiore bello expugnavi Zaram? non alia nonnulla oppida? Ergo non eadem illorum que Setenilii fortuna, ita neque erit istius. Ecquid simile in eo atque in hoc bello? In illo plurimi affuerunt qui nunc absunt, assunt plurimi qui tunc aberant. Ad hec in illo fames, proditio, item naves utrinque multe, terrestris hostium exercitus nullus fuit; in hoc est affatim victus, fides procerum militumque, naves utrinque nulle, et utrinque terrestres copie. Quare, siquid similitudo aut dissimilitudo facit, quoniam plurima hic atque illic dissimilia sunt, diversum finem hunc ab illo fore credamus confidamusque in eo sub cuius imagine in acie stabimus. (8) Ideo Setanilii potiendi spe nos frustratos esse, ut probata Deo nostra constantia adauctaque illorum superbia, aperto bello nobiscum congressos fundamus, cum summa et illorum calamitate et nostra letitia, utilitate, gloria. Que cum ita sint, istum indignum virtute vestra metum et istam superstitiosam opinionem deponite; nihilque aliud nisi de fortitudine, de laude, de victoria, de preda et ante omnia de Deo cogitetis. Ego, quod ad me attinet, dabo operam ne in duce vestro consilium atque industriam desideretis.»</p>
</div2>
<div2 type="capitolo">
<head>XI</head>
<p>(1) Hec ubi dixit animosque omnium alacriores factos cognovit, iubet ut in posterum diem parati sint ad expeditionem, neve quis castris longius exeat donec de itinere hostium compertum sit. Nam vulgabatur iam hostem movisse. Sub vesperum exploratores quoquo versum dimittit, qui renuntient qua ex parte illum adventare, aut videant aut audiant; noctu nihil certi explorari potuit. Prima luce, alii alibi quosdam equites se procul vidisse nuntiant et ipsos, ut credebatur, vel ad explorandum vel ad fallendum distinendumque missos. (2) Ascendente iam die ac calescente, cum imperator cibum maturius capi precepisset, unus speculatorum subditis calcaribus, hanelanti equo et ipse hanelans, castra intrat et, ut cuique obvius fit, nuntiat hostes adventare, non quidem a se visos, sed quos ex pulvere venire intelligat, per buccam Asini – hoc nomen faucibus eius montis est – transituros. (3) Ad quem nuntium imperator signa canere iubet et omnes in armis esse et in sua quenque statione equitesque protinus ad vexilla cum equis presto esse. Simulque Petrum Pontium Marresanum, sane strenuum decurionem, dimittit ad certius explorandum quante copie, quo in loco castra positure aut quid acture et hec renuntiare episcopo, qui maxime obnoxius venturis hostibus videbatur, quique secundus a duce habebatur. (4) Ipse suspicatus aliquas hostium turmas longius in ipso adventu excursuras, gratia predandi vel iumenta, vel pecora, vel homines, cum maiori parte equitatus circuit castra, ex idoneo loco illos aggressurus interclusurusque atque in tergis hesurus. (5) Sed tanta celeritas hostium fuit, ut priusquam hic eo quo intendebat evaderet, ad superiora castra pervenerint. Nam simul ac Petrum Pontium viderunt, sive continuato quem instituerant cursu, sive ob eum ipsum velut exploratorem magis moti, laxatis habenis, virum insequuntur aliique subinde atque alii, ut quisque maxime effuso cursu persequi poterat, ut ipsi pro nuntiis essent; usque adeo vix satis spatii Petro fuit ad se coniiciendum in claustra porte castrorum, que petebat. (6) Ibi pugna non iusta acie incipitur, discursantibus atque obequitantibus munitiones barbaris, siqua transitum facere possent, assidue aliis super alios applicantibus. Episcopus cum sua manu pro munitionibus acri animo pugnans, non sinebat quempiam egredi equitum suorum donec imperator advenisset aut iussisset. Sed cum aliquandiu nihil auxiliorum neque a duce neque ab inferioribus castris mitteretur nihilque ei preciperetur, sibi per se precipiendum putavit; sumptoque e re presenti consilio, antequam hostium et numerus et audacia incresceret, conscensis equis receptoque in medium peditatu, utraque porta cum clamore erumpit incautosque ac dispersos invadit et impetu ipso atque impressione loco nonnihil movet, mox etiam propellit; ibique paulum prelium hesit et iam prope equo Marte dimicabatur, nec diu res Christianorum erat futura superior, nisi qui in inferioribus castris erant equites, cognito prelio, cum quinque cohortibus supervenissent, credentes et imperatorem ipsum versari in pugna. (7) Barbarisquoque non modo equites subinde auxilio veniebant, sed iam pedites aderant et uterque infans adesse videbatur, alter equitum, alter peditum adhortator; collatoque pede copie pedestres, manus conserebant et contempta Christianorum paucitate, Maomettani se in manibus habere victoriam, alacri vociferatione testabantur.</p>
<p>(8) Interim accepto et clamore et nuntio, imperator iubet nuntiari iis qui ad castra sunt, relicto quod satis ad presidium esset, ceteros citissime ferre suppetias superioribus castris. Ipse eodem quo constituerat itinere, sed maiore occasione quam speraverat, quasi ex occulto in barbaros equites renovato clamore e latere incurrit aciemque ipso impetu avertit et labentibus ab equo plurimis in fugam convertit. (9) Nostri qui modo laborabant, addito animo, instant cedentibus; missisque a duce ad pedites auxilio equitibus, eadem illic fortuna pedestris certaminis fuit. Proculcabantur iam pedites, non a nostrorum modo equis, sed etiam a suorum, cum in latus magis quam retro propulsi essent primo incursu. Iam omnis ex inferioribus castris exercitus se proiecerat et, alibi effusa, alibi confusa fuga, petentem tuta hostem invenit. (10) Hic undique barbarorum ingens cedes, passim arma abiicientium, sive ut levius fugerent, sive ut minus ad cedendum provocarent victorem. Ita arma que et ad protegendum dominum et ad feriendum hostem inventa sunt, in contrarium usum mutabantur, quia neque dominos protegebant et ut illi ab hoste ferirentur, nisi abiecta, faciebant. Iam nemo eorum de inferenda aliis morte, sed de sua vitanda cogitabat. Ipsi quoque infantes ut Ferdinandum, omissis aliis, instare cum delecta equitum ala sibi solis cognoverant, eximia pernicitate equorum usi sunt in quam maxime utili re poterant, non in quam maxime speciosa, salute laudi prelata, tanto turpius inter suorum fugam, hanelitum, lamentationem euntes, quanto splendidius paulo ante advenerant. (11) Erat opere pretium videre in tanta hominum multitudine que terga dabat aut prosternebatur, non unum armorum colorem, sed unum vestimentorum aut duos, siquidem non alia veste amicti erant, quam rubra venetave, aut ex ambobus discolore. Multi de rupibus vel a turba arctante deiiciebantur vel ipsi se deiiciebant, quorum alii nuda humo diffracti, alii cotibus lacerati, alii vepribus confixi innexique visebantur. Multi se ferarum ritu in dumos abdebant et cum manus hominum vitant, eo se immergunt, unde sine hominum subsidio emergere non possint. Nullus in servitutem acceptus, nulli pepercit ferrum nisi mulieribus, que cum in via, tum vero in castris et ultra castra capte sunt, nam ipso victorie cursu, castra nondum munitionibus cincta capta direptaque sunt, licet parum plena essent. (12) Nec longius illinc processum est, et quia angustie quedam subeunde erant, et quia plurimi in colligendis spoliis ferendisque captivis equis substiterant, et quia parum iam ante noctem profici poterat et laborem in noctem multam extrahere in media hostium terra parum tutum videbatur. Nam sepe occasio rei bene gerende victos ad spem victorie invitat et extrema victorie negligentius administrata calamitatem victoribus afferunt. (13) Id potius, quod supererat temporis, visum est expugnationi dandum Coccie oppidi, quod in faucibus ipsis bucce Asini situm est. Oppidani, quibus denuntiatum erat, nisi se dederent, extrema passuros, si dederent, cum omnibus que quisque ferre posset abituros, primum se imperata facturos negaverunt, deinde, ubi tantam manum circunfundi viderunt, se optemperaturos dixerunt. Quibus responderi iubet imperator, quandoquidem non statim paruerunt, se non relinquere eis nisi vestimenta, sin punctum temporis in pertinacia perstiterint, ne libertatem quidem relicturum, nec de nece etiam fore securos. Hoc terrore permoti sese dediderunt, oppidum vero militibus ad direptionem concessum. (14) Tunc semel data vite venia hostibus et quia multum funiculi apud captivas repertum erat, quoscunque iam barbarorum capiebant, presertim aut latitantem aut asperitate veprium circumventum, colligabant, poscentium misericordiam et ultro manus in habitum eorum qui vinciuntur, componentium. Res mira dictu: quibus vinculis alligatum hostem se tradituros suis feminis promiserant, iis vinculis ipsi inspectantibus eisdem feminis alligati sunt. Ideoque iuste videbantur ut vincirentur, non trucidarentur, orare. Quod etiam impetraverunt, postea quam iusticia sue cause innotuit.</p>
<p>(15) Dux profligato barbaro exercitu, oppido recepto, presidio imposito, primis illinc tenebris rediit, ac preeuntibus cereis et latera vie passim incendentibus – ut qui vagi palantesque persequendis hostibus abierant, longius vestigia nanciscerentur – in castra pervenit. (16) Capta sunt signa militaria ad duo milia, candida ferme omnia. Unum preterea Granate, cuius in medio pictum erat granatum – ita enim malum punicum vulgo vocant – hians et phenicea grana exerens. Numerus autem captivorum cesorumque magis a suis quam a nostris initus est. Desiderataque sunt, ut eorum confessione compertum est, ad triginta milia virorum quingentasque mulieres, que ob contumeliam que illi sexui fit, magis illis doluere quam totidem viri ex nostris. Nonnulli de castris episcopi, vix plures ex aliis, nec sane multi vulnerati. (17) Cuius victorie cum magnam laudem episcopus, magnam fortitudo militum retulit, tum multo maiorem ipse imperator, qui et ante rem militem animasset et in re nihil ad superandum hostem reliqui fecisset. Ipse tamen felicitati sue suorumque, hoc est favori divino, victoriam se debere precipue dicebat.</p>
<p>(18) Paucis postea diebus, cum odor cadaverum, estivo calore adiutus, infestaret castra, non modo presenti fastidio, sed etiam periculo in posterum pestilentie, dux precepit ut, tracta unco et in acervos collecta, succenderentur. Ex quo intellectum est, quod diuturna desuetudine dedidiceramus, non pluribus lignis opus esse ad cremanda humana cadavera, presertim ut tum erant solibus incocta et adipibus qui defluebant nonnihil alimenti flame prebentibus. Ossa tamen promiscua atque inhumata manserunt: ne rogum similem priscis hominibus sortirentur, quorum ideo cremabantur corpora, ut ossa cum cineribus legerentur ad sepeliendum. Horum vero is exitus fuit, ut primum vita, deinde vestitu qui deformitatem operit, tum carne, postremo sepultura, etiam apud inferos quiete viduarentur.</p>
</div2>
<div2 type="capitolo">
<head>XII</head>
<p>(1) Per eosdem dies quibus hec ad Anticheram geruntur, due alie pugne, diversis in locis, eodem prope modo geste sunt; sed hoc diverso, quia sicut hic castra nostra hostes, ita illic aliena oppida nostri adorti sunt, infelici et ipsi eventu, nisi fortuna affuisset. Sed quod aliquanto prius fuit, prius narrabimus. (2) Quatuor oppida sunt finitima Antichere quorum nomina sunt Humeda, Baieza, Graen, Chesada. Horum incole, circiter ad tria milia, ex sexta parte equestres, cum fama exisset non modo bellatores, sed omnes qui per etatem arma ferre possent, etiam feminas Granatenses isse in expeditionem, constituunt in illorum agrum facere incursionem et a muris usque predas abigere. Nunquam enim se tantam occasionem nec habuisse nec habituros; itaque leti alacresque proficiscuntur. Res primo prospere ire, neminem predatoribus obviam cum armis se ferre vident, pastores et eos raros ad primum incursum diffugere, pecora relinquere, unum salutis sue auxilium ponere in arduis murisque subeundis. Sic hesterna calamitas, nam pridie profligati fuerant, omnes perterre fecerat; itaque nostri ingentem predam cogunt abiguntque retro qua venerant. (3) Re autem palam facta in urbe per eos qui evaserant, et ipsi Granatenses e turribus prospiciunt predones et quia in diversam a castris viam abibant, non esse de numero victorum coniectura colligunt, sed finitimos per occasionem ad predandum solicitatos. Igitur ne finitimisquoque ludibrio essent, raptim armis sumptis, ad quinque milia peditum quingentosque equites hostem vestigiis insequuntur, fessosque et ad radicem montis stratos, partimque dormientes sub noctem nanciscuntur, incautos aggrediuntur, non paucos trucidant. Ceteri semisomni qua cuique proximum est diffugiunt; fere duo milia in montem ascendunt, a quo nusquam nisi eadem via descensus esset. (4) Hostes quia et ipsi et equi de via fessi erant, cum illuc cursu venissent, satius putarunt differre per noctis tempus expugnare eos qui iugum montis ascenderant, cum presertim sine pugna sese dedituros crederent, aut si hos vellent omittere, greges abactos non sinere per noctem pascere, sed defatigatos ad novum laborem impellere non erat ratio. Sicque dispositis qui obsessos et qui pecora in pascuis distributa custodiant, cibum quem poterant, deinde quietem capiunt lucemque expectant, tunc quid consilii ineundum sit deliberaturi. (5) Tubicines autem, cum fremitus hostium ac tumultum ab altera parte misceri cepisset, et cum iis multi alii ad trecentos numero infrenatis protinus equis fugam intenderunt, beneficioque noctis elapsi sunt, sed aliorsum quam in patriam versus. Verum cum equos inedia ac labore confectos et presertim nocturno ignotoque itinere adigere vix possent, delituerunt in colle quodam, equis in prato ut quiescerent pascerentque alligatis; quibus de tertia vigilia receptis conscensisque, ubi longo ambitu montem circuissent, obvium habent quendam nomine Petrum Mendotiam adolescentem, maioris quam pro etate et animi et consilii et roboris, ut ipse declarat exitus. Hunc alii seu quia parcerent, seu quia diffiderent etati, secum educere recusaverant. (6) Eam contumeliam non tolerans adolescens atque ira plenus, insequenti nocte, adhuc intempesta, cum aliquot equitibus predatum domo egressus est, affirmans se facturum periculum an illa in etate vir esset. Qui cum ad montem ubi concives obsidebantur appropinquaret, iam iam pro predatore futurus preda Deo amico obvius fit trecentis illis cognitaque ex aspectu eorum fortuna, paucis rem gestam docetur, hortantes eosdem ut secum festinato rediret, ipse e contrario ut secum potius irent, huiusmodi oratione persuasit. (7) «Audite queso, amici, pauca. Nam rem vobis honestam, ut spero, atque utilem proponam, quam eligatis, licet si placuerit. Sociis ac civibus nostris nihil reliqui est, ut audio, quin aut fame absumantur, aut hosti se dedant. Hoc detrimentum quantum sit ipsi videtis. Quibus si opem non ferimus cum liceat, mortis eorum aut servitutis, sin ferimus, vite libertatis ve auctores erimus. At quomodo ferre opem licet? Eodem quo patrem meum simili in casu sociis tulisse ex ipso sepe audivi. Quod referre temporis angustie non sinunt, tamen similitudinem ex meo consilio cognoscetis. (8) Circueamus hunc collem unde a sociis videri ab hostibus non videri possimus et dum vicini erimus, ab ea parte que ad castra fert, tube atque cornua bellicum canent sine ullo nostro clamore, ne paucitas fortasse prodatur. Nostri intellecto dolo et ipsi auxilium ab imperatore missum venire simulantes, quippe necessitas coget omnia audere precipiti cursu ferentur, qua nova audacia fidem faciente has tubas esse advenientium sociorum. (9) Illi, ut spero, terga dabunt, aut certe nostros abire permittent retro se recipientes in tutum. Neque vero strenuos viros esse hos existimare debetis, etsi vos fugaverunt. Cuius rei hec documenta habeo quia soli omnium tanquam minime strenui in urbe relicti sunt, quia nisi noctu vos nisi incautos dormientesque invadere ausi non sunt. Aut certe reliquie sunt profligati exercitus. Nanque heri propius solis occasum rumor de victori, imperatoris domi maximus erat, quod iam istos, si de numero illorum non sunt, rescisse oportet. Utrovis tamen modo tales sunt, quibus parvus terror maximum metum incutiat. Quod si tantum ad descensum nostrorum summovebuntur cives nostros a pernicie eripuerimus, nullo nostro cum periculo et ingenti cum gloria. (10) Si, quod magis et opto et spero, perculsi metu atque exanimati longius fugam capessent aut in prima fuga opprimentur, cum maiori gloria e gratia erimus socii predarum participesque victorie. Quare agite quod bene vertat et meum consilium et me ducem sequamini.»</p>
<p>(11) Hec locutus, pergit; alii, crederes non invitatos sed imperatos, uno omnes animo sequuntur. Ille antecedebat fungens speculatoris officio, atque illis qui erant in iugo se ostendens. Non enim ea nocte pre solicitudine illi somnum ceperant, mirabantur tamen quid rei futurum esset. Et iam diluculum erat, cum ad exitum supine vallis que ad hostes ferebat, cernentibus sociis, circiter duo stadia ab hostibus, ventum est. Ibi tube cornuaque cecinere bellicum. Et socii iandudum dolo percepto, omnes strictis gladiis, reddito clamore decurrunt, semisomnos attonitosque invadunt. (12) Illi duplici clamore et clangore circumventi, prius quo fugiant quam que tela sumant, circumspiciunt, fugientium terga Christiani cedunt, simulque Mendotia ex vociferatione fugentium insequentiumque, quo in statu res sit coniectans, in apertum prodire festinat, magis ac magis tubis concrepantibus. Ibi conspicatus fugientes, cum comitatu pariter insequitur. Tandemque multis mortalibus trucidatis, multis captis, maiorem calamitatem reddunt quam acceperunt et predam, non modo desperatam, sed multo etiam spe ac voto maiorem, reportant. (13) Ita hominis, quem ut necdum virum in societatem admittere noluerant, virtute liberati sunt et victi victoriam consecuti. Nec vero maligni in agnoscendo beneficio fuerunt, facta illi potestate quecunque vellet eligendi, aut si mallet omnia sumendi; qua tamen uti noluit, nisi predam ad arbitrium suum partiendi. Ex qua tertiam partem sibi tubicinibusque ac sociis quos revocaverat distribuendam adiudicavit, reliquas virilibus partibus inter se dividendas censuit, quoniam par periculum, labor, audacia, extitisset. (14) Atque in hunc modum gnave acta opera, pleni predarum ac leti, preterquam quia aliquot e suis amiserant, revertuntur. Sed tantus fuit proprie salutis metus ut ea recuperata, minor de aliena morte dolor sentiretur. Ad centum numero desiderati sunt, ceteri aut ad victoriam suorum e latebris prodierunt, aut, que minima pars fuit, per devios calles elapsi, tristem nuntium domum reportaverant, ita ut iam pro deploratis omnes essent. Quo magis et letus et admirandus eorum reditus cum preda fuit, unum Mendotiam in celum tollentium quasi singularem ducem, quem domi pridie pro non idoneo adhuc milite reliquissent ac respuissent.</p>
</div2>
<div2 type="capitolo">
<head>XIII</head>
<p>(1) Altera pugna non ab oppidanis, sed a castrensibus viris incepta est. Erat in castris eques quidam nomine Ioannes Mars, Sceretentis, quondam agarene superstitionis impiger iuvenis, viribus animo respondentibus. Hic hortatus soldaes suos, ut in agrum Malacanum incurrentes agerent predas, ad centum homines, quos paupertas audaces faciebat, coegit. Profecti, cum iam octo milibus passum ab urbe abessent, sub lucem trecentos, ut colligi poterat, equites, ex adverso se ferentes, conspiciunt, moxque conspiciuntur invicem, parva iam utrosque dirimente intercapedine. Ceteros, quia se deprehensos arbitrarentur fugere volentes, Ioannes oratione retinuit et ut hostemquoque invaderent, induxit.</p>
<p>(2) «Socii, ut ipse vestri adventus et, ut sors tulit, vestri periculi auctor sum, sic meum est vestri reditus ac vestre salutis curam habere, non solum mee. Si locus hic ubi sumus satis apertus ad fugam esset, si satis etiam distantie ab hostibus, nimirum non tam ferox temerariusque sum, ut pugnam moram ve suaderem. (3) Nunc cum et locum ceperimus angustum, quo veniremus occultius et hostis non absit longius quadringentis passibus, ut opinor, recentioribus quam nos equis, quam spem salutis tantam ponimus in una celeritate equorum? At fessis, plus quinque et viginti milibus passuum remetiendum est; quos isti incompositos ac dissipatos insecuti, ut quenque primum assequentur, trucidabunt, et, ut certum habeo, usque ad unum. (4) Non enim firmiores nostri equi aut, ut dixi, recentiores sunt ad perferendum cursum. Modo tres quatuor ve illorum qui plures nobis sunt, si pernicibus equis insideant, instabunt fugientibus, terga cedent, et aut morari compellent, aut ritu ovium caprarumque mattabunt singuli plurimos. Ut renovemus in nobis ea que de Orlando ac Rainaldo in hac regione gesta memorantur, qualia fuisse Hectoris, Enee, Achillis aliorumque priscorum frequenter audivi. Ex quo non mortem defugerimus, sed honestam mortem refugerimus. Est autem honesta mors in pugna, non in fuga: ad quam mortem fortiter vos hortari ausim, si nihil aliud sit reliqui. Nunc etiam spes salutis ac victorie ostenditur, si fortunam belli temptemus. Sepe enim pauciores vel consilio, vel virtute, vel – quod maximum est – necessitate ac desperatione, vicerunt. (5) Magna res est proponere animo aut vincendum, aut mortem, dedecus atque omnia extrema patienda. Sepe infirmiores fere que in aperto singulas robustiorum ferarum fugissent, cum se inclusas viderunt, contracta rabie, adversus plures insurgunt et nonnunquam eiulare et fugere compellunt. (6) Ego vidi vulpem unam, vulneratis plerisque canibus, evasisse. Nos ergo tot vulpes, cum rem nostram in angusto videamus positam, paulo plures canes extimescemus invadere, si incolumes et cum laude volumus evadere? Quid? quia nostrum adiuvat fortuna consilium. Si invadimus, speciem prebebimus nos partem insidiatorum esse, non totam manum, neque enim compertum habent numerum nostrum. Videtis ut lente cuntanterque veniunt, ut duos longius premiserunt explorandi causa et ipsos hesitantes ac circumspicientes? Audendum igitur antequam certum explorent et tanquam fiducia sociorum qui lateant, feroces simus, ferociter irruamus. (7) Victoria imperatoris nostri omnia facit eis formidolosa, nobis audenda. Unde aut victores cum preda et gloria redibimus, aut certe honestissimam mortem oppetemus. Quam nefas est appellare mortem, fruituros apud vite parentem vita eterna. Speroque in Iesu Christo, qui me de pristina mortalitate ad spem eternitatis revocavit, eum hanc meam spem non frustraturum. Atque, eius invocato nomine, feror in suos hostes.»</p>
<p>(8) Hoc dicens, adacto equo, in duos antecursores, et iam proximi erant, infesta hasta dirigit cursum. Illi propere terga dant, ceteri Christiani insecuntur. At barbari, qui ad responsum exploratorum suspensi erant, visa eorum subita fuga hostiumque incursu, turbantur et inter pugne fugeque consilium commiscentur et aliis terga dantibus, alii perterrentur; atque ita, iam omnibus in fugam versis, Christiani irruunt. Sed postremi non tam cito vertentes terga, quippe qui rem non videbant, ut in locis non admodum latis impedimento erant prioribus fugere volentibus. (9) Sic data facultas est Ioanni sociisque cedendi, sternendi, capiendi, quanquam nulli fere cure erat capere, nisi, prius bene multos ex maiore turba quam ipsi essent, interemissent. Nec destiterunt insequi, donec et propius urbem erant et plus dimidium hominum conciderant. Paucisque captivis sed plerisque equis captis, ad castra revertuntur, equis qui aut saucii aut afflicti subsequi nequibant, ne hosti profuturi essent, subnervatis. (10) Ad horum ingressum admirabantur omnium oculi, unde tot sine vectoribus equos, tot eorum strata, nam multi terna quaternaque strata atque ephippia gestabant. Querebant nonnulli, vel ioco vel serio, an socios cum equis amisissent. Respondit quidam: «Immo interrogate equos ipsos et ornamenta ac vestes quosnam socios amiserunt.» Ioannes etiam facetius, ut sumus in victoria faceti ac dicaces: «Nos vero in nemore sumus venati, et quot animalia manus nostras effugerunt, non perdidimus, perdidimus quot non effugerunt; hec sola nec effugerunt, nec perdidimus.»</p>
<p>(11) Et he quidem nostrorum in oppida hostium incursiones; totidem sunt illorum circa castra munitionesque nostrorum aliquanto posteriores, quasi et ipsi audendum sibi eodem genere existimarent. Sed mirum profecto sit mihi cogitanti, omnem, que per id tempus temptata est, incursionem fuisse non minus infaustam quam temerariam. Sed temeritatem Christianorum in bonum, Maomettanorum vero in malum Deus deduxit.</p>
</div2>
<div2 type="capitolo">
<head>XIV</head>
<p>(1) Prior autem ad eos pertinet, de quibus me promisi dicturum, Adelittos Almogavenosque. Ita hos appellat ea Hispanie pars ubi hec scientia, si ita appellanda est, viget: quorum alteri sunt duces ac velut magistri, alteri comites ac discipuli. (2) Horum ars ac peritia est ex volatu avium, ex voce, ex ferarum occursu aliarumque rerum plurimarum ariolari quid boni malique sit eventurum. Deque auguriis, ominibus, pronosticis habent libros diligentissime scriptos. Horum, ut dixi, magistri, que opinio usque ab Homero, utique iam superioribus nata temporibus, apud plerosque poetas, historicos, philosophos sibi fidem vendicavit multique de ea scripserunt, partim qui assererent, partim – quorum de numero ego sum – qui improbarent atque refellerent.</p>
<p>(3) Est alia horum peritia, quam compertissimam probat experientia, investigare transitus, non equorum modo iumentorumque, sed hominumquoque, per vestitam, per nudam, per duram humum, per lapides, per saxa, per cotes, ut nec numerus eorum que transierunt nec quandudum transierint, unquam fere eos fallat. (4) Idque non segniter ac tarde, sed, ut venaticos canes dicas, quibus, si latine sit nomen dandum, nullum decentius dari queat quam investigatores, cum in vestigiis vestigandis exerceantur. Quos si mihi permittam ita appellare potius quam eo prope rusticano nomine, non sim insolentie accusandus: habenda enim ratio est decoris in loquendo, cum utique accurate scribimus. (5) Quod si hoc conceditur, illud multo magis concessum iri necesse est, quos vulgo caballerios vocant Greci – de hisquoque mihi nunc pariter dicendum est – eos vocare equerios; ne eorum sequamur errorem, qui verba Ulpiani scribentis de iure civili male accipientes, vocant milites: quod nomen eorum proprium est qui militant, presertim sacramento illo militie obligati. (6) Ne id possit alii rei adaptari sine maxima perturbatione librorum qui et scripti sunt et scribentur. Ideoque eruditiores in hanc significationem eo nomine non utuntur, quod tamen cum emendare conantur, in simile vitium incurrunt. Qui quia caballerius a caballo dicitur, quasi rusticitatem hanc soni reformidantes, pro eo equitem substituunt. (7) Sed cum eques habeat suam significationem apud omnes auctores, sicut miles in eandem quam modo dixi, si aliter accipimus quam fert consuetudo librorum, incidemus perturbationem. Quare quis non videt rebus novis esse accommodanda nova nomina, ut veteres, a quibus precepta habemus et exempla sumimus, factitarunt? (8) Hec nos non minimum opere pretium est esse prefatos. Nunc equerios sine reprehensionis metu dicemus. (9) Hi numero centum fuerunt, inter primos eius ordinis nonnulli advene ex Africa, ceteri indigene, qui se apud regem devoverunt, nunquam reversuros ad conspectum illius, nisi preclarum aliquod adversus Christianos facinus edidissent; incitati, ut colligi potest, non modo regis caritate, sed etiam emulatione glorie quorundam ex Christianis qui decem milibus passuum a castris stationem tuebantur; tum nequis transeuntem commeatum intercipere posset, tum nequis domum se reciperet, trecenti numero iureiurando adacti, se locum nullo terrore deserturos; et quia in mentibus militum et fere omnium plus valet pene metus quam religio, pena addita, ut si eques desereret, armis equoque exueretur, sin pedes, certo plagarum numero inspectantibus sociis cederetur. (10) Hos barbari equerii cum viribus freti tum improviso adventu sperabant se oppressuros interceptaque re frumentaria, stationem retenturos, donec aut rex auxilia misisset, aut sibi alias manere conducibile visum esset. (11) Observato itaque tempore, per occultos transversosque tramites, uno tantum contenti qui cibos ferret mulione, veniebant cum investigatores eorum iter numerumque odorati, mittunt breviori via ad stationarios nuntium docentque quid acturi sint; ipsi coacto raptim suorum globo vestigia insequi instant, et ubi sub oculis fuit hostis, quam occultissime poterant, subsequuntur, ut lateant credentem se latere alios fallantque cum fallit. (12) Iamque ad torrentem equerii pervenerant, cum pauci in statione, que supra ulteriorem ripam posita erat, interlucerent. Hic, ex composito ab iis qui a tergo et a fronte erant velut in deprehensos, simul exclamatum est. Quo ancipiti terrore consternati equerii, quia convertere retro cursum difficile erat et plures sequi equites, quam in statione equestres esse vident, ire pergunt et in alveum se demittunt tanquam per adversam ripam, cum aliquantum processissent viam inventuri: que multum eos fefellit opinio. Nam, ubi paulo plus quam iactum sagitte per glaream procurrissent, offendunt rupem, ex qua torrens cursum quotiens habet in preceps cadit.</p>
<p>(13) Ibi subsistentes equerii circumspectant attoniti et consilii inopes, a fronte rupe, a tergo ponte – qui inflato torrenti imponi solebat – per stationarios deiecto, ab utroque latere ripis et eas hoste premente, interclusi; et ut se dederent, nisi perire mallent, undique exaudientes, et infesta ac suspensa tela cernentes, dixerunt se dedere iussique non descendere ab equis, sed se longa cuntos serie colligare fune, quem victores deiecerant.</p>
<p>(14) Ita iuncti ex alveo processerunt, scutis ex corio factis, qualibus Mauri semper atque Afri sunt usi, ad sinistram partem ephippiorum appensis, lancea supter dextrum femur iacente. Atque ita cum inauratis calcaribus aliisque equeriorum insignibus, cum magna exultatione ducentium, quia hoc sua arte potuissent, ad imperatorem perducuntur.</p>
<p>(15) Quo ille spectaculo ita magnos risus excitasse fertur – ut vix unquam sit visus risisse hilarius – dixisseque, circunfusis investigatoribus ac pre victoria gloriabundis, quoniam puderet captivos in illo cultu conspici, exuerent et eum sibi haberent: significans per lusum illorum spolia se dare dono iis qui cepissent.</p>
</div2>
<div2 type="capitolo">
<head>XV</head>
<p>(1) Venio nunc ad postremam barbarorum incursionem. Domuerat per eos dies imperator circunferendo arma, partim vi, partim terrore, Cozam, Sebar, Alzanam, Maram aliaque nonnulla oppida. Hostes ob id timentes Antidone, que abest ab Antichera milibus passuum decem et, ut illi loquuntur, duabus leugis, magno cum comitatu militum illuc rem frumentariam supportaverant. Nec eo contenti, fiducia vicini receptus, allecti sunt ad temptandam excursionem siquid prede abigere possent, fortasse quia audierant viderant ve multa iumenta pascere aliquot stadiis longe a castris. (2) Pascebant autem illa, quia aut macriora, aut quia minus valida, aut quia minus necessaria dominis essent, aut relevandi sumptus, ut fit, gratia, in loco herbido ad preter fluentem amnem, nomine Gorzam. In hec illi et in custodes, siquos nacti sunt, impetum faciunt. Sed eos, ut primum contendere in castra versus prospexit noster speculator, signum fumo fecit. Quo nostri excitati, armis repente sumptis, provolant. (3) Insidebat speculator in edita petra, inter utramque urbem pari intervallo, nomine Pegna amatorum, hoc est Petra amantium. Huius nominis causam, quia non iniocunda auditu est, satius est perstringere quam omittere. (4) Iuvenis quidam – nomen non traditur, nec patria, sed tantum natio, quia esset Hispanus – seu bello, seu latrocinio captivus, Granate duobus tribus ve annis servitutem servivit, utente domino sua opera in rebus urbanis atque domesticis. (5) Filia capta tum forma, tum lepore lingue, tum liberalibus moribus adolescentis, hominem illexit, et ipsum mutuo flagrantem specie puelle et elegantia. Iidem cum viderent nec in presentiarum liberam sibi esse consuetudinem, nec diu futuram, cum alter servus esset, altera nubilis, preterea periculosam utrique rem atque capitalem, constituerunt per occasionem ambo fugere; sed adolescens honestius, quia ipse ad suos, illa a suis abibat; nisi religionis ratio constitit, quod ne credam, sequentia inducunt. (6) Profecti cum ad petram pervenissent fessaque mulier requiesceret, ecce pater cum aliquot comitibus, omnes equis vecti, citato cursu insequebantur. Amantes, quod unum ad tempus erat presidium, per petre cautes rependo in cacumen evadunt. (7) Pater puelle cum applicuit, frendens atque terribilis, imperiosis contumeliosisque verbis iubere ut confestim descendant, non descendentibus minitari extrema se in illos exempla edituros. Ceteri admonere, hortari, cum utrunque tum precipue puellam, ut ad pedes domini patrisque se abiicerent, misericordiam magis quam ultionem experturos, ne iratum magis exacerbarent. Illis nec imperata nec admonita facientibus, delapsi omnes ab equis, in petram alius alia parte, non minus manibus quam pedibus enitebantur. (8) Iuvenis contra e superno obmoliens saxa et omnia arma advocans, evulsis glebis stipitibusque, nunc huc nunc illuc ab ascendendo deterrebat. Eo metu ab incepto desistentibus, pater exestuans mittit unum ex comitibus ad arcessenda ex vicino vico auxilia, maximeque sagittarios. (9) Quibus continuo accurrentibus, videntes obsessi se captum iri, hoc est omnia suppliciorum contumeliarumque genera passuros (quid verborum lacrimarumque ediderint ignotum est) certe arcto invicem complexu et, ut credibile est, osculantes, sese deiecerunt ab ea parte que ad patremfamilias spectabat, atque in eo complexu perlati extinctique sunt. (10) Fertur omnes qui aderant, preter senem illum, et qui mox audierunt, utriusque fortunam fuisse miseratos, nonnullos etiam iacentibus amplexisque illacrimatos, quos non prius amor quam vita defecisset, ut defunctiquoque voluntario illo complexu inter se adhuc amare testarentur. (11) Ibi, sene invito, ambo sicut erant vestiti constrictique sepulti sunt, et petre ob eam rem nomen inditum.</p>
<p>(12) Huius eventus, et si nonnihil mequoque miseratio subit, tamen misericordia indignos ob id fuisse apud Deum existimo, quia et puella amores suos videtur non religionem secuta, et iuvenis audacior fuisse cum rapina ad se vindicandum in libertatem, quam prius sine rapina; que causa, ut iter sibi tardius et persecutores acriores et minorem spem venie pararet, extitit. Preterea neuter in extremis suis rebus bene de Dei bonitate sensit.</p>
</div2>
<div2 type="capitolo">
<head>XVI</head>
<p>(1) Ab hoc loco predam agentes barbaros, nostri, quicquid in medio spatii est cursu emensi, premere incipiunt urgentque illos, sensim sese in tuta recipientes. Tandem, non procul a muris undique aggressi, fundunt ceduntque ad duo milia hominum; ac multis captis receptaque preda, ita incolumes revertuntur, ut duo modo desiderati sint, pauci vulnerati. (2) Paucis post hec diebus, turris deambulatoria perfecta est. In qua eo plus temporis consumptum est, ut nequid ulla ex parte quale alias contigit, accidere posset. Oppidani, qui iam pridem muros ciliciis, storiis, centonibus, stragulis, culcitris ad medium usque contexerant, adversus sagittas bombardasque, nunc etiam propugnacula contabulant, et omni humana ope verticem sue turris muniunt et, contra adventum nostre, hinc atque hinc tormenta disponunt. (3) Sed adversus quidem hec, utpote cum cernerentur, a nostris provideri poterat. Verum non plus in apertis presidiis spei ponentes oppidani, quam in occultis, hunc in modum constituunt fallere contignationem: que media in turri sua erant, diruunt ac totum id, quod vacui erat, sparto, stuppa, canabo et aliis que facile ignis corripit, explent ac referciunt; relicto foramine instar fenestelle paulum infra turris coronam, unde erumpens incendium, scalam nostram sese porrigentem, comprehenderet. Et successit astutia, si succedere est ad modicum tempus favere fortunam, quo gravius rursus affligat.</p>
<p>(4) Imperator primum iubet quanta erat latitudo machinarum in fossam que castris proxima est (nam tres erant) suum aggerem devolvi ligonibus, bidentibus, marris; mox mediam lignis minutioribus ad oras usque compleri. Ea oppidani, noctu egressi, incendunt. (5) Insequenti die, pulvere ac ruderibus, non sine certamine, locus idem cetero solo equatus productisque musculis, multum de aggeribus tertie fosse in ipsam deiectum, non propter machine commoditatem, que hanc fossam non erat transitura, sed quo pedites procurrere ad succendendas portas possent. (6) Tertio quam hoc factum est die, imperator sub exortum aurore signa canere imperat et omnes in armis esse, ut die incipiente urbem, quo cuique loco preceptum est, corona cingant. Qua hora ipse equo vectus, apparatum telorum instrumentorumque ad implendas iungendas ve pontibus fossas, scalas, dolabras aliaque huiusmodi recognoscit; milites nunc omnes, nunc nominatim aliquos adhortatur admonetque virtutis. Hos cum obambulasset, antequam machine promoveantur, iubet omnes bombardas ictus emittere ne, siquid propugnaculorum discusserint, hosti spatium sit ad reficiendum. (7) Sub hec machine promote sunt usque ad labrum tertie fosse et dum scala, iam iam demisso ponte, tactura cacumen hostilis turris esset, oppidani ignem turri sue immittunt ceteraque spiracula obstruunt, ut omne incendium per unum illud foramen erumperet; quod incendium angusto exitu iaculatum globosque flamarum longe lateque ac sursum spargens, in scalam pontemque turbinem suum fert; et eos qui insistebant, non modo ardore vexat, sed etiam superantibus flamis ac fumo prospectu privat. (8) Ibi triste spectaculum cum limphati milites presenti ardore amburerentur et, ne scala cremata deorsum ruerent, timerent et nec satis consilii ad redeundum esset. Ad hec oppidani preter cetera missilia, lapides bombardarum nostrarum, quos ex omni urbe collectos, in turrim subvexerant, devolvebant cum magna strage eorum qui in scala insistebant. (9) Sed protinus, cognito periculo, machina retracta est et, cum pons a turri, cui admotus erat, recedit, iam semustulatus excussus est atque altera parte sese deflexit nonnullosque incendium ac lapides, armis non ruinam devitantes, deiecit cum magno inspectantium suorum gemitu. Quorum corpora nisi reciperentur, non se cibum imperator gustaturum iuravit. Sic nostri magno ardore inter tela ac saxa sub muris cadavera receperunt eaque cum ceteris honorifice sepulta sunt, ipso duce comitante funeris pompam.(10) Erant enim viri cum alias prestantes, tum vero eo tempore ob insignem animi magnitudinem delecti. Quod si post hanc acceptam calamitatem copie ille non antea subsidio urbis venissent, haud scio an dux suos a suscepta persuasione revocare potuisset, non esse fatale, Anticheram ut Setenilium expugnabilem nostris non esse; frustra temptata aque suptractione, cuniculis, turri, qualis fortuna aut peior in acie contra tot barbarorum copias timeretur. (11) Nunc victorie superiorum dierum eos succumbere animo non sinebant, et ultro quidam alios timidius sentientes increpabant. Ad hec honos ab imperatore defunctis habitus et exhortatio ac premiorum pollicitatio erigebat.</p>
</div2>
<div2 type="capitolo">
<head>XVII</head>
<p>(1) Paucos intra dies scala refecta est et adversus incendium tabulata, quibus scala substructa erat coriis crassioribus amphimallisque aceto maceratis intecta atque asseribus latera munita; interque scalam ac pontem in modum cateracte, interposita ianua, que in tempore posset aperiri claudique contra saxa, que superne deiecta per scalam devolverentur. (2) Octavo die cum iterum producenda machina foret, hora diei tertia, dum iam cibum iussi cepissent milites, Ferdinandus his verbis est adhortatus: «Quod superioribus diebus impedimento fuit, commilitones, id emendatum satis est, ut ipsi videtis. Quod reliquum est, non nisi in vestra manu positum est. Neque vero tantum in turri spem ponimus, quanquam in ea maximam – aliter non nisi qui per hanc ascensuri sunt alloquerer – ; sed ab omni parte urbs capi potest, cum undique oppugnatur, dum ceteri scalas muris admovebunt, dum portas, alium ve locum subruent; si illuc recurret hostis minus negocii iis, qui in machinis sunt, exhibebitur; si adversus hos vehementius pugnabitur, facilior aliis ad ingrediendam urbem erit occasio. (3) Sic universi mutuo auxilio eritis et forte qua minime speramus, ut aliquando scimus evenisse, expugnatio incipiet. Raro eodem eventu res sequitur ad quem consilia direximus. Ideo omnia in ipsa rerum administratione sunt exploranda ut, siquid in quo fidebamus spem destituat, id compenset aliud in quo minus fidebamus: ut venator facit, qui dispositis per diversa loca retibus interdum plus prede nanciscitur ubi minus opinabatur; ubi magis sperabat, ibi aut minorem spe, aut nullam venationem nactus. (4) Vobis vero nunc minus precipites fosse sunt, iam semiopplete superioribus diebus, multisque in locis pontibus strate, iam prope ad ipsos muros iter est. Vindicate ergo acceptam nuper turpitudinem, reddite hostibus vicem, ulciscimini socios, quos incendium, saxa, ruina extinxit. Docete nullo in genere pugne vos inferiores istis esse. Pauciores multo cum essetis, non dolo adorti, non noctu, non magna belli arte, tantum hostium exercitum qui nos adoriebatur, sola virtute superastis, nunc pauciores eorundem superare nequibitis?</p>
<p>(5) Hic videbitur ille vester ardor, quem multis in certaminibus iam ostendistis; hic operam suam is navabit, cui dux, cui nomen hispanum, cui laus, cui religio cure erit. Non tanta res hic, quanta in acie nuper agebatur, agitur, sed ob famam, ob vindictam sociorum, ob satisfactionem iracundie prope dixerim maior. (6) Alio bello ad expugnandum Setenillium venimus, infecto negocio recessimus. Nunc ad expugnandam Anticheram venimus, quam si, quod horret animus et lingua vix audet fari, non expugnaverimus, quid ni infecto negocio, victi non victores discedemus? (7) Auferte igitur tantum dedecus a vobis, a patria, a me, et, quod precipuum esse debet, a nomine christiano. Nam si nullo periculo ac nullo sanguine nobis mors constaret, quid tandem meriti apud Deum compararemus? Itaque quia nonnulli ex nostris perierunt, sive quis periturus est, non est quod deterreamini. Si enim isti sua superstitione nixi, si ceteris in bellis homines mercede conducti, propositis periculis non cohercentur, eo deformius erit, vos tot aliis accedentibus causis deterreri. (8) Vos vero, qui scalam conscensuri estis, singillatim hortari habeo, a quibus maximus terror hosti est et unde principium victorie nasci debet: ne lapides obsint ianua interposita obstat, ne incendium ledat coriis, centonibus, asseribus provisum est. Nunc vestrum est strenuitate ac celeritate uti ut, cum vestra machina superet hostium turrim, vos eos pro turri pugnantes superetis, facto in eam protinus impetu, ne illis vestra mora et animum addatis et spatium detis ad tela in vos ingerenda. (9) Tu, Didace Ferdinandi Dechignones, cape hoc vexillum regium, quod tibi in manus trado, facitoque ut memor sis hoc a me suspiciendum esse aut super hostilem turrim sublime et ventilante aura vibrans, aut a turri eadem prono vertice suspensum, quorum altero nihil speciosius nobis, altero nihil deformius accidere potest.»</p>
<p>(10) Hac oratione habita, omnes ad munia sua dimisit, dispositisque mox universis, machina processit, et, cum tempus affuit, deiecta cataracta, multos eorum qui pro turri stabant, ruina sua compressit; eodemque temporis puncto, prorumpens flamarum e foramine procella (repleverant enim eadem materia turrim) in scalam fertur, nec vulgari igni, sed incendiario agebatur, cui aqua resisti non potest. Is ignis coria ac cetera madentia adeptus, sive ipso humore aleretur, sive repelleretur, cum horrisono strepitu in celum – quo sagitte mitti nequeant – assidue ferebatur, convolvens flameas pilas, humano capite maiores. (11) Interea Didacus, vix bene delapsa cateracta, inauratum longeque refulgentem clipeum sinistra preferens dextraque vexillum sustinens, crepitantibus toto corpore missilibus, in turrim primus desilit, vel fortior quam octavo die alii fuerant, vel felicior. Hunc alii a tergo insequuntur strictisque telis in reliquos invadunt. (12) Illi tum casu suorum, tum nostrorum audacia territi, brevi certamine edito, per ligneum pontem, qui turrim muro iungebat – nam lapideum diruerant –, propere delabuntur; eumque ubi transiere, funibus suspensum, solvunt, qui partim decidit, partim ad parietem turris herens pependit, ne victores in muros atque inde in urbem possent descendere. Sic interclusis, nec hostem ledere, nec sociorum multos in angustum locum recipere dabatur, et si assidue succedebant. (13) Ceteri qui sequebantur, non cum viris sed cum flamis pugnabant: quas preparato ad hunc casum aceto cohibere nitebantur, subinde coria, cilicia, ligna perfundentes. Videres alios cum vasis plenis ascendere, alios cum inanibus descendere, alios implere, alios porrigere, ubique festinari, urgeri, hortari vocibus clamoribusque, ut fit in domorum incendio cunta misceri, ceteris prope ad tale spectaculum eventumque intentis. (14) Nec hos ii qui in muris erant magnopere infestabant, a nostris sagittariis prohibiti, adeo totus labor ad machinam erat, nec de urbe, sed de machina expugnanda res esse videbatur, et qui obsidebant obsessi, et qui obsidebantur obsidere, et qui expugnabantur, expugnatores suos expugnare. Et iam nonnihil timebatur, ne durante incendio scala labefieret. Iam etiam qui in turrim evaserant, sibi metuebant ne, calore solutus fornix decideret, utique ruina pontis concussus et multitudine gravis eorum qui ascenderant, nescii nullum esse in muros a turri descensum. (15) Et reverti per scalam flagitiosum sane existimabant, et in eos undique ab oppidanis sagittabatur. Hoc unum interim prestabant, ne prope turrim in muris hostis consisteret, ut non tantopere socii ab accessu porte arcerentur; ne tamen clandestino aditu alimenta ignibus ferrentur impedire non poterant. (16) Imperator ob id anxius circuire muros et hortari omnes, ut qua cuique proximum esset ad menia succederent, quo certamen a machina turrique aliquantum averteretur. Sed cum obequitat, animadvertit foramen quoddam in imo muro, paululum supra solum; quo ex foramine, ad magnitudinem pene hominis capacem, aque pluvie ex urbe profluere solerent. Percontatus ex quodam qui in urbe diu fuerat diversatus, fit rei certior. Ergo impigris viris negocium dat, ut foramen refringant ac subeant. Ipse in diversum ab illo locum quo hostem falleret, omnem transfert molem belli et se de industria adhortatorem militum ostendit. (17) Illi interim patefacto latius muro subeunt aliosque furtim atque alios admittunt, donec conflato ingenti globo, per urbem ad portam turris procurrunt, multos trucidant, fores refringunt, qui foris sunt, et ipsi adiuvant. Sed undique concurrentibus oppidanis, acerrimum intra muros prelium oritur, et dum de possessione urbis certatur, muri deseruntur ab illis, a nostris occupantur.</p>
</div2>
<div2 type="capitolo">
<head>XVIII</head>
<p>(1) Tandemque revulsis portarum foribus, victores Christiani infunduntur, atque undique barbaros aggressi, in medio interimunt, domos diripiunt easque dominorum sanguine aspergunt; nulli ex puberibus vita reservata est. Multi in templum, multi in arcem confugerunt. Sed multo magis preses arcis quam Deus preses templi implorantibus opem tulit. Nam et avidius nostri rapine gratia ad templum properarunt, et locum illum magis consentaneum talibus victimis existimaverunt.</p>
<p>(2) Natabat omne humano cruore pavimentum et gemitu morientium templum mugiebat et a morientibus mortuisque vestitus detrahebantur. Multi nec opinantes domi sunt oppressi; horum unus etiam texens, qui cum audisset urbem expugnatam, non obseravit fores, non fugit, non etiam surrexit, sed tanquam fieri non posset, texere perseveravit; atque ita sedens, telam suam antequam detexta esset, sanguine suo tinxit. Qui vero in turri stabant, ne expertes prede essent, accepto fune sese demiserunt. (3) Imperatorquoque simul atque patefactam portam vidit, cum pretoria cohorte infestis signis intravit, adhuc durante prelio. Cuius conspectus siquid adhuc in oppidanis erat animi ad pugnandum cecidit, nonnullique dum victorem fugiunt, ad pedes eius procumbentes, vita donati sunt. Mulieres etiam complures cum parvulis liberis accurrentes, quia vite sue timerent, certis hominibus commendate sunt, imperatumque preconi ut, cum tumultus direptionis resedisset, ediceret nulli mulieri vim afferri que christianam se fore polliceretur. Quecunque autem talis fuerit, daturum se operam, ne impudicam esse necesse esset. (4) Sic stanti in media platea Ferdinando, obviam venit Didacus Ferdinandi, scuto ita confosso sagittisque hirsuto atque ita lacerato, ut vix nove plage locus foret longeque graviori pondere quam ab initio fuisset. Hic ultro porrigenti gratulabundam dextram imperatori nominatimque compellanti, (5) «Ego», inquit, «imperator, imperii tui memor, turrim occupavi, hostem deieci, vexillum statui. Sed profecto mira res accidit. Insessam hostibus turrim conscendimus, ea potiti descendere nequivimus. Quod difficillimum factu putabamus, facile fecimus; quod autem facile ac pronum, ad id hesimus et interrupto velut in fluvio ponte, cursus victorie substitit. Verum ut hinc ex inopinato fortuna tibi adversata est, ita alia ex parte preter opinionem propitia fuit, volens omnem hanc victorie laudem penes te unum esse.»</p>
<p>(6) Cui respondens imperator: «Equidem victoriam hanc, ut decet nos sentire, Deo refero acceptam et secundum Deum, tibi, qui, quantum abs te expectavi, abunde prestitisti. Ideoque tuum premium suo in loco est.» (7) Direpta urbe, caduceatorem ad eos qui in arce sunt mittit: habere illos in oculis exemplum, qualia, ni se dedant, passuri sint. Eisdem petentibus triginta dierum inducias et, nisi intra eos rex auxilia misisset, dedituros arcem spondentibus, incolumi tamen sibi libertate ac fortunis, non plus quam bis septem dierum indutie impetrate sunt.</p>
<p>(8) Ad quam diem, cum nihil auxiliorum ab rege summissum esset, arcem dediderunt fortunasque privatas capere permissi sunt, facta etiam eis potestas eundi quo vellent: qui Granatam abire, iis ducentorum equitum presidium ad certum locum deducendis prefecit; siqui in Castellam mallent, iis non defuturam commodam conditionem promisit. Atque ita pars ad sinistram per medium equitum, qui deducturi erant, Granatam versus abiit, pars in exercitu remansit, humane ab omnibus ac benigne tractata. (9) Antichera incepta obsideri, oppugnata expugnataque et arx dedita, atque omnia egregia facinora gesta sunt ab imperatore Martis die, quia eum diem existimaret Marti, hoc est bello dedicatum, non exactissima quidem ille ac plane sapienti ratione, sed tamen ut in rebus Martiis excusata.</p>
<p>(10) Oppidum a christianis sacerdotibus expiatum est et novis incolis, qui modo agarenam linguam nescirent, cum agro divisum datumque negocium ut muri resarcirentur, qui multo magis intrinsecus quassati ad assiduos bombardarum ictus quam foris visebantur. Sexto quam domo profectum est mense, ibique certior fit de rebus Aragonie. Nam antea de morte Martini regis nuntium acceperat, eamque rem sedulo suppresserat, nequid aut hostibus spei aut suis cure iniiceret.</p>
</div2>
<div2 type="capitolo">
<head>XIX</head>
<p>(1) Alfonsumquoque filium post victoriam de Granatensibus quotidie litteris orantem ut se in castra arcesseret, iussit expectare prope diem adventum patris, cum quo in Aragoniam iturus esset. (2) Igitur ex nuntiis intelligens res Aragonie, nisi eam propius accederet, non recte habituras, eo proficisci constituit; advocatoque procerum concilio, in hec verba disseruit: (3) «Re bene ac feliciter gesta, proceres, exacta iam estate, appetit autumnus, ut quicquid ante hyemem agi posset, id non magni sane momenti esse censendum sit. At maximi momenti est curam in res Aragonie me intendere, meo pariter et publico nomine. (4) Iam primum plerosque vestrum audisse reor, avunculum meum Martinum regem diem suum obiisse, anno vertente, post mortem Martini filii, quem ego cum classe venturum ad hoc bellum, sicut uterque promiserat, sperabam. Ex quo primum presidio, deinde consobrino, tum avunculo privatus sum, duobus regibus nulli principum nostra memoria secundis. Horum morte regnum Aragonie ad me, tanquam ceteris proximiorem, pertinet, ut semper a consultis viris accepi. (5) Sed id mea absentia ne vi occupetur, summopere verendum est, et ut ad me perfertur, non via iudiciorum et iuris, sed factionibus, potentia, armis agitur. Quod si pro iustitia sua annitentes, qui litigant, tamen egre optinent quod postulant, quid futurum de non annitente putandum est inter tot competitores? Et in aliis litibus plerunque satis est habere bonam causam bonumque iudicem; at in lite de regno contra improbitatem adversariorum, male nobiscum agitur, si in sola et cause et iudicis bonitate spem ponimus. Armis ac potentia contra hostem armatum potentemque opus est. (6) Itaque siquid apud vos gratia mea valet, queso mihi vestro consilio vires huius belli aliqua ex parte illuc transferre liceat, ut populos ad recte iudicandum nostra auctoritate inducamus: cum presertim hec res non modo ad benivolentiam mei, ad honoremque iustitie spectet, sed etiam ad amplitudinem regni, ad gloriam Hispanie, ad incrementum religionis. (7) Etenim si alius quam ego rex Aragonum creetur, inter quem ac regem Castelle, ut memoria patrum scimus accidisse, discordia ex qua bella oriuntur, incidat. An speramus occupatos nos duplici Marte ex utrisque hostibus victoriam reportaturos aut Granatam expugnaturos? Hoc ego, ne si occulta quidem fuerint odia, nedum si aperta, speraverim futurum. Quid, si non simultas sed invidia suberit, que nonnunquam magis ad nocendum valet quam ullus affectus? Et odia conciliationem recipiunt, invidia nullo pacto conciliari potest et hoc peius nocere solet, quo magis ex occulto grassatur. Quid, si metus? An aliquid est, quod maiores aut crebriores causas habeat ad male cogitandum? (8) Castelle regnum in omni Hispania maximum est. Hoc, cetera ne dicam, oderunt invidentque, certe metuunt, et ab eo, sicut infirmiores quadrupedes volucres ve a leone aut ab aquila, cavent. Nam rex Aragonum et si prepotens est ac maris, ut ait, dominus, tamen eius vires multo minores fama sunt. Quid enim Sardinie regnum, male pacatum ac prope nominis Catalani inimicum, adiuvaret Aragonie regem bella gerentem cum rege Castelle? Quid Sicilia, que vix didicit iugum ferre alienigenarum, queque, ut audio, iam nunc non satis quieta est? (9) Omnis igitur vis atque omne robur regis illius residet in Hispania; que Hispania cum nostra nequaquam est comparanda. Ex quo necesse est humana imbecillitate metuat potentiorem. Ideoque inter eos reges fere convenit, veluti conspiratos et inter se ament, regem Castelle vel destructum vel deminutum vellent. Quid, si accedat avaricia, omnium vitiorum magistra et parens?</p>
<p>(10) An si offulserit spes Aragonie regi aliquo portu oppido ve regni Granatensis pro mercede potiendi, speratis fore ut non inveniat causas cur ab hoste contra nos stet in bello? Quid si hec omnia aut certe plura subsint, odium, invidia, metus, spes, quo tandem tempore existimatis regnum hoc in nostram potestatem esse venturum? Quod nostra etate hoc incommodi usu non venit, propinquitas regum Aragonie cum nostra domo in causa fuit. (11) Ea iam extincta, in pristinum discidium primo quoque tempore redibitur; ne autem redeatur, una ratione effici potest, ut hec duo regna sanguine cohereant, hoc est ut ego rex illius regni declarer. Quod commodum nimirum tanto plus erit, quam fuit rege Martino, Ioanne ac Petro, quanto ego coniunctior sum huic genti, quam illi fuerunt. Unde, consociatis viribus utriusque regni, nullo negocio barbarum perdomabimus, ut brevi tempore duo regna alia nostre genti subsint, quod nunquam fando est cognitum; nec de reliquis quoque duobus sit desperandum. (12) Ita, quod in primis opto et quo nihil mihi videre est longius, omnis Hispania Christianis principibus optemperabit. Quare vestrum est probare sententiam meam ac cause favere, quicunque publice quidem amplitudinem laudemque et religionis et patrie amatis, privatim vero dignitatem meam, potentiam, gloriam, iusticia et industria quesitam, non sine aliqua ratione vestrorum commodorum, qui de me estis bene meriti, quos multo prolixius remunerare ac magnificentius potero rex quam privatus. Nullum enim ex omni mea felicitate uberiorem fructum percipere me arbitrabor, quam dum iis, quibus debeo gratiam et quidem cumulatissimam referam». Hec Ferdinandus; ceteri pro se quisque approbare consilium ac laudare. (13) Tum episcopus: «Ego, imperator, adeo non adversor sententie tue ut, nisi tu occupasses, istud ipse pro mea in te fide et benivolentia tibi consilium daturus fuerim. Age igitur Deo bene iuvante, regnum quod, ut ego quidem sentio, tuum est, capesse, qui Castellanum multis ad te deferentibus, quia tuum non putasti, capessere veritus es. Nam ut nulla quanta vis occasione ad preripiendum alterius regnum debemus allici, ita nullo labore nulloque periculo abstineri a nostro asserendo. (14) Nec quicquam abiectius est homine, qui parvo accedit animo ad vindicandum hereditarium regnum. Quod siquid ob id laboris, difficultatis, sumptus, periculi subeundum sit, non optinenti certe contendisse turpe non erit, optinenti autem eo gloriosius, quia pene sua industria comparasse regnum iudicabitur. Et sane prestabilius est regem se facere quam ab alio fieri, nec alteri fortunam suam sed sibi debere, et, cum paternum nominas regnum, nominare etiam regnum tuum, quod non per manus traditum sit, sed manu partum ac receptum. (15) Quare si tui vis esse similis, cave committas ut ullum tempus interponas, quin regnum, quod et successione et, quod in rege primum duco, virtute tuum est, ab iniustis heredibus ac regnare indignis, eripias et tibi, quantum humana ratio valet, asseras. Ad quod vires meas quantulecunque sunt, meam operam, sedulitatem, studium, industriam, officium polliceor ac defero. Denique nunquam te ab isto proposito, dum de iure iudicatum sit, revocare temptabo.» (16) Huius orationem aliis maiorem in modum laudantibus et se ad similia prestanda singulis pollicentibus, magis confirmatus Ferdinandus discessum in diem tertium edicit. Quo die, cum iam milites presidio urbis imposuisset, una cum armorum cibariorumque copia, plenus gaudii ob victoriam ac spei ob futurum regnum, ex Antichera recessit tertiisque castris cum parte copiarum Hispalim domumque pervenit, cum quibus copiis propius Aragoniam iret, ceteras in sua domicilia redire iussit. (17) Que autem posthac consecuta sunt ne subnectamus, facit quia multa, ut tempore priora sunt, sic ordine prevertenda que hactenus non attigimus, ne seriem rerum coherentium, que eodem in loco geste sunt, interrumperemus, duo quodammodo historiarum corpora confundentes, idque sepius, si suis queque temporibus acta redderentur. (18) Nunc peractis illius Hispanie gestis, ad alterius Hispanie narrationem animum convertimus et de Granata per Castellam velut pedibus in Aragoniam Cataloniamque transimus, novam materiam principiumque sumpturi, non repetito temporis cursu supra hunc ipsum, de quo nunc scriptum est, annum, sed annum non eiusdem nominis. Quippe is, de quo proxime locuti sumus, est post millesimum quadringentesimum ab ortu domini decimus, a quo vero nunc exordiemur, nonus. Finit liber primus historiarum regis Ferdinandi.</p>
</div2>
</div1>
<div1 type="libro">
<head>LIBER SECUNDUS</head>
<div2 type="capitolo">
<head>I</head>
<p>(1) Hoc anno Martinus Sicilie rex, Martini Aragonie regis filius, apud Calarim, post ingentem de Sardis victoriam receptaque complura oppida, paucis diebus febri extinguitur. Febri non contracta ex estivo tempore, quo in omni Sardinia grave celum est, quia nondum media estas erat; non aquarum noxio alitu, quia Calaris a stagnis, que multa sunt in ea insula, non admodum infestatur; non ex intemperie celi aut contagione, quia nemo suorum egrotavit. Quo magis inopinata mors eius tum sibi tum sociis fuit eoque luctuosior, utique in illo et virtutis flore et etatis. (2) Tertium enim et tricesimum annum agebat, equalis Ferdinando aut anno maior, infelici quodam omine, siquid omina sunt, ante patrem factus rex, quasi ante patrem vita defuncturus. Nec magis nomine suo lugendus quam patris, cui unicus erat, iam senescenti, neque tam etate, unum nanque et quinquaginta annos natus erat, quam habitu corporis, obesi nimium ac prepinguis et veterno gravescentis. (3) Accedebat his et etatis et corporis incommodis quartana, malum in primis gaudio letitiaque curandum. Sic affecto, nuntius de morte filii affertur. Ex quo quantus patrem meror dolorque, quanta item perturbatio populos pervaserit, sibi quisque natura et experimento duce subiicere potest. Omnium tamen cogitatio ac sermo erat, quisnam regi futurus heres destinaretur. (4) At ii qui apud regem amplissimi erant, partim illius benivolentia, partim ut sue ipsorum potentie consulerent, quo tales apud filium quales apud patrem forent, et forsitan tutores relinquerentur, non ita multo post exequias suadent ut primoquoque tempore capiat uxorem. Nam olim iam regina decesserat, que fuerat comes Lune: consulendum enim regno, consulendum regio generi, consulendum etiam relique etati, quam cum uxore liberisque traduceret iocundiorem. Rex autem, etsi multis rationibus adversabatur, quia senescens, quia inutili corpore, quia egrotus esset, tamen ut potissimum obiiciebat non esse opus coniugio, cum nepotem haberet Federicum iam infantie annos egressum, qui maturior ad successionem, quam qui postea nascerentur, foret, qui sibi non alio quam filii loco esset. (5) Sed cum illi preferrent filium nepoti, legitimum illegitimo, plures uni, certum in multis liberis, quam incertum in uno, tandem acquievit, nec precepit ut ab aliis uxor prospiceretur sibi, sed ipse per se inter duas adolescentulas, que sub uxore domi creverant, aliquandiu hesitavit, ambas forma insignes et summo loco natas: Ceciliam, Iacobi comitis Urgellensis sororem, et Margaritam, nepotem Ioannis comitis Pratensis. Nam Petrus pater mortem obierat. (6) Sed ut erat prudentissimus rex, si cepisset uxorem Ceciliam, vidit fore ut frater illius se vivo quidem regem agere vellet, ita animo iam regnum conceperat, mortuo autem, per fas perque nefas ad se populos contraheret, preterea nequid in avum nepotemque machinaretur. His rationibus vel solis, vel summis adductus, Margaritam preeligendam putavit, non sola forme prestantia, ut quidam nimis iuvenili animo et quasi amatorio opinantur, nec, ut simulatum est, quia medici magis hanc ad conceptus idoneam iudicarent.</p>
</div2>
<div2 type="capitolo">
<head>II</head>
<p>(1) Vix mensis a nuptiarum die intercesserat, cum legati ab rege Ludovico venerunt (Ludovicum, etsi nonnulli regem fuisse negant, tamen regem appellabo, quia multi fuisse regem affirmant, cum quibus quam cum illis excusatius atque humanius est peccare, nescientem ab utra parte peccetur). Hi legati ab rege Franciequoque venisse dicuntur, quo maior legationi adesset auctoritas. (2) Eorum primus fuit episcopus Conseraneum qui orationem habuit, illa tempestate inter suos omnis iuris divini humanique consultissimus idemque eloquentissimus. Nam ita constat inter eos qui affuerunt, nullum se literate loquentem eloquentiorem nec antea nec postea audisse. Quam tamen orationem, nemo eorum qui laudant memoria tenet ad verbum, sed sententias aliquas et precipue capita, que commodius in oratione regis, ne bis dicantur, a me ponentur.</p>
<p>(3) Hic, cum cerneret regem subinde orationi sue, ut putabat, indormientem, quia oculis conniventibus capiteque demisso sterteret, intersistebat. Rex contra, cognoscens cur interquiesceret, iubebat eum pergere, non enim se dormire, etsi clausis oculis sterteret, aut, si corpus pre morbo dormiret, non tamen dormire animum; atque hoc sepius facienti, inquit: «An tue orationi indormierim an invigilaverim, ex mea responsione intelligas licet». (4) Itaque, ubi loquendi finem fecit episcopus: «Quinque», ait, «capita continet tua oratio, quorum singulis eodem ordine respondebo. Primum, quia me salutasti verbis Ludovici regis tui, mihi affinis, agnosco egregiam erga me illius benivolentiam, quod profecto mutuum fit, nec minus eum mihi fateor esse cordi, propter sua in me officia, fidem amorem, quam propter affinitatem. (5) Quod autem secunde loco nuntiandam mihi duxit victoriam suam, qua potitus est adversus Ladislaum, in hocquoque fecit amice, cum sciret me non mediocrem de suis prosperis voluptatem esse capturum, quam et illi et mihi propriam perpetuamque opto.</p>
<p>(6) Nec minus in eo, quod tertium fuit, amorem suum erga nos declaravit, quia quemadmodum me victoria sua gavisurum speravit, ita se meam cladem dolere ostendit, misso ad me sapientissimo viro qui consolaretur, que profecto consolatio talis est, ut quemvis paternum merorem mitigare posset, qui modo tantus non esset, quantus hic meus, qui filium et virum et unicum et regem et, cum omni virtute, tum in patrem caritate preditum et orbum liberis amisi. Utcunque tamen et miseratio amici grata est et consolatio sapientis nonnihil molestie levavit. Precarique habeo celestem regem, ut regem amicum hoc vulnus, quo ego saucius confectusque sum, non sinat experiri. (7) Nam, quod quarto loco posuisti, longa oratione executus, successionem, si sine liberis decessero, ad uxorem eius filium ve pertinere, istud vero mihi non constat. Tuquoque velut in dubia re multa verba fecisti. Ideoque non est, ut accipiam puerum et matrem eius, sicut postulasti, cum et ipse verbis evangelicis respondere possim: ‘Quod iustum fuerit dabo vobis’. Ais ideo mihi accersendum Ludovicum puerum, ut iam nunc in nostra regia et inter populos velut futurus rex assuescat, percepturus mores, linguam, discrimina personarum, ingenia regionum, ne postea, cum res poscet, rudis ad gubernacula regni accedat. (8) Hoc ego multis de causis ne agam adducor. Primum, quia huiusmodi preiudicio non faciam iniuriam aliis, qui vobis in successionis iure non cedunt. Si enim vobis acquiescam, quid aliud quam vobiscum ius hoc facere pronuntiem? Deinde siquis alius in iure succedendi aut sit, aut fiat, aut nascatur potior vobis, qui tandem honor istum puerum consequetur, quem a nobis honoratum vultis, si ab adita atque administrata regni possessione dimittatur et velut expellatur? (9) Non enim deest, qui se potiorem vobis putet; non deest, qui fieri possit; non deest mihi spes suscipiende sobolis: confidoque clementie Dei, quia sicut afflixit me, faciens de patre orbum, ita vulneri meo medicabitur, de orbo faciens patrem ex hac dilectissima mihi coniuge (assidebat enim ei regina); et certe uterque, quantum in nobis est, enitemur ut parentes simus».</p>
<p>(10) Ad quod verbum cum ambo surriserunt, tum vero ceteri arriserunt. «Mediciquoque nobis spem faciunt, qui aiunt facilius ex homine provectioris etatis ac puella, quam ex utroque adolescente filios gigni. Et nihilominus quod gaudium oculorum huius meorumque erit, si in hac aviditate atque in hac spe tollende prolis videamus domi versari alienum puerum, quasi nostri regni, idest nostre orbitatis heredem, haud dubie infaustum omen et acerbum augurium? In quo non parum miror affinem meum eiusque subrequiro prudentiam, qui sub ipsis pene nuptiarum auspiciis de successore meo agendum putavit, nec de successore tantum, sed etiam de adoptivo, quasi nec duxissem uxorem, nec vellem ducere, aut ex ducta liberos (quod omen Deus avertat) non essem sublaturus. (11) Quod tamen si non continget alienusque mihi successurus est heres, quid mea magis refert, aut quid prius antiquius ve debet videri, quam prospicere regem proceribus ac populis meis, ex quo iustum imperium, firmum presidium, perpetuam pacem nanciscantur? Proceribus, inquam, meis ac populis, quorum sanguine partim in Sicilia, partim in Sardinia recipienda ego et filius usi sumus. Quorum plerique aut liberos, aut parentes, aut fratres, aut alio modo propinquos desiderant pro domus mee amplitudine amissos. (12) Neque enim minus regium puto populos suos, et presertim de principe optime meritos, post obitum suum recte gubernandos curare, quam viventem recte gubernare. Ex quo testificatum relinquam apud omnes iudicium meum, ut, si domesticus mihi heres non fuerit, ii ad quos pertinebit sequantur meam defuncti vel rationem vel auctoritatem. (13) Neque vero, quod ultimo loco posuisti, abnuo vestram postulationem, ut permittam causam de successione iam nuncquoque agitari. Non enim ita delicato animo ac parum forti sum in obeunda morte ut de successore meo disputari, etiam tam recenter a nuptiis, pati equis auribus nequeam. (14) Filius meus facit ut hec pati possim et mortem non multo plus timeam causa mea quam optem. Nihilque est quod magis vitam meam oblectet, quam future prolis solatia, sive mas sive femina futura est. Nam ut tu vis, quod facile passus sum te dicere, in paterno regno, si mas filius defecerit, femina potest succedere, et quidem ante omnes mares, qui regem coniunctissimo gradu non attingant. Idque tu ita presenti constantique animo affirmasti, ut presentius atque constantius affirmasse viderim neminem. Siquidem de fortunis omnibus atque capite vis dimicare, siquis naturali iure vel scripto demonstret hoc introductum in Aragoniam esse, feminam in regnum non posse succedere. (15) Istam ego te sponsionem facere non sinam, militaribus magis viris decoram, quam literatis, ne dicam pontificibus. Placet itaque in commune referri ad consultos de iure competitorum, quid nam de successione regni mei divinum ius humanumque decernat. Ipsequoque, dum per occupationes licebit, presidebo huic cause. Multo enim prestat me vivo sospiteque ac disceptatore discuti litem iudiciis ac verbis, quam me vel defuncto, vel morbo etateque affecto, vi et armis». Hec locuto rege, discessum est.</p>
</div2>
<div2 type="capitolo">
<head>III</head>
<p>(1) Mox cum in cubiculum rex introisset multusque de his rebus ab iis qui circumsistebant eum sermo haberetur, «Utinam», inquit Guillielmus Moncada, «rex ex te prolem sive marem sive feminam primoquoque tempore videamus, que et viventi patri ac diu sit iocunditati, et defuncto succedat. Ceterum si, quod absit, aliter Deo cordi sit, non video quin Ludovicus puer in succedendo primas habeat partes, qui nepos sit ex filia regis Ioannis fratris tui; hoc est quin ipsa Iolans eius mater regnum quod fuit patris assequatur.</p>
<p>(2) Non vereor enim loqui de iure competitorum apud te, non tanquam regem, sed tanquam disceptatorem ac iudicem, ut te ipse fecisti. Nam qui debent regis esse potius heredes quam liberi? Atqui filia ex liberis est et, cum sola fuerit, locum liberorum implet. Hec, nisi tu frater extitisses, regnum paternum adipisci debebat. Quod siquid sexus impedimento est, et si nihil hoc impedire volunt, en filium pro se tibi nobisque offert ex matre Catalanum, cui ius suum hereditarium cedit.» Atque hec dicenti plerique, qui intermisso strepitu colloquendi silentium tenuerant, assentiebantur. (3) Tum Bernardus Centellia: «Immo vero iustius multo debetur successio Iacobo comiti Urgellensi. Nam ista femina cum alleget nobis puerum, plane fatetur ad se regnum pervenire non posse, eadem ratione, qua nec patris esse potuit heres, cum sola superstes extitisset. Quod ergo ius ipsa non habet, id profecto nec alteri tradere potest. Itaque, exclusis feminis, inter mares est disquirendum quis regi sit proximus. (4) Is sine controversia erit comes Urgellensis, cuius pater, qui proxime est mortuus, eodem avo quo tu, progenitus est, patre Ioanne, qui successurus Alfonso regi erat, nisi Petrus pater tuus maior natu filius fuisset. Nunc, quod tamen Deus non sinat, deficiente Petri sanguine, ad fratrem seu fratris liberos redeat regnum, sicut ad te rediit paternum regnum fratre defuncto. Quod siquid momenti habet femineus sexus, adest uxor comitis, filia patris tui, vel patri successura vel fratri, que certe tibi coniunctior est quam fratris filia. Ita quod sexus adimit, id ex viro, cui et ipsi ius est in successione, supplebitur, atque ita ambo coniuges mutuo auxilio innixi, iusticiam omnem hereditatis implebunt».</p>
<p>(5) Tum Bernardus Villalicus: «Recte», inquit, «Bernardus Centellia locutus esset, si in eodem iure pares non haberet atque, ut ego sentio, superiores. Nam si placet ad priores patrum redire, certe prior est Alfonsus dux Gandie et frater eius prosocer tuus rex, comes Pratensis, patre Petro, avo Ioanne rege, qui fuit proavus tuus, patruo Alfonso avo tuo.</p>
<p>(6) Ita eodem te illi contingunt gradu, quo tu comitem Urgellensem, sed tanto venerabiliores tibi quam ille, quanto propius accedunt ad tuos maiores tantoque digniores qui succedant, quanto proximiores iis regibus sunt, unde quasi ex fonte regni origo emanavit. Eo quidem magis quia hi succedent Ioanni avo, ille vero Alfonso proavo.</p>
<p>(7) Nam quod ais de uxore, tantum tibi respondeo, eam non modo ex non regina, sed etiam ex nondum uxore genitam esse. Sibyllam enim qualis antequam regina fuerit omnes scimus. Feret autem hec rex me dicentem, vel quia, ut inquit Bernardus Centellia, in hac causa iudex est, vel quia loquor ea, que grata debent esse nostre regine cum ob alia tum vero ob hoc, quia ago causam avi sui vel fratris avi.» Hec dicenti Villalico, nemo audientium nec assensus est, nec contra dixit. (8) Tum rex: «Equidem», inquit, «si locus hic iudicandi est, iudicarem aliquid inter hos, quorum causas egistis. Sed quid attinet de his pronuntiare? cum sit adhuc alius competitor, qui vereor ne istos omnes excludat: Ferdinandus infans Castelle, natus ex Helianore mea sorore, non dico natu maiore quam hec est ex Sibylla nata, sed ex eadem matre, qua ego sum, genita. (9) Dux autem Gandie et prosocer meus ac Urgelli comes mares illi quidem sunt, sed eos in eadem pono conditione qua feminas. Nemo enim sic in regno aut ulla in hereditate succedit, quia de progenie sit illius, a quo primum hereditas profecta est. Nam hoc modo ad eos deferetur hereditas regni, qui ex vetustis priscisque regibus oriundi sunt. Sed non ita est. Verum sicut, intercisa fontis vena atque alio derivata, totus prioris cursus alveus aqua privatur, ita tota progenies eius, qui semel a successione paterni fontis exclusus est, in perpetuum exarescit, nec nisi aliquo flexu redeuntem e latere aquam recipere potest; hoc est, dum cursus iterum interruptus est, in proximum canalem derivatur. Id fit, dum rex aut quicunque rerum dominus sine liberis decedit, eius regnum ac bona lege nature ad proximum quenque defertur. (10) Nam cum res sint ultimi domini, non autem superiorum, qui suum ius in alterum transmiserunt, nimirum ut quisque maxime coniunctus huic erit, ita plurimum iuris in succedendo sibi vendicabit. Quod cum ita sit, non quis proximus sit superioribus regibus Ioanni, Alfonso, Petro, Ioanni querendum est, sed quic mihi, cuius regnum est, et in cuius alveo postremus defluit regni rivus. (11) Proximior autem mihi nemo est ea, que ex eisdem parentibus genita est, et eius filius preponendus est mihi fratris mei nepoti ceterisque qui me longiore propinquitate contingunt. Nam, quod dicitur feminas non succedere, id intelligitur quando et mares proximi sunt; dux autem Gandie et comes Urgelli, tot a me gradibus remoti, non sunt mihi proximi. Et Iolante fratris filia ac Isabella sorore, Helianor est mihi proximior. (12) Ego illud vobis affirmare possum, nullum, eorum quem cupitis, regem magis ex usu regni fore quam Ferdinandum. Sed vos studia partium trahunt. Quid autem conducibile vobis sit non pervidetis. Habetis igitur testificatum iudicium meum, siquid forte de me aliud factum sit, prius quam res disponantur. Verum magis quam pro valitudine corporis hodie et audiendo et loquendo laboravi.» (13) Et hoc quidem gravissimi ac sincerissimi regis testimonium fuit, quod non modo per urbem Barcelonam, in cuius suburbano predio hec gesta sunt, sed per omnes nationis eius provincias dimanavit magnamque Ferdinando auctoritatem comparavit. Ceterum rex, et si hec et sentiebat et dixerat, tamen omni diligentia, cura, auctoritate, gratia, precibus, pollicitationibus nepoti suo studebat. Nam delectis iudicibus, per omne cognoscende cause tempus nihil reliquit, quin ius successionis Federici esse declararetur et eo quotidie impensius, quia assidue magis ac magis liberos se gignere posse desperabat. (14) Sunt enim qui dicant nullo pacto, nec medicorum arte, nec multifariis machinis potuisse eum vel concumbere cum muliere vel puelle virginitatem demere: licet mater alieque nonnulle femine velut ministre puelle adessent, licet viriquoque aliquot auxilio regi essent, qui, ventrem quasi appensum per fascias a lacunari pendentes – quibus tumor proni ventris cohiberetur – demitterent eum sensim in gremium puelle ac sustinerent. Sed hec verecundius forsitan in silentio reponuntur.</p>
<p>(15) Commendabat igitur Federicum memoria patris, studium avi, sed hec omnia vitium natalium apud iudices corrumpebat. Ideoque longe favorabiliores erant Ludovicus et comes Urgelli. (16) Illum commendabat nomen patris amiciciaque cum rege Aragonum et mutua hospitia utriusque gentis. Ad hec respectus matris, que proximi regis filia in oculis ac consuetudine virorum mulierumque Catalonie adoleverat aviaquoque regina Iolans, que presens modo levirum pro filia, pro nepote, modo veteres amicos clientesque mariti obsecrabat, ut memores essent defuncti regis beneficiorum. (17) Hunc gratiosum faciebat, quia ex virili stirpe regie domus, quia iuvenis, quia eximia specie corporis, quia presens ipse non pro alio sed pro sese singulos prehensabat, orabat, donis promissisque implebat. Itaque apud iudices non minus ambitione quam disceptatione agebatur.</p>
<p>(18) Quod Ferdinandus ubi per suos comperit, legatos ad regem mittit, orans, ne permitteret in iudicio suffragiis potius quam legibus agi. Rex illum recte dicere et equa postulare respondit, seque daturum operam, ut res ordine irent. Verum hoc prestare non poterat, quia ipse in primis eo vitio laborabat, si vitium appellandum est et non pietas, pro unica spe familie sue anniti, ut nepos in regno succederet. (19) Qui, postquam animadvertit nihil sibi spei fore in iudicio, nam hoc ei iudices confitebantur, iussit illos extrahere tempus, nec quippiam de iure competitorum palam facere, donec ipse alia ratione mentes populorum experiretur. (20) Constituerat enim sicut per consensum populorum. Alfonso rege presidente, lata lex fuerat, nequis illegitimus in regno succederet; ita nunc se presidente, per populos presentes, quibus idem liceat quod superioribus, exceptionem unius optinere, non vi aut imperio aut auctoritate, sed tum miserabili aspectu, utpote collocato ad gremium orbi regis pupillo, tum summissa oratione, darent hoc senectuti sue, darent orbitati, darent precibus ac lacrimis, sinerent se cum hac letitia diem suum obire, quia relinquat nepotem heredem, ne exulceretur hocquoque dolore ex altero vulnere, quo non minus afflictetur quam ex illo quia filium perdidit. (21) Illo enim amisisse filium, hoc amissurum esse regnum; darent meritis suis, qui Siculum regnum Aragonico adiecisset, darent meritis filii, qui Sardiniam amissam Catalonie non parva ex parte restituisset, darent unico duorum regum filio: iuvenis, qui mortuus est, senis, qui nisi impetrat cito comes illi futurus sit. (22) Non enim preponi illegitimum legitimis se postulare, sed eum pro legitimo esse. Qui, cum alii nulli potiores sint, nulli iniuriam facturus est neque plane esse illegitimum ex patre celibe ac matre innupta genitum. Hoc si in privatis semper valuit, multo magis debere valere in regibus, quos sola contentos uxore esse vix postulandum est et in bellis aut longinquis regionibus agentes, ut uxores habeant fieri non potest. Neque exclusos a successione fuisse filios ancillarum Iacob, neque eandem causam Salomoni obstitisse, quominus ad regnum tolleretur, cum tamen non modo non solus qualis Federicus, sed ne primus quidem ex David liberis esset, et alia plurima omnibus ex gentibus huius generis exempla. (23) Atque quo facilius honestiusque pervinceret, ut est ingeniosa caritas, vidit opere pretium fore, natales nepotis emendari per summum pontificem. Neque enim id difficile factu et hoc effecto non ausuros, etiam siquis minus vellent, populos adversari regi roganti pro eo, qui iam illegitimus non esset. (24) Erat autem summus apud eos pontifex, affinis pueri matrisque consanguineus, Petrus de Luna, nomine Benedictus. Ad hunc rex Dertuse agentem scribit, rogans ut Barcelonam, captato tempore, quasi per causam alterius negocii, ne res patefieret, se conferret.</p>
</div2>
<div2 type="capitolo">
<head>IV</head>
<p>(1) Interea comes Urgellensis e diverso non minus et ipse laborabat, vel ob hoc solicitior quam rex, quia ille alteri, hic sibi consultum volebat. (2) Et cum Cataloniam iam suarum partium existimaret, quia in ea natales, domum, potentiam, clientelas suas ac patris avique haberet, Valentiamquoque multis officiis, largitionibus, studiis devinctam sibi reddidisset, ut vix constaret ab utris magis observaretur Villaragutis atque Centelliis, que sunt due illic summe atque diverse inter se factiones; tamen nihil acti esse censuit, nisi idem in Aragonia, ubi caput rerum est, effecisset. (3) Sunt autem in Aragonia nomina factionum Luna et Urrea. Lunam iam sibi conciliaverat, ascito sibi Antonio Luna, qui tunc principatum factionis optinebat. (4) Diversam vero factionem non modo ob odia partium infensam habebat, sed etiam quia studeret Ludovico competitori in regno, auctore ac duce Garsia Heredia, archiepiscopo Cesaraugustano – erat enim is beneficiarius domus Francie, hoc profecto pessimum est in petitione regni, quia nemo iuri, omnes amicicie favent – secundum hunc propinquo eius Egidio Roize, Aragonie gubernatore, cuius filius Ioannes in Herediam familiam fuerat adoptatus: ex quo favor Ludovici propter summos magistratus in Aragonia plus pollebat. (5) Hos comes ubi blanditiis promissisque pellicere se posse desperavit, excogitavit quomodo illorum deminueret potentiam, suorum adaugeret simulque se dominum cause constitueret. Postulat ab rege ut in Aragoniam gubernator generalis delegetur, qui magistratus soli regis primigenio tribui solet: optendit cum alia quedam esse ex usu provincie, tum vero illud ex usu regii fisci, si rationes iam compluribus annis repetantur rerum administratarum. (6) Rex, et si nihil minus volebat quam Aragoniam velut arcem regnorum ab hoc regnum affectante occupari, et quasi eum adoptasset hoc magistratu exire famam simulque sine causa sincerissimum ac prudentissimum virum a magistratu amovere, tamen, admonito comiti caveret quid ageret, postulata concessit neque id magnopere invitus, tum sperans, illo absente, commodius cum papa confectum iri negocium nepotis, tum volens conciliari maiora in Aragonia homini odia, quominus temeritas prospera esset. (7) Dat itaque ad gubernatorem atque archiepiscopum clandestinas literas, ut adversus comitem iure suo utantur, nullam tamen de literis ipsis, ut salvus sit pudor regie sinceritatis, mentionem habeant. (8) Comes divulgato rumore se iam pro indubitato haberi successore ab rege, cum magistratum, qui soli primigenio regis indulgeatur, sibi indulctus sit, cum magno apparatu Cesaraugustam venit, stipatus omni factione Lunensi poscitque se admitti in possessionem. (9) Ei gubernator pretorque, quem iustitiam vocant, atque archiepiscopus cum ceteris sue factionis intercedunt negantque illi ex lege presidem licere esse, nec regem velle revocare legem, quam non possit, sed impudentie comitis non ausum refragari, ne hominem odisse diceretur; ita tamen id concessisse, quatenus ratum lege esset ac populi admitterent, nunc nec legem admittere nec populos.</p>
<p>(10) Hinc multa altercatio, mox seditio, dehinc res ad manum vocatur quotidieque levia prelia prope civilia conseruntur. Ex quo sunt qui dicant, a quo homine primum excitatum est in iis regionibus bellum intestinum, in eius domo subvertenda tandem esse restinctum.</p>
<p>(11) Pauculis diebus supervenit Ioannes Ferrandis auxilio patri, avunculo partibusque cum magna armatorum manu; urbemque ingressus, ante pugnam commissam, comitem e foro domum fugat cumque expugnare domum aggreditur ille per posticum quod ad flumen fert cum ceteris abiit. (12) Sunt qui habitu dissimulato ac sine comite nec equo, sed pedibus fugisse dicant, quod falsum esse compertum habeo.</p>
<p>(13) Illudquoque non minus falso dici, ab rege preceptum illis literis, ut comitem interficiendum curarent; quod non modo abhorret a vero, sed etiam a regis ingenio mitissimi ac iustissimi, et qui sepe dixerit nolle se regni ius auferre ei cuius foret nec si centum alia sibi regna adeptum iri existimaret, meminisse se christianum esse, cuius eternum regnum foret si recte egisset, rursusque eternum supplicium si prave, si cito relicturus esset hoc regnum petiturusque illud; et cur insolito scelere commacularet manus pro alio quem vellet heredem, cum ne pro se quidem commaculaturus esset? (14) Regnum sibi eripi non posse, post sua fata eius fore cui Deus destinasset; prophetare tamen audere qui non via iuris, sed factionibus dolisque regnum affectaret, eum ad regnum non esse perventurum, comitem significans. Hec respondit iis qui suadebant; non enim deerant qui suaderent, ut comitem tolleret. (15) Ille ex Cesaraugusta fugatus Aragoniaque, in Cataloniam Ballegerium domum suam se receperat, non reversus Barcelonam, sive ob eventus indignationem pudoremque, sive quia vitaret urbem nonnihil pestilentem, quam rexquoque devitaverat – primum habitans in predio suo, cui nomen Pulcher Aspectus, de quo supra dixi, deinde in habitaculis monasterii in Valle Donzelle, non procul a muris –, sive ne interesset pompe legitimationis Federici (nam et ab iis qui cum papa Barcelone erant, susurrabatur, et Siculorum legati pre se ferebant, qui omnibus precibus obsecrantes regem, ut eis regem preficeret Federicum ex siculo rege, et de Siculis optime merito, et ex matre Sicula, et in insula ipsa genitum, confessionem ab eo expresserant voluntatis qua erat avus in nepotem), sive ut vitaret suspitionem sceleris, quod ab eo per uxorem et matrem creditur admissum.</p>
</div2>
<div2 type="capitolo">
<head>V</head>
<p>(1) Referam non omnibus rem notam nec passim divulgatam ob comitis, ut creditur, tanquam futuri regis vel metum vel gratiam, sed tamen inter domesticos, a quibus ego accepi, viris bonis et gravibus, agitatam et prope compertam. (2) Dicitur comes pro deplorata habuisse spem suam, si legitimatio fieret per summum pontificem, deinde per Aragonenses exceptio unius Federici in lege, que est contra illegitimos lata. Ad quod ipsum quasi de publico consensu venisse gubernatorem proxime audierat. (3) Omnium enim rerum certior quotidie fiebat per uxorem et matrem, que per causam propinquitatis ne pedem quidem ab regina discedebant, quam etiam studiosam cause comitis reddiderant, et ab ea Centelliam familiam, unde ipsa materno genere erat, conciliatam habebant. (4) He mulieres die Iovis ante diem dominicum, solemnibus legitimationis destinatum, que erant future kalende iunie, vesperi dicuntur anserem saginatum, quem opipare concinarant, assum regiis ministris porrexisse per speciem demerende regine, ut regem et adipibus et quartana torpidum ad Venerem procreationis gratia excitarent. (5) De quo ansere ubi comedit rex, statim vehementi dolore stomachi conflictari cepit ac lamentari, moxque ardentissima febri insecuta signaque et macule quedam in defuncti corpore (secundo autem die defunctus est) apparuerunt. Quanquam potuerunt esse signa pestilentie – nam quod dubium est in tanta re, id ego nolo fieri mea asseveratione certum – omnes enim fere ex eadem domo post regem, vel peste, vel febri extincti sunt, quales etiam plurimi ex civitate. (6) Potest, et id in causa regis fuisse, non malitia sed simplicitas mulierum atque stultitia, que quotidie, citra medicorum conscientiam, cibariis ad Venerem quam ad salutem aptioribus inferciebant virum unguentisque oblinebant: siquidem defuncto rege et domo, ut fit, a feminis subito derelicta, est inventa cellula his cibariis unguentisque differta. (7) Utcunque res administrata sit, certe comes in morte regis preter cetera hanc spem secutus dicitur, quia gubernatoris munus invitis inimicis administrare posset, cum id per legem defuncto rege non prohiberetur aut saltem impunius archiepiscopum ceterosque de medio tollere, ut nihil sibi posthac superesset impedimenti. Cui rei eventus ipse testimonium dedit. (8) Ut autem ad rem redeam, ubi totam illam noctem rex per estus atque cruciatus insomnem duxisset, cum illuxit, legati Barcelone multique proceres lectulum circumsteterunt, multi mortiferam febrim esse, multi non mortiferam sentientes, et inter se consusurrantes. Sed in horas magis ac magis ad extrema vite spiritus properare videbatur; cum interea mater comitis atque uxor regem adeunt rogantque, ut nunc saltem in ipso extremo vite tempore comitem declararet regni successorem. (9) Non respondenti atque, ut solebat, sed alto somno subdormitanti, apprehendit matrona vestem a pectore atque inquit: «Filii mei est regni successio, filii mei, quem tu succedere vetas contra fas iusque.» Ad quam ille inspiciens: «Ego, inquit, ignoro istud et ita esse non credo». Simulque Guillelmus Moncada et unus legatorum, retracta manu ac brachio femine, admonuerunt, ut reverentius tangeret regem.</p>
<p>(10) Postridie deplorata iam eius salute, ne maturius prefocaretur, constituunt in sella amictum tenui tantum amiculo ac dispectoratum. Erant enim soles estivi. (11) Illuc eum complures adierunt et iam quasi defunctum lamentabantur, et in primis Siculi legati Federicum sibi regem dari cum fletu lacrimisque poscebant. Quibus rex ingemiscens verbis ac vultu quantum poterat commendavit. (12) Tum legati Barcelonenses, nequid responsum regis fortasse scrupuli moveret, in posterum, adhibitis tabellionibus, interrogarunt iuberet ne eius regna esse, cui iure deberentur; ita se iubere respondit. Preclarum profecto responsum, vel quod mulieribus, vel quod Siculis, vel quod Barcelonensibus reddidit: primum quidem liberum, ingenuum ac prefractum, sed sine bile atque indignatione; alterum vero molle atque affectus plenum, sed ita ut iustitie magis quam affectui se parere ostenderet; ultimum autem simplex ac solidum, ut nihil petendum sibi existimaret, nullo competitorum in succedendo populis proceribusque commendato.</p>
<p>(13) Iam omnis familia per domum propemodum lymphata ferebatur. Iam cubicula illa que nuper ornamentis mulierum, symphoniis atque omni iocunditatum genere exultaverant, deseruntur, denudantur, et velut ad hostium adventum, aut si Erynis invasisset, lugubria videntur ac feralia, cuntis partim occultius, partim apertius emigrantibus. (14) Quorum unus fuit Egidius Aragonie gubernator, qui intelligens quam infestos haberet inimicos, per causam dormiendi meridie cubiculum suum intravit, et mutato habitu cum regio confessore Barcelonam abiit rumorque fuit conatos esse quosdam in domo regis vincula ei iniicere. Credo hanc opinionem ex eo ortam, quia comes certis hominibus negocium dederat, ut ei vincula iniicerent captumque ducerent aut necarent. (15) Nam Barcelona, cum eo venit gubernator, plena armatorum erat, ex maxima parte eorum qui comiti studebant, et intrantes urbem perque viam euntes civitas sciscitabatur an rex adhuc spiraret, an ibi gubernator Aragonie adesset. Quo maturius ille tantopere se queri ab inimicis cognoscens, sibi delitescendum putavit. (16) Atque ea nocte cum secus atque consuetudo ferebat clause forent porte, audiebat e domo, in qua latebat, in propinqua, ubi multi versabantur armati, colloquentes, admirantes, querentes: «Ubi est gubernator? quid de eo factum est? quo abiit?» (17) Hic autem ubi multa iam die aperte iam porte essent, non equum, sed navigium conscendit Paniscolamque, que sibi amica erat, se contulit. Hec retuli, ut quam violento ad affectationem regni fuerit animo comes Urgellensis appareat.</p>
</div2>
<div2 type="capitolo">
<head>VI</head>
<p>(1) Nunc referam id quod, an veneni an pestis an alius rei signum sit, medici viderint. Quod ipse qui vidit, quid fuerit se scire negat, idem qui regem veneno periisse non credit. (2) Is est Borra scurrarum eximius, quatuor et octoginta hodie natus annos, necdum a scurrando vacans. De quo nequis miretur me facere mentionem, in tanta fuit apud complures semper reges dignitate, dicam an opinione an benivolentia, ut eum in libris meis fastidire non debeam, quem reges nullo quamlibet serio in negocio fastidierunt; cum presertim, quod apud vulgi opinionem valet, plurimum dives sit, adeo ut ad centum milia aureorum profiteri possit. Vir profecto natus ad exprobrandum literarum scientieque ac sapientie studiosis, qui doctrinam non veri contemplatione, non summi boni fine, non ipsa virtutum laude, sed pecunia et umbratili populorum honore metiuntur.</p>
<p>(3) Ad hos quotidianum Borre convitium pertinet dicentis, plus se et pecunie et honoris comparasse, dum stultum agit, quam qui litterarum et sapentie studiosi vocantur. Quod cum audiunt plerique literati ornatumque hominis regalem vident, et erubescunt et dolent et, si vera fateri volunt, etiam invident: nimirum infra omnes scurras, histriones mimosque detrudendi, male meriti de liberalibus artibus, quibus invidiosam volunt esse vitam scurrilem. (4) Hic igitur Borra de numero erat eorum, qui suis rebus non sibi timerent, in quibus absportandis cum aliquot horis districtus fuisset, tandem ad conspectum rediit regis. Cui ille, vix suppetente voce: «Unde, inquit, domine Borra, qui tam diu abfuisti?» Hic simul ut rem dissimularet, simul ut regem cupidum suavis alloquii, si posset, hilaritate afficeret: «Ego vero», inquit, «e vicina vinea redeo, ubi nescio qui hinnulum meum per caudam ad ficum suspenderant, quasi ficos furto edisset, qui nondum maturi sunt.» (5) Ad hanc facetiam rex cum arrisisset, mox animam celerius agere cepit. Borra, ut erat ex adverso, videbat umbram quandam breve loci spatium occupantem paulatim a medio ventre ascendentem, prout anima continenter inferiora relinquebat. Id viderit ne an videre visus sit an convexitas aliqua corporis adumbraverit, fides penes oculos eius sit. Ubi ad guctur evasit, et ipsa evanuit, et rex animam efflavit.</p>
<p>(6) Ita Martinus rex, vel diutino quartane langore, vel tunc grassante morbo, vel incommoda habitudine corporis, vel infando veneno, vel inconsultis uxoris medicamentis, vel merore amissi filii, vel horum plerisque excessit e vita, omnium Aragonie regum et potentissimus (nam nullus ante eum Siciliam tenuerat) et ultimus ex familia comitis Barcelone, in quem regnum Aragonie transierat, filia regis que patri successerat in matrimonium accepta. (7) Ex quo mirari habeo, quid in mentem venerit illi regi atque Aragonensibus populis, velle non licere in regnum succedere femine, cum ex hac regina et vir Catalanus in regiam dignitatem conscenderit, que res etiam nationi gloriosa est, et Aragonia maiorem in modum maiestatem suam propagaverit, adiecta ei quasi appendice Catalonia, que viribus ad illam sesquialtera est. Siquidem cum rex Aragonie nuncupatur Cataloniequoque princeps subintelligitur, hoc est quia ambarum unus idemque rex, sed ab una, que sit dignior, nuncupatur. Quare haud dubitem dicere regem illum sueque etatis homines, qui contra feminas decreverunt, fecisse quod sui maiores non faciendum existimaverunt.</p>
<p>(8) Mortis Martini nonnulle res, ut creduntur, prenuntie fuerunt. Eodem mense fuit eclypsis lune toto sidere obducte circiter hore spatium. (9) Item terremotus, semel cum mane surgeret, iterum cum poculum a pincerne manu accepturus esset, cumque dixisset: «Mors magni alicuius viri terremotu significatur» inquit ex intimis quidam: «Nunc nostre timeo parti». Ad eum rex: Ego non sum magnus ubi adest maior. Maior me papa est, de illo igitur terremotus loquitur, non de me». (10) Erat autem tunc Benedictus Barcelone, ipse vero eodem in predio suburbano. Itaque visus est minus soluisse audientibus questionem terremotus quam innodasse. Ex quo animi suorum magis anxii esse ceperunt. Nam in tota Hispania non modo Benedictus, qui sub umbra regis latebat, sed nemo alius cum Martino erat comparandus. (11) Corpus defuncti a medicis curatum et ad tricesimum usque diem in publico reservatum est, ut ex omnibus regnis homines convenientes agnoscerent.</p>
<p>(12) Sed maiore cura reginam comes asservandam curavit, ut vix misere cubiculo pedem liceret efferre, verbo quidem quia dicere dubium esse an gravida e rege foret, re autem quia vereretur ne, ex altero postea concipiens, e rege se concepisse mentiretur. Siquidem et apud iurisconsultos et apud physicos recepta opinio est, incertum tempus esse pariendi, et in undecimum usque et interdum in tertiumdecimum mensem extrahi partum posse. Et hec quidem domestica sunt.</p>
</div2>
<div2 type="capitolo">
<head>VII</head>
<p>(1) Publice autem post defunctum sepultumque regem patefacta est magis apertis studiis ianua et, omisso iudiciorum ordine, pro se quisque impensius quotidie parare arma, clientes contrahere, concire cuiusque generis homines, suas partes augere, consultare cum suis, nec domestica tantum, sed externa etiam auxilia accersere, donare, polliceri, nihil remittere, magisque ac magis in dies ad vim spectare res videbatur et regnum eius fore, qui plurimum posset. (2) Poterat autem plurimum tunc comes Urgellensis, Federico morte avi prope destituto et per etatem magis adhortando quam adhortante duce Gandie, non per se sed per alios auxilia rogante, Ludovico et Ferdinando extra regnum proculque agentibus, ut comes ex quatuor competitoribus, duorum qui aderant iam victor esset, duorum qui aberant alterum non timeret, quem nemo fere privatim defenderet, alterius, cuius adiutrix factio Urrea esset, propediem victor videretur. Adeo iam de capiendis regis insignibus appellandoque se rege deliberabat. (3) Quod ubi rescivere Catalonie urbes, summopere dissuaserunt: amissurum ea via illum omne suum ius, omne hominum studium, nec a Catalonia sed ab Aragonia incipiendum esse; Cataloniam quidem studiosam eius semper fore; verum tantam labem minime subituram esse, ut regem ipsa et prima et sola faciat contra suas et quidem maiores natu sorores, expectaret quid eligendi iudices pronuntiarent: iam concilium, quod illi parlamentum vocant, cogi ex omnibus provinciis in Calatavibio. (4) Sed hoc illi molestum erat, quia res in Aragonia, quia archiepiscopo auctore, quasi navis gubernatore, administrarentur. (5) Quid enim sperandum sibi de brachio ecclesiastico – quatuor enim brachia in Aragonia faciunt – cuius caput sit archiepiscopus, competitoris studiosus, sui inimicus, cum quo Benedictus papa faciat, ut omnia communi amborum consilio geri videantur. Quid de nobilium equeriorumque, cum gubernator pretorque tam sibi infensi quam archiepiscopo obnoxii sint, cum alter affinis, alter gener illi esset? Quid de brachio civitatum, quod vocant regale, quorum plerique superiorum vel auctoritatem vel gratiam sequuntur? Eo quidem magis, quia dabat operam archiepiscopus, ut concilium Cesaraugustam transferretur idque recte ac iure fieri per suos papa asseverabat. (6) Quod si fieret, multo meliores fore partes Ludovici intelligens comes, utrique minatus est: archiepiscopo, se pro pileo pontificali impositurum capsidem ignitam; pape, rasurum esse verticem non aqua, sicut fieri solet, ante perfusum. (7) Interea quotidie cedes seditionesque per provincias fiebant, nec cuiusquam auctoritas aut potestas ire obviam poterat; nemo satis alteri credere, nemo optemperare, ipsa capita inter se dissidere ac digladiari, usque adeo iam in contemptum venerant exteris. (8) Siquidem in Sicilia, de quo postea dicemus, Bernardus Caprera res novas moliebatur et insule regnum affectabat. Cuius non minor metus incessit animos eorum qui bonum publicum et gloriam Aragonie caram habebant, quam quis Aragonie rex esset, cum plus damni fieret, alienata Sicilia, quam quolibet competitorum rege facto. Igitur omnia plena motus, timoris, turbationum ac periculorum, et velut in tempestate multorum ventorum, cum inter nautas non modo litigatur de gubernando sed etiam pugnatur. (9) Huc accedebat, quia Ludovicus, suasu archiepiscopi, quo maior cause sue esset et auctoritas et gratia, miserat ad fines Catalonie copias militum nuntiosque ad concilium, qui hortarentur ad iusticiam, nihil metueret, presto esse copias adversus perturbatores ordinis iudiciorum et iuris, nec defuturas pecunias. (10) Idem facit Ferdinandus, non ignorans a Ludovico non minus illa in favorem fieri iuris privati quam publici, et contra comitem, factionibus armisque celum ac terras miscentem, auctoritate armorum esse agendum. (11) Ferdinandum quantum favor in adversarios propensus ledebat, tantum recens gloria rerum gestarum commendabat, quia mari terraque victor redisset, quia imperium Castelle ampliasset, quia pro re Christiana fortissime ac felicissime dimicasset, quia nisi ad experiendam litem de successione venisset, prope iam regem barbarum debellasset. Et de eo quotidie magis ac magis homines favorabiliter et sentiebant et loquebantur. (12) Ex quo animadvertens comes iam duos externos competitores in dies maiorem sibi auctoritatem comparare, idque archiepiscopi opera, facinus exequi festinat et quod minatus fuerat perpetrare. Itaque Antonio Lune negocium dat, ut hominem per speciem colloquii evocatum optruncet.</p>
<p>(13) Erat autem Antonius, et si diverse factionis, tamen perfamiliaris archiepiscopo ac pene cliens. Nam annuis quasi stipendiis ab eo donabatur et eodem mense septingentos aureos aragonicos acceperat. Id dicitur fecisse archiepiscopus, quia, cum fuisset tutor Ioannis Ferrandis, fraudarat pupillum dimidiata hereditate eamque in Blascum, qui gentilis atque agnatus suus erat, transtulerat, indignum existimans tantam generis sui hereditatem totam in alienum deferri, nulla ei, qui ex ipsa domo esset, relicta portione. (14) Is, cum postea cerneret Ioannem, erecto ac sublimi animo virum, Blascum vero segniori ac longe imparem, vidit fore ut, se defuncto ac nedum quidem defuncto, Ioannes Blascum hereditariis bonis exueret. Ea re presidium homini infirmiori adversus potentiorem in diversa factione comparavit, propinquum suum in contraria acie ponens et ducem hostium intra sua castra versari patiens ac volens. Unde mortis sue origo defluxit. (15) Et postea cum rerum merita nesciamus, iudicia divina mirari solemus. Enim vero hanc quam retuli causam paucissimi notam habent. Neque ego nunc de iudicio Dei in universum pronuntiasse intelligar. Scio equidem iustos sepe multatos infortunio fuisse et iniquos secundissima fortuna usos. Sed nonnunquam sapientissimi non longe absunt a coniectanda Dei voluntate, cum patrem ille aut dominum agere videtur. (16) Archiepiscopum e Calatavibio revertentem atque in oppido Almuina agentem Antonius ait se adire velle colloquii gratia (etenim sepe eum pro familiaritate intervisebat), collocatisque ad insidias in proximo nemore ducentis equitibus hastatis et ex parte magna loricatis, ipse cum paucis armatis procedit – nam armati tum omnes fere qui ex factionibus professi erant, incedebant – ac premittit e vicino ad archiepiscopum qui dicat se ad colloquium venire.</p>
<p>(17) Eo hic nuntio letatus tanquam aliquid quo gauderet ab amico auditurus, conscenso mulo, obviam egressus est, decem duodecim ve comitibus. Nam festinantia plures undique convenire non siverat. Ille tardius de industria iter faciens, plus duobus stadiis procul a muris archiepiscopum excepit; cumque se mutuo salutassent, hic illum filii, ille hunc patris nomine: (18) «Ecquid», inquit Antonius, «erit ne rex comes Urgelli?». «Non me vivo», respondit, «Ergo», inquit, «aut te capto, aut mactato». «Mactato», respondit, «fortasse, captivo nequaquam». (19) Atque hec dicenti frenosque flectenti Antonius colaphum in medio ore incussit, arreptoque protinus gladio caput ferit; refugientem ceteri vulnerant, subinde caput muli, ut ab instituto cursu averterent, percutientes. (20) Inter eos Antonii armiger, qui unus lanceam gerebat, ea supter brachium adducta, incurrens precipitavit e mulo, atque ita iacentem contrucidarunt manumque inter cetera vulnera amputarunt. Ita is qui diadema imponere regi debebat, imperio eius qui diadema sperabat, teterrima morte est affectus, ultores angelos relinquens, ne unquam in sellam regiam illi daretur ascendere, per quem summi in regno antistitis corpus fedissime confossum laceratumque iacuisset. (21) Ideoque statim divinum, si recte estimemus, numen apparuit. Nam si tantum animi ad invadendam urbem illis quantum ad aggrediendum facinus fuisset, haud dubie sublata lis erat et, oppressa factione Urrea, comes regiam dignitatem vel extorsisset vel impetrasset.</p>
<p>(22) Nunc sceleris non voti compos effectus est, dum hostem debilitatum mancumque magis de fuga quam de ultione cogitaturum putat, tam procul posito Ludovico, a quo peterentur auxilia; nec in mentem venit ei, plerisque animalibus acriora arma in fuga esse et ingenium ex necessitatibus crescere. (23) Dato hunc in modum spatio inimicis ad sibi consulendum, illi tum illate iniurie dolore, tum inferende metu, ad proximum ac magis validum Ferdinandi, de cuius iure benequoque sentiebant, presidium confugiunt: longe decepta adversariorum spe, qui a semel suscepta causa ad aliam descituros hostes non suspicabantur, ignari plus posse odium quam benivolentiam, et dolorem quam gratiam, et cupiditatem se ab atroci iniuria ulciscendi quam alieno honori inserviendi. (24) Blascusquoque, qui ingresso Antonio opem tulisset, nunc ingressis cum potentia aliis opem ferre, nisi sceleratissimus videri vellet et a bonis cadere, coactus est.</p>
</div2>
<div2 type="capitolo">
<head>VIII</head>
<p>(1) Ferdinandus, intelligens ex una re tria sibi commoda fore, quia partes sue roborarentur, quia competitorum, qui validissimi erant, alter debilitaretur, alter hostes supra caput acerrimos habiturus esset, non gravate auxilia misit. (2) Periit autem archiepiscopus anno circumacto ab obitu regis eodem mense. (3) Cuius morte solutum concilium est Calatavibii et postmodum conventus provinciales agi incepti, ab Aragonensibus in Alcanitio, a Valentinis in Tragera, a Catalanis Dertuse, quia hec oppida finitima sunt aliis duabus provinciis. Quo difficilius fuit inter distractos conventus mature deliberari, cum presertim quotidie maiora consererentur in Aragonia certamina, gubernatore volente provinciam in officio tenere ac quietam, comite, accersitis e Vasconia et trans montes copiis, annitente reliquias adverse factionis evertere et suam rebus gerendis preficere. (4) Tandem post aliquot menses per conventus universos, hoc est per terna brachia Valentie et Catalonie ecclesiastica, patricia, plebeia, ultra quatuor illa Aragonie que diximus, locus delectus est in Aragonia oppidum Caspa mandatumque gubernatori, ut, dispositis presidiis armatorum, curaret nequid respublica detrimenti caperet, quoad interregnum duraret. Ibi cum alia multa, tum vero de iudicibus deligendis tractabatur. (5) Interea comes, non eadem qua in Aragonia, sed non multum dissimili iniusticia, par propemodum sui favoris ac partium naufragium fecit. Valentie primum abalienatis a se Centelliis, deinde sue factionis propugnatoribus Villaragutis profligatis. Materies calamitatis hinc ortum accepit. (6) Ioannes Belliera preses, quem et ipsum gubernatorem vocant, ita infesto ferebatur animo pro Villaragutis contra Centellias, ut non gubernatoris sed carnificis munus se crederet accepisse, nullum oportunius vel ultioni vel iniurie tempus ratus, quam illud interregni, demens atque insipiens, qui non intelligeret neminem vehementius delinquere magistratum, quam qui personam presidis gerit et, quod multo maius est, etiam regis qui vita excessit. (7) Tunc enim preses nulla ex parte suus, sed totus civium, totus reipublice est, et quasi canis in ovili sine custode, cum magis vigilandum latrandumque pro grege est. At iste, insito partium odio, pro cane lupus effectus aut peior lupo canis, absente pastore partem gregis, qui colorem, ut sic loquar, Centellianum habebat, non tantum fugabat, sed trucidabatquoque. (8) Ad quadraginta numero et eo amplius constat honestos homines per fas perque nefas vel suspendisse vel securi percussisse. Ad hec vicos oppidaque Centelliarum asperitate iudiciorum exhaurienda curaverat. (9) Hec cum ad comitem deferret Bernardus Centellia, qui princeps familie erat quotidieque comploraret, ille negligentius lentiusque ferre videbatur, nec curare, et si videri volebat, iniuriam propulsandam, videlicet quia vereretur presidem, cui addicta plebs erat, offendere. Atque eo remissius agebat, quia Villaraguti Lunis et Centellie Urreis in Aragonia respondent. (10) Sic expressa necessitas Centelliis, ab eodem implorare auxilium a quo implorasse atque impetrasse Urreas videbant: eo facilius quia regina Margarita, conciliatrix favoris, aliena a comite erat, vel ob contumeliam acceptam, vel ob suspitionem regis extincti, simulque quia indignum ducebant, cum de iure competitorum ambiguum esset, comiti contra alios adesse. (11) Missis itaque ad Ferdinandum itemque ad Urreas nuntiis qui auxilia implorent, Gilbertus Centellia, Bernardi frater, cum bene magna clientum manu in agrum Valentinum incursionem facit, et ad sex milia capitum promiscui pecoris, que erant Ioannis Villaraguti subgubernatoris, abigit, dicens illum per corruptelam iudiciorum, cum ex aliis tum vero ex Centellianis vicis, eum pecorum questum fecisse. (12) Ad hunc coercendum Valentini magistratus, tum publico tum privato nomine, equitatum, quo ipsi non multo utebantur, a comite accersunt. Ille confestim quadrigentos equites Vasconum mittit, Raymundo Perelioso prefecto, inter primos Catalanorum procerum forti ac strenuo. (13) Sed ii fere sub idem tempus applicuerunt ad oppidum, cui nomen est Castellioni, ad flumen Borrianam, quo Ioannes Ferrandis applicuit cum septingentis equitibus Saguntum, quod nunc vocant Murum Veterem. Quam urbem Centellie sue factionis studiosam tenebant, pene mediam inter Castellionem atque Valentiam: hinc quatuor, illinc sex leugis distantem atque utrinque transitu prohibentem; nam a dextro latere perpetui montes ad mediterraneam Hispaniam porrecti, nisi plurium dierum circuitu, Valentiam ire vetant; a sinistro oppidum Puteoli et alia loca natura atque opere munita facile transitum intersepiunt. (14) Ad hec inter Saguntum Valentiamque interiecte paludes, utique hibernis auctibus laxiores, ut tum erant, vix tenuem intercapedinem litoris ad transitum relinquebant. Quas angustias maris ac paludis obsidere adversus Valentinos transituros, ut colligi coniectura poterat, constituerant. (15) Horum utrorunque adventu percepto, preses Valentinus fremere ac furere, quia auxilia hostibus venissent, sua pervenire non possent, et quia inimicis non modo impune esset lesisse, sed etiam ad ulteriorem iniuriam animus facultasque accessisset, et quia gubernator Aragonie in alienam provinciam adversus alterum gubernatorem per contemptum arma misisset.</p>
<p>(16) Tot igitur irritatus causis, iubet in posterum diem omnes qui per etatem valitudinemque possent, qui arma haberent, presto sibi essent in foro armati, ut primum socios ad Castellionem reciperent, deinde vicos ac predia Centelliarum atque sociorum igni ferroque vastarent. (17) Eadem nocte ad Ioannem Ferrandis atque Castellanos qui cum eo erant equites, citatissimo cursu supervenit comes Castri cum cohorte fortissimorum iuvenum a Ferdinando missus, nequid factio atque arma comitis Urgellensis in Valentie finibus perturbarent. (18) Ubi illuxit, populus Valentinus sub armis ad duodeviginti milia peditum ac ducentos equites ad locum presto fuit, maxima ex parte invitus, quia et bellum civile detestaretur, et quia Centelliane factionis plerique studiosi essent, quos preses precipue arma sumere imperaverat, tum ut experiretur quam obedienter imperata facerent, animadversurus in contumaces – nam capitale edixerat siquis eorum non adesset –, tum ne urbem diverse factionis hominibus relinqueret, si tantum suos eduxisset. (19) Hec est conditio tyrannorum aut tyrannis similium, ut suis civibus nec absentibus nec presentibus satis confidant, et si confidere necesse habent. Ideoque plerunque cum res in periculum vocatur, ab alterutris cladem accipiunt, ut nunc videmus contigisse. Nam cum his copiis gubernator sub signis ubi ad angustias venit, videt procul instructos ex adverso hostes, magis illos quidem ad intercludendum iter paratos quam invadendum. (20) Erant enim pauci ac pene nulli ad tantam multitudinem, sed spes seditionis hostilis, et fiducia equitatus, et victorie pretium excitabat animos.</p>
</div2>
<div2 type="capitolo">
<head>IX</head>
<p>(1) Bernardus, iussis subsistere suis, progressus in medium, iubet aliquos e diverso in colloquium mitti. (2) His missis, ait nihil minus se cupere quam adversus patriam bellum gerere. Ideo nulla dum arma intulisse ultum privatas iniurias esse, et si non satis pro indignitate ultum ulturumque si inimici iniurias facere pergant, cohibere vim non afferre, velle rogare illos, ut a ledendo temperent: satis habentes quia civitatem arbitrio suo moderentur, parumper expectent dum rex declaretur, nolint esse civilis belli causa, in quo utravis pars vincat utrisque, si patriam amant, esse doliturum, se agnoscere cives suos, amicos, propinquos. (3) Denique cogitaret preses non tam hostili animo omnes qui secum essent pugnaturos contra nomen Centellianum, quam Castellanos atque Aragonenses contra Bellerianum; se quidem cum paucis domesticis esse ut sociis, qui plures sunt ac pugnacissimi, a cede revocare non possit, illum vero cum multis etiam invitis quibus bello commisso, ut pugnent imperare nequeat. (4) Hec ubi magistratus audiere, signum timoris interpretati sunt, ob idque ferociores effecti. Non pactionibus agendum esse respondent adversus exules et patrie proditores, sed gladiis. Se regem esse, quoad regni controversia est, proinde, aut se permittant ei qui pro rege est, aut pugnam capessant. (5) Ille tum magna voce exclamat, ne interpretarentur se diffidentia virium illa loqui, sed patrie caritate, providerent prius quam gladii stringerentur, ne tristem eum diem et infaustum patrie redderent. (6) Et cum nonnulli a magistratu iussi obstreperent ac convitiarentur tanquam tempus terenti: «Deum», inquit, «qui ex alto intuetur, testor, et vos homines qui adestis et te, tabellio, ut mihi publicus testis sis, invitum me ac coactum ad pugnandum descendere cum civibus meis. Vos tamen amici, quos istic mihi plurimos esse scio, queso ne committatis, ut amici vestri aut vos feriant aut feriantur a vobis». (7) Sunt qui opinentur illum dolo ad colloquium venisse, ut sereret inter hostes discordiam plurimique a pugna se vel abstinerent vel subducerent, prout factum est, sed ipsorum malo. Ego sicut doli incertus sum, ita illud certum habeo sacerdotum testimonio, Bernardum maluisse et amicis consultum esse et patrie quam dimicatum. (8) Post hec verba ad suos regressus, renuntiat quid ultro citroque dictum sit. (9) Socii concepta ira atque spe venientibus occurrunt, et qua in parte volitare presidem cernunt, cum robore equitum impressionem faciunt; locus angustus pauciores adiuvat aliquandiu acerrime et precipue inter equites dimicatur.</p>
<p>(10) Ibi duo ex primoribus Castellanorum equitum cadunt cum aliquot sociorum, sed eo acrius ceteri ingruunt et presidem, ob regalia vestis insignia conspicuum, circumsistunt atque optruncant plurimosque comitum adiiciunt, ceteri in fugam vertuntur; peditesquoque qui circa ducem pugnabant – quia hostem a tergo adoriri non poterant et ab alia equitum manu conferctisque peditibus distinebantur – aliquantum sustinuere certamen sed minus acri animo, quia multos sociorum non periculo, sed spectaculo adesse cernebant, quasi pugnandi eis propter angustias copia non esset. (11) At ubi ducem cum multis optruncatum ceterosque equites fugientes cognoverunt, et ipsi in fugam vertuntur miscenturque cum aliis qui manus non conserverant. Sed Castellani, qui Centellianos et Villaraguteos non internoscerent, ut in quenque incidebant, promiscue sine discrimine feriebant.</p>
<p>(12) Illi qui cum sociis stante acie ferrum non strinxerant, nunc profligatis sociis stringere cogebantur. Sed quis aut vincentium ferociam, aut fugientium ignaviam reprimere potest? Cadunt igitur Valentini ex omni genere ac sternuntur, versisque in fugam omnibus terga ceduntur, nec fuga eis saluti erat, cum equitatum herentem tergis evitare non possent. (13) Videres itaque hos in altum mare, illos in limosam paludem velut in castra penetrantes, et dum tutiora ab accessu equorum petunt, in voragines ac depressa labentes, nec fere pre armorum pondere emergentes. Nova ubique facies, insolitus tumultus ac clamor eodem tempore terrestre prelium tam angusto in loco gerebatur ac cedes fiebat mari, palude et interiecta inter hec terra, tribus diversis locis continenter cruore imbutis. (14) Nec omnes gladio mors absumebat, sed etiam aqua multos et utroque genere. Quod nisi Bernardus et Ferrandis intercessissent, hinc ferrum suorum compescentes, hinc Valentinis iter fugamque patefacientes ac preeuntes, insignis inter paucas calamitas eo die Valentinis accepta esset. (15) Perierunt tamen ex iis illo prelio et postea ex vulneribus ad quatuor milia virorum. Ceteri, quos neque mare, neque palus, neque gladius hausit, fuga se in urbem receperunt; et ni duo ii quos dixi obstitissent, veriti urbem direptum iri, victores cum victis in portas irrupissent et, quod incredibile videatur, tanta civitas ac tam frequens a tantulis copiis direpta fuisset atque eversa. Eoque missis in urbem Bernardus aliquot ex suo numero principibus amicorum, ipse Saguntum se recepit cum non paucis captivis diverse factionis. (16) Ceterum neque hanc humanitatem in cives suos, neque superiorem pugne deprecationem tante laudi tribuo Bernardo, quanto dedecori illam immanitatem atque sevitiam, quia revertens iussit amputari caput presidis ac prefixum haste tradi filio puero, quem ceperat, in urbem usque gestandum, ut in altissima postmodum trabe suffixum pro tropheo statueret. Neque enim sic crudelitas inimici ulciscenda est, ut crudelior ipse iudiceris. Adeo minus immane futurum fuerat filium super paternum cruorem iugulasse, quam religiosum illud patris ac filii pignus polluisse ac ludibrio habuisse. (17) In sequentibus diebus a populo Valentino acciti, Centellie magistratus ex corpore suo creant remque publicam ad se omnem transferunt; mox Castellanos accersunt ire ad civitatem, ut suspicabantur, iratam formidantes. Sed ii cives necesse habebant aliis veniam dare, qui sibi ipsis ab eisdem victoribus veniam precarentur.</p>
<p>(18) Raimundus audita pugna fertur dixisse se agnoscere fortunam comitis, cuius ducum alterius tardum ac timidum consilium in Aragonia fuisset, alterius repentinum et preferox Valentie. Nam si diem horamque certaminis cum Raimundo preses communicasset, in eam cladem ventum non esset. Sed videlicet nimia fiducia, que frequenter potentiores partes evertit, presidem in ruinam impulit et privatam et publicam. Itaque Raimundus unum presidem incusans ac detestans infecto negocio rediit. (19) Porro victoria hec longe plurimum non dico momenti, sed auctoritatis contulit cause Ferdinandi coegitque iudicia maturari, antequam omni ex parte intestinis bellis provincie vexarentur.</p>
</div2>
<div2 type="capitolo">
<head>X</head>
<p>(1 ) Delecti itaque sunt novem iudices, ex singulis provinciis terni. Imparem enim numerum ad finiendas vel lites vel consultationes Hispani multo commodiorem existimant, et id temporis non poterat sententia pro aliquo competitorum ferri nisi a sesquialtera parte iudicum, immo singularum provinciarum, quippe cum necesse esset duos ex singulis provinciis iudices convenire. (2) Provincias appello parum proprie que sunt tantum gentes a populo Romano victe, sed ego usitatum vulgo morem sequor, quia tria regna, ut mallem, dicere non possum propter Cataloniam, que regnum non est, par tamen duobus regnis. (3) Non ab re fuerit et nomina iudicum et qualitates referre, ut posteritas sciat, quos viros tante rei preficiendos ex suoquoque corpore concilia tanta existimaverint. (4) Ex Aragonia quidem delecti sunt Dominicus Ramus episcopus Oscensis, quem postea Ilerdensem, ad extremum archiepiscopum Terraconensem eundemque cardinalem, scimus nuper diem suum obisse post omnes collegas illius iudicii in quo ipse sederat primus; de cuius scientia, vita, auctoritate dicere parum attinet, cum iudicia hominum, hoc est honores habiti, testimonium dicant. (5) Franciscus Aranda, vestitu ac barba horridiore, quia, videlicet renuntiasset rebus humanis, alioquin ita accommodatus ad domos principum, quibus diu prefuerat moderandas, ut nusquam non et in consultandis et in administrandis rebus ac maturandis primas optinuerit partes, idque sola nature bonitate atque ingenii dotibus, citra ullam scientiam ac citra ullas propemodum literas: ut appareat ex homine nativis bonis excellenti formari potius precepta sapientie, quam ex preceptis sapientie formari hominem excellentem. (6) In quo illud precipue admirabantur, cum quasi pater esset aut quasi tutor potentissimi cuiusque, tam modico exiguoque contentus foret. Ideoque libertatis mire ac nemini obnoxius erat. (7) Berengerius Bardessinus, quo neminem neque illius neque huius temporis iurisconsultum in Hispania senes meminerunt maioris auctoritatis fuisse et perinde ad tantas opes pervenisse. (8) Ex Valentia vero G. Ferrarius dominus Cartusie, non tam scientia (erat enim in iure civili perdoctus), quam conscientia optima prudentiaque ac gravitate singulari insignis. (9) Vincentius Ferrarius eius frater, ordinis predicatorum, cuius admirabilis in concionando laus ad exteras usque nationes est pervagata, princeps haud dubie sui temporis oratorum dumtaxat illiterate loquentium et, si vera memorantur, miraculis clarus et ante et post obitam mortem. (10) Petrus Bertrandus, iuris ita peritus, ut Valentie nemini postferretur, vitaquoque casta et integra.</p>
<p>(11) Ex Catalonia autem Franciscus Zagarriga, Terraconensis archiepiscopus, cum doctus sane in civili ac pontificio iure, tum vero ita facundus, ut ei prime partes in eloquentia tribuerentur, et qui non minora ornamenta nature ad facunde pronuntiandum quam episcopus Conseranensis, cum in contentionem venissent, iudicatus est. (12) Bernardus Vallissicce, quem non tanti faciebant, quia in iure civili nulli suorum foret secundus et in dicendo sane admodum valeret, quanti quia plerasque causas gratis defensitabat; neque ex patrociniis potentiorum favores, neque ex humiliorum gloriolam captabat. (13) Guillelmus Guaspes, vir, ut in Hispania, literis satis eruditus ac cultus atque ex omni Barcelona cum prudentissimus tum sincerissimus iudicatus.</p>
</div2>
<div2 type="capitolo">
<head>XI</head>
<p>(1) Hi iudices quo primum die ingressuri iudicium erant, corpus Domini inspectante populo communiter acceperunt. Deinde continuos triginta dies, preter feriatos, partium advocatos audierunt quotiens et quandiu cuique libuit dicere. Libellos, disputationes ceteraque in scriptis probationum genera seorsum singula accipiebant. Reliquam diei partem in consultando soli consumebant. (2) Postea vero quam nihil cuiquam libitum est verborum aut scriptorum proferre, conclusi sunt in oppidi arce, hac lege, ut illinc prodire fas non esset, nisi rege declarato. (3) Qui sermones ab iis inter se habiti, vel antequam includerentur, vel ubi inclusi sunt, an multum an parum nihil ve dubitatum dissensumque sit, incompertum mihi est. Quia nec aliquis deprehendit, et ipsi nihil intercessisse dissensionis significaverunt, sive quia ita fuerit, sive quia sue gravitatis censuerint esse consiliorum arcana reticere, sive quia morem hispanum custodierint, quo nefas habetur post evictam in senatu sententiam mentionem de iis facere, qui ab ea sententia, que superata est, steterint. Et nihilominus parvi interest scire quid intus quesitum sit, cum sciamus quid propalam declaratum est. (4) Octavo die quam se concluserunt, qui fuit profestus diei qui celebratur in honorem principis apostolorum, mense iunio, convocatis partibus ad sententiam audiendam, iudices in loco edito ante valvas templi consederunt. (5) Gradus autem eiusdem templi, qui multi sunt, et statim plateam ac tecta omnia, unde prospici iudicium poterat, omnis etas sexusque repleverat, clausisque portis armati muros ac vicos, nequid turbe fieret, tuebantur. (6) Tum Vincentius e cetu collegarum surrexit suggestumque pro gradibus positum et ad populos obversum conscendit atque oratiunculam habuit, qua dignitatem quandam sententie compararet, tum instrumentum in quo scripta erat sententia capit aperitque. (7) Pendebant ab uno omnium ora mentesque inter spem metumque solicite: non sic ad expectationem pugne suspensi sunt animi eorum, qui de turribus domibusque populares suos cum hostibus decertantes prospectant. (8) Nunquam post hominum memoriam tanta causa in iudiciis versata fuerat. Nemo non illuc suos affectus tulerat, nihil sane quisquam suspicabatur, nihil de futuro divinare poterat, omnia prospera cupiditas, omnia improspera timor subiiciebat. (9) Ipsequoque pronuntiator, cum partem primam sententie recitasset et ad nomen regis adventaret, subinde magis expectationem hominum suspendebat, interloquens: «Et quem putatis iam regem vestrum esse? quo maxime gaudebitis, qui maxime optandus est.», (10) Et cum aliquotiens interfatus ardentem attentionem magis incendisset, Infantem Castelle Ferdinandum recitavit regem declaratum. Ad quod nomen tantus exultantis turbe clamor excitatus est plerisque assurgentibus ac discursantibus, ut reliqua recitationis pars non fuerit exaudita, presertim militaribus undique vocibus tubisque ac cornibus, preterea bombardis obstrepentibus. (11) Dicta sententia, ad tres conventus nuntii cum literis, que rem docerent, missi sunt, ad Calatavibium, ad Tregeriam Dertusamque. Qui simul ubi rem cognoverunt, Ferdinandum se regem accipere dixerunt, literasque passim per urbes dimisere legatosque ad excipiendum regem e Castella Aragoniam ingressurum delegere.</p>
<p>(12) Postridie quam rex declaratus est, cum audiret Vincentius ad eumque referrentur voces nonnullorum causantium non indigenam regem, qualis comes Urgelli futurus erat, sed alienigenam factum, eodem in loco orationem habuit, dicens, ubi de iure successionis quesitum sit, ibi non esse causam cur de persona mentio haberetur. Nam comes Urgelli, cuius vicem nonnulli dolerent, tantum abesse ut comparandus fuerit cum Ferdinando, ut iureiurando interposito et teste conscientia collegarum iudicatus sit a duce Gandie in succedendo superari. (13) Quod autem ad personam pertinet, esse Ferdinandum matre Catalanum, comitem Urgelli Lombardum, illum patre rege ex eadem natione qua reges Aragonie, dignitate vultus ac corporis tanta, ut sit nulli secundus et quasi ad regnandum natus. (14) Animo autem ac virtute, sive inter suos, sive inter hostes, ut, si morem prudentium quorundam populorum sequi liceret, non minus eligendus ad regnum fuerit, quam per iudicium successionis declarandus; que laus nequaquam ulla ex parte in comite agnosceretur. Quare non modo equo, sed etiam libenti animo regem sibi divinitus datum expectarent atque exciperent. Et alia in hanc sententiam plura, que tamen insitos atque impressos diu affectus et ab iis natam opinionem non potuerunt omnino excutere. (15) Per universas tamen urbes tam libentibus auribus nuntius declarati regis exceptus est, ut omnes fere sibi hunc inter competitores regem optatum speratumque fuisse videri vellent. Valentiequoque vix bene obductis cicatricibus, universi clausis tabernis officinisque letitiam tot diebus celebrarunt, ut iubendi fuerint per magistratum, omissis feriis, ad opera reverti.</p>
</div2>
<div2 type="capitolo">
<head>XII</head>
<p>(1) Ferdinandus primum per publicas literas certior factus se regem declaratum, deinde legatos ad excipiendum ingredientem regnum suum delectos et ad se iter habentes, Aragoniam versus contendit. (2) Cumque ad fines regni adventaret, legati Aragonie Valentieque, introgressi nonnihil Castellam obviam regi, ex equis delapsi sunt ac manum deosculati; Catalonie vero intra fines substiterunt, neque ingrediente Aragoniam rege ex equis descenderunt. Quorum ego neutros neque reprehendere neque alteris preponere ausim. (3) Nam priores illi officiosum existimarunt non excipere regem suum velut ex limine domus, sed prodire in viam et obviam progressos introducere, habito maiore honore quam qui paribus haberi solet; pares enim ex equis sibi dextras porrigunt. Posteriores vero magis consentaneum putarunt non egredi in alienum, sed ex solo patrio regem in possessionem regni admittere, neque descendere ab equis novo exemplo, quod superioribus regibus sciebant non fuisse factitatum. Sunt enim varii mores hominum varieque sententie, suis queque defensoribus tute atque honeste. (4) Rex tamen horum nulli manum porrexit, sed humero sinistro admovit, preterquam Francisco Clementi episcopo Barcelonensi qui fuerat patriarcha Hierosolymitanus, quem, quia noverat sue partis cupidissimum fuisse, saviatus est. Atque ita communiter legati cum ingenti ex omnibus regnis manu procerum Calatavibium mox Cesaraugustam deduxerunt. (5) Ubi non multos dies est commoratus, dum pacificaret interposita sua auctoritate dissidentes; neque enim regis existimavit munus esse meminisse iniuriarum quas privatus accepisset et odiorum que adversus se nonnulli gessissent. Nam qui privato hostes extitissent, postea regi non hostes sed clientes esse, et quibus ipse prius infensus fuisset, post regium nomen, patronum, tutorem, patrem esse debere, nec preterita sed sequentia delicta cognoscere. (6) His in concordiam revocatis, idem de Valentinis, qui ibidem aderant, et si nonnulli salvum sibi ius esse, quo semper illa natio usa est, inter se belligerandi postulabant, effecit. Nemo enim gerere inimicicias equum sibi censebat, cum videret regem suas deposuisse et in neutros se propensiorem ostendere, paratum et passos iniuriam et inferentes ulcisci. (7) Est quidem hic apud illius gentis proceres mos, sive equa, sive iniqua ratione introductus, impune inter se certamina conserendi, quo pugnaciores reddantur si belli terror a duobus potentissimis regibus ingruat utrunque latus prementibus, Francie atque Castelle. Sed regie potestatis fulgor quotiens audet ac iusta causa subest, gliscentia hec simultatum certamina quasi nubila repellit et discutit. (8) Forte iis diebus dum hec geruntur, Alfonsus regis primigenius, vix adolescentiam ingressus, cum isset venatum, nactus est eximia magnitudine aprum, quem, ut velocissimo equo vehebatur, precipue urgebat, cupiens aut solus occidere aut primus ferire. Nec procul aberat Hiberus longe maximum Hispanie flumen, Cesarauguste muros preterfluens. Huc aper seu casu, seu uti in locum iam sibi antea notum, cursum intendit perque ripas atque invia se demittens, aquas ingreditur. (9) Alfonsus, a tergo instans ac iam iam feriens, eadem ripa et semita consequitur; ac ne tam insignem predam – hoc est tam insignem cum laude victoriam, quam in manibus habebat – amitteret, et ipse adacto equo, flumen intrat, immemor quantum periculi adiret, natantemque feram natanti equo infesta urget hasta, quasi illam posset in tam rapido fluvio capere. (10) Hoc spectaculo Bernardus Centellia (eius cure commissus adolescentulus erat) exanimatus, revocare pergentem clamoribus cum non posset, ipsequoque cum aliis nonnullis aquas ineunt, magis verentes infamiam destituti filii regis quam vite periculum. (11) Ille inter natandum quoad poterat ferire conatus, in ulteriorem ripam evasit, atque illinc aliquandiu persecutus strenue occidit, et maximi apri et maximi fluminis victor. (12) Rex ubi rescivit, inter cogitationem periculi et admirationem facti, nec indignationem nec letitiam ostendit, nolens neque strenuitatem reprehendere, neque audaciam nimiam adiuvare. (13) Hac ex indole Alfonsus future magnanimitatis specimen dedit, sicut patientie ac mansuetudinis ex eo quod egit paucis postea diebus. (14) Concesserat rex venatum, non tam ex more, quam ut Petrum ex filiis minimum circiter novem annos natum venationibus, ut sic dicam, initiaret. Atque ubi bona diei parte et suos et filiorum oculos animosque multifaria venatione pavit, iussit filium ad tenerum adhuc aprum, canis morsu retentum sauciumque, accedere, atque illum hasta ex equo ferire, ut tanquam preda a se capta, letus vigorem animo presumeret. (15) Cum in hoc occupatus est puer et multi cum risu hilaritateque exhortantes, ut fit, circumfunduntur et, ut spectaculo intersint, immiscentur, indignissima res contigit. (16) Equus cui insidebat Bernardus Centellia (Alfonso, ut diximus, datus custos, tanquam Achilli Phenix) calcem magna vi incussit adolescenti in exteriori parte genu sinistri. Nesciebat ille calcitrosum esse equum, quippe quem commodato forte eo die accepisset. Ad eum ictum Alfonsus non exclamans neque ingemiscens (pudebat enim a dolore vinci) tantum ad plagam apposuit manum et, represso gemitu, dissimulare magnitudinem mali conabatur; sed pallor insecutus et rigor et quia iam iam collapsurus videbatur dolorem ingentem periculosamque plagam indicabant.</p>
<p>(17) Tum inter amplexus multorum qui accurrerant, ex equo humi depositus cum esset, pro loci oportunitate vulnus obligabatur multisque in extremo adolescentulum esse mussitantibus, aliis circumfrementibus, aliis nuntiatum regi, qui nonnihil aberat, euntibus; fuerunt qui Bernardo suaderent, ut fugam capesseret, ne advenientis iram regis opperiretur. (18) Solus frater, ne faceret, dissuasit: fore enim ut, velut noxium ac sceleris conscium, multi sequerentur etiam regis iniussu. Nam quisquis fugit alios quodammodo invitat ad insequendum, a quibus vel retrahendus esset cum dedecore, vel perimendus in fuga ob facti ultionem. Siquidem impune est peccasse iis qui, ut regi gratificarentur, alios offenderunt.</p>
<p>(19) Rex, audita re, cum attonitus accurrisset fremensque diceret «Ubi est qui primigenium meum mihi peremit?», ille reluctans dolori, vultu ac voce erectiore quam pro viribus «Nihil est», inquit, «periculi, pater, nihil mali erit, solent huiusmodi contingere; equus me, non homo percussit.» (20) Hec verba velut pro amico timentis extenuarunt et apud patrem et apud ceteros culpe atrocitatem. Quanta autem hec fuerit animi prestantia fortitudoque declarat, quia aliquot diebus per extremos dolores sine ulla recreatione iactatus est; desperantibus iam medicis quin plagam sacer ignis corriperet, nisi supervenisset chirurgicus quidam Ferdinandus Alfonsi, vir dignus vel hac una curatione, qui litteris memorieque mandetur. (21) Recepta salubritate filii, rex Dertusa, ubi se tenebat papa, deinde Ilerda studiorum nutricula Barcelonam pervenit, ibique concilium generale provincie Catalonie indicit. Necdum se regem Sicilie appellari volebat, priusquam illius possessionem recepisset.</p>
</div2>
<div2 type="capitolo">
<head>XIII</head>
<p>(1) Affectabat enim regnum Bernardus Caprera, nomen ac spiritus avi referens, qui ornatissimam Genuensium classem bello vicit et cepit. Huic quidem spem faciebat, quia per mortem regis Martini Aragonia intestinis bellis laborabat, quia in Sicilia neminem se neque potentie, neque factionis, neque auctoritatis maioris sciebat, ad hec, quia erat pretor insule, quem magistratum iustitiarum vocant. (2) Nam Blancam regis Navarrensis filiam, que fuerat uxor regis Martini filii, ut feminam contemnebat eamque ut spoliaret ac se augeret, auctoritate privatam videri volebat, quia defuncto rege, cuius partibus fungebatur, exauctorata esset; se autem cum antea, tum vero nunc esse summum magistratum et ad quem spectet moderari provinciam. Neque vero ob id modo adversabatur regine, ut primus ipse ac solus magistratus esset, quo facilius regnum occuparet, sed ut illamquoque in matrimonium acciperet, quo maiorem sibi auctoritatem compararet ad regium nomen assumendum. (3) Faciebat preterea spem vicinitas Ladislai auctoritasque alterius summi pontificis, si plures eodem tempore possunt summi pontifices esse. Nam tunc de pontificatu contendebant Benedictus, Gregorius, Ioannes. (4) Colorem autem iuris prebebat, quia defuncta sine liberis Maria Sicilie regina, regnum ad Martinum eius virum non potuerat pervenire, nec deinde ad Martinum patrem, eoque illum regem esse debere, quem sibi Siculi ipsi delegissent. (5) Cogitabat et aliam apud se ipsum causam, quia, si Blancam in matrimonium accepisset, vendicaret sibi ob hocquoque regnum, quia Blanca Marie ut propinque succederet. Siquidem Maria proneptis fuerat regis Navarre ex filia, que fuit prima uxor regis Petri, unde uxor regis Federici mater eius genita erat. (6) Ex quo intelligi licet, quia prepostere Bernardus ageret, qui veluti alienam a regno Sicilie Blancam insequebatur, cuius hereditario iure regnum sibi destinabat asserere. Hac cogitatione, qua fallere alios volebat, ut mea fert opinio, tam callidus ac vafer vir non fallebatur. (7) Neque enim eum fugiebat, multo proximiorem Marie fuisse Martinum patrem, utpote avunculum, uti modo ostendi, pariter et consobrinum, cuius mater soror Federici regis fuisset, utroque ex parente. (8) Quod ius propinquitatis erat in Elianore regina Castelle, cuius filius Ferdinandus eodem gradu propinquitatis contingebat hanc, quo Martinus, qui fuit vir suus vere rex Sicilie non modo viva uxore, sed etiam mortua, cum presertim Siculi regem et ante mortem uxoris et ea mortua agnovissent. Sed Bernardo, si regno reginaque uxore potitus esset, quantuluncunque ius satis sibi fore videbatur.</p>
<p>(9) Hoc in loco mihi consideranti Mariam, que patri in regno successit; Martinum vel alterum vel utrunque, qui in ius femine successor fuit; Bernardum, qui tenui hereditarii regni apud feminam filo velut ancora navem spei sue firmabat, subit admiratio de Aragonensibus, qui nolebant propinquos regis ex femina in suo regno succedere, cum velint suos hoc eodem iure succedere in alieno. Itaque sic, ne alia repetantur, Ferdinandus in regno Aragonie potuit succedere quomodo Martinus in Siculo. (10) In hoc, sicut dixi, Bernardus non fallebatur, fallebatur in eo quod multo maioris haberi debet et erroris et detrimenti. Erat ei in optatis eximia singularisque regine pulchritudo et in tam dubiis rebus atque arduis amare vacabat, aut vacare videbatur, cum potius optandum foret illam minus speciosam esse, hoc est minus superbam ac fastidiosam, utique viro nec inveni nec formoso. (11) Ea propter si propalam in matrimonium peteret, extimescebat ne respueretur, neve factum suum non satis idoneo colore tegere posset. Quippe qui credi volebat velle insulam in officio tenere, donec in Aragonia interregnum esset. Constituit itaque dolo atque insidiis rem tractare; si id parum procederet, blanditiis ac promissis, ad extremum adhibere terrorem atque vim. (12) Tenebat se per id tempus regina in urbe Catina, ubi arx inter primas tuta et mari vicina est, sed diversabatur fere in propinquo monasterio cum sanctimonialibus, quia nullarum esset quam illarum consuetudo vel aptior vidue femine, vel ad famam honestior. Hoc in loco Bernardus eam comprehendere cum parasset, illa seu admonita a suspicantibus, seu certior facta a scientibus, in arcem furtim concessit. (13) Qua de re Bernardus maiorem in modum dolens, non modo quia deceptus spe foret, verum etiam quia vehementi conflagraret invidia, qui dolo in reginam uteretur, misit ad eam qui de colloquio agerent, cupere enim se purgare invidiam et suspitionem ab illius animo adimere. (14) Nec abnuit regina, verum, quia parum fidei uterque alteri haberet, conventum est, ut illa de puppi triremis, hic de ponte, quo litori navis iungitur, sermonem faceret. (15) Illic post multa verba que ad purgationem facti attinebant, dicitur Bernardus intulisse coniugii mentionem, et ad ea turbato vultu regina subiecisse «hui, senex scabide», nec plura his, avertens se iussisse Raimundum Torres (is erat dominus triremis, solusque aderat) retraheret longius a terra triremim. (16) Is, protinus imperans remigibus in altum referre navim, coegit Capreram, conantem excusare presentem orationem, cum preterita facta male purgasset, propere desilire de ponte, ne in mare cum ipso ponte decideret. (17) Hic vero pernegabat postea se de coniugio appellasse reginam, ideoque nec eam fastidiose respondisse, sed hanc sibi contumeliam ab inimico impositam, qui magis ut incommodaret ei quem oderat illic triremim habuisset, quam ut regine gratificaretur. Que dicenti non defuissent qui crederent, etsi sciebant navem adhuc stante eo in ponte reductam fuisse, nisi que insecuta sunt indicassent, non modo affectasse uxorem, quo facilius honestiusque regno potiretur, sed etiam corpus adamasse. (18) Erat enim vir alioquin in primis mulierosus ut nescires Martem ne magis an Venerem coleret. (19) Lapsus hac iterum spe et per contumeliam elusus, abiit indignans ac minabundus, se monstraturum illi quam inconsulte ageret, que recusaret cum summo magistratu consilia in publicam salutem agitare potiusque cum aliis privatis hominibus consultaret, et seorsum haberet concilia, cum iam privata esset. Itaque comparatis copiis, partim vi, partim minis, partim auctoritate civitates plurimas ab illius ditione ad suam transfert. (20) Idem propediem facturus de Syracusis videbatur; quam urbem non ut regiam, sed ut peculiarem traditamque sibi pro vite dignitate, regina cordi habens, magisque quam ceteras amittere verita, illuc se confert accersitque Sancium Doris Egidii, de quo supra diximus, filium, prefectumque classiarium, quem vulgo admiratum vocant, quia sciebat simultates gerere cum Bernardo Caprera, ut rationem iniret qua tam violento viro queat obsistere.</p>
<p>(21) Is cum ad eam una cum supprefecto in arcem venisset, Bernardus se ratus, ut dicebat, matrem cum pullis una capturum esse, eodem accurrit cum septingentis equitibus ac mille peditibus arcemque pretergressus urbem invadit, ac nemine repugnante, tum propter metum, tum propter gratiam ac factionem, recipit; Comitibus Sancii qua potuerunt fuga elapsis, quos Sancius in arcem admittere noluit, quia re cibaria admodum tenui utebantur. (22) Vix recepta urbe, Bernardus arcem obsidere atque oppugnare instituit, pretendens urbem quidem redigere se voluisse in suam potestatem, quo teneret in officio, donec de iure regis in Aragonia disquireretur. Arcem vero obsidere non tam ob reginam, que nonnihil ab officio recederet, quam ob Sancium capitalissimum suum, qui cum semper alias in se male cogitavit, tum maxime id temporis post reconciliatam gratiam arma contra se sumpsit, et adversus presidem consilia cum primoribus de administrando bello agitat. (23) Est autem arx, Marchettum vocant, in iis angustiis que ‘porthmos ‘grece dicuntur, quasi limite quodam inter continentem, ut sic dicam, et urbem pene insulam, et sic olim vocabatur cum non urbs, sed tertia pars urbis esset. Has angustias duo portus coartant, maior minorque; supra maiorem arx posita est, brevi muro cum porta arcem portumque iungente, ab altera parte longiore muro et sine porta ad minorem portum producto. Ita nemo terrestri itinere urbem aut ingredi aut egredi potest, nisi per portam arci subiectam. (24) Eam portam cum repentino adventu Bernardus occupasset, custodiri iusserat dum urbem vel cepisset, vel desperasset, neve fortassis re infecta ipse reditu prohiberetur, neve re confecta hostes commodam fugam nanciscerentur. (25) Utraque itaque fronte terre occupata, arcem et ab urbe et a continente munitionibus cingit, stationes extruit, presidia disponit, oppidanis seu voluntariis seu invitis nunquam intermisso labore adiuvantibus; ac nequa navis a portu maiori (nam id a minori propter angustum aditum non timebatur) subvenire posset, utraque castra ducto super aquas ponte committit; machinisque erectis ac tormentis saxa iaculantibus obsessos quotidie oppugnat, ne noctibus quidem ad quietem datis et, quod minime decebat amatorem, honos sit auribus, fimum ac peiora fimo, que teterrimum odorem remittunt, sepius quam saxa in arcis tecta iacebat, nolens deesse fortune, ut dictitabat, votis suis aspiranti. (26) Et si paucorum dierum cibos esse obsessis ei compertum erat, tamen nihil longius videbatur quam ut reginam, quam cupiebat uxorem ac tantopere amabat, et halmiratum, quem nec minus oderat et suis consiliis adversum precipue timebat, redigeret in suam potestatem: idest antequam rex in Aragonia constitueretur, ipse se regem Sicilia faceret. (27) Huic tante rei conficiende et livor et perfidia, si ei credimus, impedimento fuerunt; si ceteris, avaricia, et, ut ipse arbitror, irreligio. Siquidem laudes eius hec duo precipue vitia fedabant, sacrorum contemptus ac tenacitas: quorum alterum numinibus, alterum hominibus in primis invisum est. Quanquam in eo non fuerunt ille virtutes que amabilem reddunt: humanitas, affabilitas, comitas, clementia, largitas, magnificentia, sed que venerabilem atque interdum horrendum: severitas, austeritas, tolerantia laborum, inedie, algoris, estus vigiliarum, mulctatio sontium ac negligentium segniumque et his similia.</p>
</div2>
<div2 type="capitolo">
<head>XIV</head>
<p>(1) Erat in eisdem castris Ioannes Moncada, frater Antonii comitis Darnonis, cui postea in paterna hereditate successit. Hic ceteris quidem in rebus Bernardi partes fovebat, sed in oppugnanda regina dissentiens, cum verbis hominem a sententia revocare non posset, clam armatis sociis, salutato duce ac retinere conante, erupit e castris, nonnullis, qui ceteros quoscunque possent ad similiter agendum suaderent, relictis.</p>
<p>(2) Ad eum se in tutiora insule loca recipientem Sanciani confluunt itemque alii, qui melius de re Catalana sentiebant et rebus novis Bernardi infensi erant. Atque paucis diebus, ex composito, sub exortum aurore Raimundus cum sua triremi ante portum Syracusanum presto fuit, et Ioannes Moncada cum trecentis equitibus totidemque peditibus, ligones dolabraque ferentibus, castra invadit, fossas implet, vallum rescindit, presidium deiicit atque in ipsa castra irrumpit. (3) Cumque undique ad arma conclamatur ac discurritur et, ut quisque primum tela ceperat, ad periculum properat, Ioannes, obviosquosque ipso impetu propellens ac sternens, ad pontem pervenerat, triremi ad tumultum excitata atque ad constitutum locum festinante. Sed ii qui in ulterioribus castris erant, raptim sumptis armis, cum auxilium alteris castris ferunt, in ipso ponte Ioanni occurrunt. (4) Ibi pugna oritur, paucis ad prohibendum transitum sufficientibus, et nox et angustia loci et suspensa super aquas machina, pedestribus quam equestribus aptior, ancipitem magis atque horribiliorem pugnam reddebat. Ad hec a tergo magis ac magis atrox certamen accendebatur. (5) Cum interim Bernardus in medio suorum volitans, alios ut arma capiant, alios ut dimicent exhortans, multos castigans atque increpans, nulli satis fidens atque ubique insidias suspicans, omnia ipse munera obibat. (6) Ioannes e diverso, nunc ad primos, nunc ad medios, nunc ad postremos recurrebat, iamque eos, qui ad ulteriorem partem pontis obstiterant, summoverat, ac multi suorum pervaserant. Nec magno distabant inter se ipsi duces spatio, cum Ioannes Bernardum agnoscit: erat enim sine galea, et linteum, sicut e cubili surrexerat, circumdatum capiti gerebat. (7) Tunc Ioannes exclamat ad socios, ut eum solum peterent, cuius caput linteo cernerent obvolutum. Atque ita a plurimis Bernardus petebatur et fortasse summum discrimem adiisset, nisi, cognita re, linteum abiecisset paulumque, donec galeam caperet, declinasset atque latuisset. (8) Ibi, reversus ad pontem, prelium maiore manu suorum iam senescens ac languidum redintegrat; et cum omnis moles belli in pontem contrahitur, pons ipse solvitur multosque mortales maiori quidem cum metu quam cum noxa in mare exposuit, sed maiori dolore damnoque regine quam eorum qui deciderunt. Quippe eo ipso tempore, quo trepida illa ad descendendum in pontem et inde in triremim accingitur, pons interruptus est, atque ea precipue parte, qua descendendum erat. Sic enim tabulata ac trabes disiecte atque everse sunt, ut quasi dedita opera exitum ad evadendum in triremim intersepserint. (9) Sed patefacta porta muri ab auxiliaribus qui in ulteriora transierant, utique adiuvantibus nauticis et iis qui in arce erant, ceteri, per portam non fugiendo sed se recipiendo ingressi, potiuntur ulterioribus castris, in urbem aut quocunque poterant plerisque Capreranis militibus qui in iis castris fuerant fuga tendentibus. Ceteri aut capti sunt, aut ad veniam petendam, priusquam caperentur, se contulerunt. (10) Simulque Syracusani superveniunt qui, ut Bernardum iuvissent, si vincentem reperissent (nam superiores in bello adiuvare tutius est), sic meliorem nacti regine conditionem, se illi, nec mentiebantur, auxilio venisse dixerunt. Atque ita soluta obsidio, recuperata urbs et regina sine trepidatione in navem imposita est. Sanciusque, nequam ansam preberet Bernardo ad reginam, propter ipsorum simultates, offendendam, cum Ioanne sociisque abiit ad suam et regine iniuriam ulciscendam. (11). Et dum hic atque ille ad roborandas pro se quisque vires elaborant, legati interim e Catalonia Drepanum appulsi sunt, missi ad reconciliandum Bernardum cum regina et Sancio consulendumque regno, nequid tale in Sicilia quale apud eos aut deterius accideret.</p>
</div2>
<div2 type="capitolo">
<head>XV</head>
<p>(1) Venerat autem regina iam Panormum tenebatque se in domo regia, que dicitur illorum lingua hosterium, posita super litus maris, a fronte vero ad caput ingentis platee et fori; qua ad mare exitur, quondam aperto prospectu, nunc quantum ipsum forum ac campus est fornicibus in speciem muri prospectum intersepientibus, in quorum pene extremo porta est, que nonnunquam vehementi aquilone undis alluitur. Hac in domo tantaque in urbe, qua nulla populis in ea insula frequentior est, nihil sibi timebat regina, precipue post adventum legatorum. (2) Atqui Bernardo ea urbs maxime oportuna insidiis, quia illic nihil caveretur, videbatur. Nec domus inoportuna, quia remota a frequentia vicinorum esset et legatorum adventus securiorem et magis indiligentem redderet. Et alioquin maturandum erat, antequam, quod suspicabatur, a legatis iuberetur.</p>
<p>(3) Itaque compositis insidiis, omnia itinera obsidet, nequis reginam admonere aut legati se prius adire possent. Nulli illo triduo ab oppidis Bernardi, que illic multa possidebat, iter Panormum versus patuit. Eoque Petrum Martini, qui postea fuit scriba portionis, nuntium legatorum iubentium triremim, que ad Panormum esset, primoquoque die ad se venire, duobus diebus et dimidiato apud se retinuit in oppido Alcamo. (4) Sed nimirum fraudis ac sceleris plerunque comes est adversa fortuna; si nuntio per eum licuisset eodem die Panormum pervenire, proxima nocte triremis dominus e statione solvisset. Nunc ea triremis predam e faucibus lupi hiantis ac iam iam rapientis eripuit.</p>
<p>(5) Enim vero tertio die sub meridiem profectus, intempesta nocte Panormum furtivo aditu ingressus est, nec tamen civitatem fefellit. Nam ad eius adventum, ut insolito tempore, strepitus tumultuantium excitatus est et clamor aliorum alios inclamantium, et ubi erat plus timoris, vociferatio, aut trepidantium, aut adhortantium, et necesse est maiorem videri sonum in silentio noctis. Multi nomen Caprere compellabant, non ex suis, sed ex aliis, qui hominis milites agnoscebant. (6) Ita notitia rei ad reginam pervenit. Illa, se magis quam urbem invadi intelligens, exanimata e cubili prosilit. Domus multo magis quam urbs muliebri metu ac lamentatione confunditur; ne spatium quidem illis vestiendi datur, cum pro sua, tum vero pro domine pudore solicitis: timor ipse ac festinatio satagentibus ad celeritatem impedimento est. Seminude igitur atque neglecto capillo e cubiculis erumpunt, et inter primas regina. Quod consilium ineant, quo se conferant, ignorant; et cum mature facto opus est, in ipsa calamitatis impendentis fuga hesitant. (7) Iamque inter deliberationem ac festinantiam, velut ex incendio, per gradus lymphate in viam se proiecerant, cum in mentem venit vicine triremis; nam arcium altera quam longa urbs est distabat, altera mari adibatur. Ibi capto consilio – et iam magis ac magis in urbe tumultuari audiebant – succincte ac repressa lamentatione cursum capessunt et campum quanta nunquam celeritate et prope uno spiritu transmittunt perque portam egresse (inter quas velocissimam aiunt fuisse reginam, ut que maxime timebat), aquas ingrediuntur, subductis supra genua vestibus, nec reformidantes aut vadi altitudinem, aut humoris algorem, cum tempus anni adhuc hybernum esset; sed ut queque prima veniebat, secura maris et frigoris intrabat. (8) Etenim fuga ipsa tam effusa maiorem illis imaginationem hostis velut in tergis earum herentis impresserat. Dignum profecto risu spectaculum, si cui ridere in tali casu vacaret et alienum periculum turpitudinemque spectare voluptati foret. Mulieres, crinibus pene passis, nocturna tantum veste indute aut alteraquoque circumvolute magis quam amicte, et inter eas reginam, ut dignitate sic celeritate precipuam, quasi pro corona currentes in stadio, divaricatasque ad femora irrumpere in mare pene glaciatum. Sed huius timoris, turpitudinis, risus, frigoris et cuius avidus erat captivitatis Bernardus postea penas vicemque persolvit. (9) Ibant per mare, non ause vocare nauarcum, ne ab hoste exaudirentur. Pauci famuli, quibus regina nonnulleque alie innitebantur, vocatum nauarcum orabant ut periclitantibus adesset. Statimque ille a vigilibus, qui rem videbant, admonitus, obvoluta veste, e cubiculo stupefactus exiliit iussisque remigibus admovere triremim et deiecta scapha, reginam ceterasque tanquam e naufragio attonitas exanguesque excepit. (10) Cum he triremim, Bernardus domum ingreditur compertaque ad navem fuga regine, execratus diem, «En», inquit, «tertio manus meas effugit.» Atque ita indignabundus ad cubiculum regine perrexit intravitque. Ubi cernens cubile turbatum, quale solet ad subitum timorem relinqui: «Perdicem» ait, «perdidi, sed nidum teneo»; protinusque depositis vestibus, ut adhuc erat tepidum, subit ac per totum se volutans et subinde spiritum per nares trahens, significabat, more venatici canis, ad lustrum fere ipso se odore delectari. (11) Tanta ei fuit inter maximarum rerum conatus cura amoris, tanta etiam intemperantia, ut, quod in primis dissimulatum oportuit et quod antea pernegaverat, id nunc detegeret atque fateretur. Sed, opinor, postea quam prope iam deprehensus esset, favorabile sibi apud eam ducebat, si amator videretur.</p>
<p>(12) Illa sequentibus diebus ad Soloentum devecta est, oppidum in dextro litore Panormi positum, decem milibus passuum remotum. Legati interim, quia triremis tardius opinione veniebat, terrestri itinere Panormum veniunt; quos Bernardus quotidie inani spe pascens, reginam nunc blanditiis, nunc terroribus adoriebatur, adeo ut arce Panormitana, que palatium dicitur, castris circundata, Soloentum se conferret, ostentans se regine ut strenuum in equitando et amari dignum, cum tamen, ut constat, robustius equitaret quam decentius. (13) Iam nemini pro ambiguo erat, eum et reginam coniugem et regnum petere; legatiquoque caveret quid ageret monebant. Sed ille contumaces rebellesque cohercere e dignitate sui magistratus esse respondebat, esse ex suis hostibus qui cum principibus Italie fedus inierint. Ita quod suum crimen erat, quo magis abesse ab eo videretur, ut sunt perversorum hominum artes, alteri prior obiectabat. Verum tunc animus regni affectator apparuit, ubi, declarato rege Ferdinando, ab incepto non destitit.</p>
</div2>
<div2 type="capitolo">
<head>XVI</head>
<p>(1) Tandem Antonius Moncada cum suis tum vero copiis Sancii, sed, ut dicebat, auspiciis regine, tanquam summi in insula magistratus, obviam venit ac per nuntios agit, ut a Panormitane arcis obsidione discedat, quas urbes, queque oppida recepit, restituat, eam superiorem agnoscat. Ille se responsurum per se ipsum renuntiare iubet legatosque subsecutus cum maiore copiarum parte occurrit, cumque aliquandiu instructa acie uterque stetisset, neutri incipere certamen, cum ambo in loco tuto essent, visum est. (2) Paucis diebus, sive proditione Vasconis cuiusdam, ut sui dictitant, sive calliditate hostis, dum partem valli, qui extra muros est, circuit ac stationes recognoscit, improviso hostium adventu circumventus est, et cum aliquantisper gladio se in orbem tutatus esset, captus. Itaque qui capere reginam conabatur, qui coniugio, qui amori, qui regno acquirendo operam dabat, iam tantum de amittendis bonis, de servitute sua, de morte cogitabat. Traditus enim in manus Sancii ductusque in castellum, cui nomen Mota, atque ibi ab inimico in cisternam vacuam demissus est. (3) Nec ita post ad immensam pluviam laxatis cadurcis, tanquam fortuito id accidisset, cum ex imperio factum esset, rivi in cisternam defluebant eamque replebant. Bernardo identidem vociferante auxiliumque implorante, nemo ei domesticorum respondebat, tanquam obstrepente eorum auribus pluvia ne audirent et ad alium quendam locum, quo imber penetraret, occupati essent, donec in natante iam lectulo non procul a vite periculo erat. (4) Tunc quidam, veluti tunc primum audisset, ab ore cisterne respondet ac festinabundus domino nuntiat, qui miseranti similis propere succurri imperavit. Educitur e profundo lacu obscuraque testudine Bernardus, modo Sicilie regulus, veste, capillo, toto corpore madenti, et hoc, ut vix credibile videatur, ex pluvia. (5) Atque hic fuit horrendi carceris exitus; sed in locum transitus omni carcere graviorem, et si non gravis esse videbatur, ita res ei abominanda contigit. (6) Adulatus aliquot diebus homini a quo custodiebatur, ubi sibi factum esse familiarem benivolumque existimat, temptat pretio corrumpere, daturum se, si liberetur opera illius (ut solent qui vita periclitantur) montes aureos, in presentia, antequam illinc pedem efferat, mille aureos. (7) Custos respondet se ea nocte deliberare velle idque spatium dari impetrat. Rem confestim ad Sancium defert. Iubetur ut mane petenti annuat, pecuniamque in manum tradi sibi curet ceteraque que agenda sint docetur. Mane deliberatum sibi esse ait adiuvare calamitosum, iurat se, ut Bernardus excogitarat, e fenestra turris eum per funes demissurum. (8) Eodem die pecunia per amicos clanculum affertur pernumeraturque. Proxima nocte de tertia vigilia, summisso fune, Bernardus, caligis ad genua complicatis nulla amictus tunica, demittitur, custode, ut validius conturbaret miseri consilium, urgente ad descendendum tanquam anxius esset ne fuga deprehenderetur. (9) Ille noctis pariter et timoris tenebris confusus, dum celerius quam manus ferunt lubrico fune delabitur, adaptatis ad id retibus induitur, et ritu fere cassibus capte hesit: ita ut nec sese deiicere, et si preceps casus erat, posset, nec receptus in fenestram ullus daretur. (10) Si ferrum ad manum fuisset, mortem fortassis sibi ipse conscisset, sed mors id loci pudendaquoque erat atque inimico iocunda, et aviditas iniurie aliquando ulciscende contumacem vitam ad perpetienda dedecora faciebat.</p>
<p>(11) Nocturnum frigus et postea solem adurentem corpus non sensit, cum animum magis dolor ureret. Non tam e tenebris cisterne produci in lucem optaverat, quam nunc e luce reduci in tenebras. (12) Ita totum diem retibus involutus ac plane irretitus, tanquam Mars in adulterio Veneris, ridiculum simul ac miserandum plurimis spectaculum fuit. Cuius turpitudini hicquoque cumulus accessit, ut cum ad transitum notorum atque honestorum virorum faciem vellet avertere, prohiberetur, ne illis posteriora ostenderet. Nec quia cibo ac potu caruerit eo die doluit, sed quia ea, que nisi remotis arbitris decore non fiunt, presentibus arbitris facere non licuit. (13) Receptus vesperi eodem unde fugerat (si fugisse est e carcere in laqueum incidere), aliisquoque ludibriis non caruit, donec, rege Ferdinando poscente per legatum suum, iunctus productus est ac legato traditus. A quo solutus, ad regem protinus in Cataloniam Barcelonamque se contulit et in pristino apud illum honore habitus est. (14) Hunc exitum habuit conatus occupande Sicilie Bernardi Caprere: cui si res prospere cessisset, haud minus inter Hispanos Italicosque bellum excitasset, quam olim pro eadem insula inter Penos atque Romanos, aut Athenienses Lacedemoniosque exarsit. (15) Recepta itaque insula, rex Ferdinandus Siciliequoque regem nominari voluit, quod antea noluisse haud in postrema equidem magnanimitatis parte posuerim. Nam quas res nec possidemus nec possidere contendimus, eas non belle nec generose titulo tenus vendicamus. Quas ubi adipisci contigit, tunc erectus atque sublimis animus facti sui, et apud se et apud alios percipit uberrimum fructum. Finit liber secundus historiarum regis Ferdinandi.</p>
</div2>
</div1>
<div1 type="libro">
<head>LIBER TERTIUS</head>
<div2 type="capitolo">
<head>I</head>
<p>(1) Inter competitores Caprera, et si non fuit numeratus, tamen numerari potest in uno dumtaxat regno. Non enim minus est petere regnum bello quam iudicio. In quo fortunam Ferdinando, sicut in ceteris, fuisse propitiam cognoscimus, quia Caprera victus, non victor fuit. Haud tamen ex competitoribus hic aut primus aut postremus fuit quem Ferdinandus ad genua sua procumbentem viderit, sed secundus. (2) Siquidem primas partes, ut vir integer ac paci consulens, cum summa omnium laudatione presumpserat dux Gandie. (3) Nam quia comes exemplum ducis non imitaretur, amici excusabant morbum in quem incidisse: credibile erat, tum propter merorem frustrate spei, tum quia se, quasi lucem invisam haberet, assidue intra cubiculum tenebat, ubi per speciem meroris ac morbi consilia coquebat. Quod Catalani suspicantes, veriti nequid ille rerum novarum moliretur, consulendum et publice quieti et private hominis dignitati ac saluti putaverunt. Cuius vicem alioquin dolebant, quia infinitos sumptos fecisset, nec pro dignitate in posterum posset vivere, nisi ad dissolvendum es alienum et ad repigneranda oppida adiuvaretur.</p>
<p>(4) Hanc equam atque humanam causam existimantes, ex communi Catalanorum voluntate primores Barcelonensium regem adeunt orantque, ut olim competitoris sui conditionis misereatur; non eum contra regem, sed pro se omni conatu pugnasse, esse regie munificentie nobilissimum virum, quem non culpa sed casus aut potius virtus afflixerit, et pecunia sublevare, et honore augere, et alia in hanc sententiam. In quibus faciliores aures regis quam comitis, ut contumax in agnoscendo rege non esset, habuerunt. Miserant enim ad eumquoque legatos. (5) Tandem gravibus amicorum consiliis optemperans, dimisit ad regem tres legatos, Raymundum Perelios, Franciscum e Villanova et Dalmaum Cicereram, qui pro absente iusiurandum offerrent de fide regi prestanda. Quibus vicissim rex spopondit, se habiturum in eo honore comitem, ut medius inter regios filios sederet, primigenio ac secundo precedentibus, magistro sancti Iacobi ac magistro Calatrave Petroque eum sequentibus, indulcta quam in primis poposcerat licentia, ut, si nunquam in conspectum regis veniret, fraudi non esset. (6) Ad hec luiturum es alienum quod ille contraxerat et oppida que oppignoraverat adiecturumque in compensationem sumptuum quos fecisset sexaginta milia aureorum, necnon alia et ornamenta et adiumenta. (7) Parum constat, an integra fide comes Ferdinandum regem agnoverit promissaque admiserit, an tempus extrahi voluerit dum rei gerende adesset occasio. Nam neque ullus honos satis se dignus videbatur, qui regnum animo conceperat, et hec pecunia nihil esse ad illam quam erogaverat, que tanta fuit ut eam nemo unquam putasset tam cito faciendis sumptibus fuisse perituram. (8) Habuerat ille a patre relicta scrinia aureis argenteisque pro regionum diversitate numismatis refercta, et, quod fando vix cognitum est, malleo cuneata, idque non avaricie modo, sed lusus ac contumelie gratia. Hospites enim, qui permulti ad eum familiariter divertebant, sciscitabatur cuius nam generis pecunia indigerent; respondentes eius generis, ut in quam quisque provinciam iter haberet, adducebat ad scrinia, et quantum vellent capere iubebat; frustra conantesque capere deridebat, et hos sibi de amicis iocos comparabat novo genere dissimulande avaricie iactandarumque opum, quod haud ab re divinitus esset castigandum. (9) Successitque filius, qui brevi exinanitis scriniis oberatus viveret, et ex iis nihil sibi nisi curas meroresque contraxerit et ad extremumquoque perniciem.</p>
</div2>
<div2 type="capitolo">
<head>II</head>
<p>(1) Verum dum ita transactum esset inter regem et comitem iamque concilium fieri ceptum, Federicus puer, qui et ipse fuerat competitor idemque comes Lune, urbem ingressus est eo apparatu, ut vix elegantiori Martinum patrem aut Martinum avum fuerit aditurus. (2) Trecentos enim equites ad numerum arcium, quibus singulos prefecerat, ducebat et, quod invidiosius est, vexillum permistis Aragonie ac Sicilie signis et ad regii vexilli magnitudinem, sericisquoque fimbriis valentino artificio adornantibus. (3) Hunc in modum per mediam urbem splendido velatus sagulo, lente ac triunphantis ritu equis euntibus ferebatur, quacunque transibat maribus ei feminisque bona precantibus, nonnullis illacrimantibus, ultroque miserantibus desiderio parentum regum, nonnullis etiam dicentibus: «Hic erat, hic esse debebat, hic utinam foret rex». (4) Ille apparatus pompe, apud mentes eorum, atque illa etas puerilis favorem conciliabat; res levis atque inanis, perinde atque illa facerent ad promerendam regiam dignitatem. Sed vulgus, ut ex imperitis atque inconsultis plerisque constat, sic imperite plerunque iudicat et inconsulte; ut desinamus mirari, siquid quod divinitus accidat mirandum est, quia sepe nos Deus plectit, nescientes quid petamus. Presentibus nunquam contenti sumus, absentia ducimus potiora, eisdem, ubi potiti sumus, diversa desideramus. (5) Hunc si avus instituisset heredem, causarentur se pro rege puerum sortitos, ut tutorum plurium non principis unius arbitrio serviendum sit, eumque rescissis legibus illegitimum, matre sicula, nec ea regis concubina, sed vulgatissimo scorto, ne incredibile sit esse suppositum. Nec intelligebant se conflare his vocibus invidiam puero, sua alioquin sponte sibi invidiam conflanti, eo fastu, apud regem: cui, ut in recenti regno, necesse erat omnia esse suspecta. (6) Verum non puerum (quid enim delinquere puer potest) severus censor castiget, sed magistros atque auctores, qui, dum populis ostentare regii pueri excellentiam volunt, principi prodiderunt, cui nihil eque invisum est ac munus suum honoremque ab altero ulla ratione usurpari. Neque id ad leniendam insolentiam satis fuit, quia filius regis defuncti fuisset, quia presentis propinquus esset, quia summoquoque pontifici affinis et carus. Nemo enim sic alieno honore gaudet, ut illo iacturam sui facere velit; ideoque melius cum puero actum esset, si cetera sic summisse gessisset ut ipsam regis adorationem. (7) Nam ubi ad ianuam regie pervenit, ex equo delapsus, ante ipsam ianuam genu posuit; iterum ad aule hostium; tertio ad fores conclavis, in quo rex eum excepturus sedebat; postremo ad pedes regis. Cui rex assurgens, dexteram porrexit eamque amplexatum exosculatumque ori suo admovit osculumque mutuum dedit. Deinde percontatur quid ita sero venisset. Ille quia in apparando comitatu tempus trivisset respondet. Nec multis verbis ultro citroque habitis, iubet ut apud primigenium cenaturus maneat. Ille invitatum a propinquis feminis in domum avi se esse ac promisisse, ait; cum idem postridie excusasset, tertio die apud primigenium laute acceptus est. (8) Cumque secundum prandium omnes pueri regi presto fuissent, rex sermonem intulit de sumptu domestico quesivitque a puero quid ita magnos sumptus faceret in tanto comitatu alendo. Ille ut puer respondet, nullum ob id se facere sumptum, sed eos pro se unumquenque, cum sit singularum arcium magistratus. «Tot enim», inquit, «habeo oppida castellaque». (9) Admiratus rex tum tantam pueri potentiam, tum suas, ut regis, tenues opes: «Tu vero», inquit, «feliciter, honeste atque ipso rege regalius ceterique tui ordinis, quibus sua iura constant, quorum nemo non ex suis oppidis plus multo percipit quam rex proportione ex suis, ut haud dubie vectigalia nostra ad nihilum redacta sint, idque tum negligentia regum, tum fraude ac perfidia subditorum. (10) Olim comes Barcelone percipiebat ex Catalonia librarum quadringena milia, nunc piget ac pudet quantum percipimus dicere; pene precario regnamus. Nec mihi in dubio est, nostram auctoritatem apud alios reges non satis amplam haberi et quodammodo contemni, cum auxilia bellorum aliarumque rerum magnarum a populis nostris corrogare habeamus, eque eorum arbitrio pendeamus. (11) Certe cum paternum regnum et hoc invicem considero, illic regnum videtur, hic procuratio esse; et postea aiunt preter ceteras gentes Catalani se fideles esse in regem. Equidem nolim quicquam detractum de laude meorum populorum, sed utinam verius quam gloriosius dicerent. (12) Nam si recte estimemus, sibi fideliores esse quam regi reperientur; non dico quia non est causa cur rebellent – ut fit apud illos qui onera ab regibus imposita ferre nequeunt, veluti decem tribus Israel, que a Salomone desciverunt, et alii multi, et hodie in Italia precipue – sed quia regem suum patrimonio exuunt: quod nulli alii populi faciunt, ut in hoc sint, pace Catalanorum dictum sit, fideliores appellandi. (13) Atque siqui rebellant, id eo rebellant, ut ius suum retineant. Hi vero iccirco a rebellando abstinent, ut ius regium preripiant. At enim aiunt se ab regibus illa coemisse. Taceo quantum fraude interceptum est. Quis ignorat nunquam reges ea vendituros fuisse, nisi pecunia ad necessitates indiguissent, nec aliter a populis auxilia impetrare potuissent? En fides in principem admiranda: non habent aurum, quo illius necessitates sublevent, habent quo dignitatem exhauriant. Et ego de bonitate atque humanitate populorum loquor, qui non vetiti sed sponte auctoritatem regiam nec imminuerent, nec paterentur imminui. (14) Nunc etiam vetantur lege in quam iuraverunt, qua sancitum est, nequid regi liceat de patrimonio alienare et, siquis ab eo quippiam vel emerit vel pignori acceperit, eum continuo proditionis crimen incurrere vocarique apud Aragonenses traditorem, apud Catalanos baram. (15) Verum nisi propositum animi mei precipiat mors, regni decus profligatum pessundatumque instaurabo atque restituam; nec desinam, dum ostendam, absit invidia dicto, non minorem regio nomini per me, quam mihi per regium nomen obvenisse dignitatem. Quid enim attinet externa comparare, si interna non reparas, et alios redigere in servitutem, si domum tuam non asseras in libertatem? (16) Ego pro ampliando filii fratris regno bella gessi, pro asserendo meo ipsius segnior ero? Sed nondum rescindendi ulceris tempus est, ut nuper Cesarauguste cognoscere licuit, cum in vectigali advecticii vini tam acres, ut aiunt, publice libertatis exhibuere se defensores. (17) Experiar apertius ubi sit eorum tam celebrata in regem fides, ubi bonitas, ubi iustitia. Est quidem optandum, ut quod postulamus non graventur. Sin minus, et asperis et mollibus medicamentis utemur. Certumque est mihi, si ius meum neque extorquere neque impetrare potero, paterni regni pecunia redimere, ut non imbecilior sim ego regni propugnator, quam ceteri oppugnatores.</p>
</div2>
<div2 type="capitolo">
<head>III</head>
<p>(1) Hec inter domesticos atque intimos locutus, ubi in alios sermones divertisset, iubet Federicum, ut vexillum illud quod tulerat afferri mandet. Nam cupere alterum simile fieri sibi, quia exquisito quodam modo elaboratum esset. Ille protinus lete atque hilariter afferri imperat, nihil vitii subesse suspicans. (2) Allatum rex contemplans, laudare artificium, laudare materiam, dicere non aliud sibi velle. Denique accersito vexilliario qui simile conficeret, impetrat a puero facili ac volente accommodari ad exemplar imitandum. Opifex ut erat iussus, eo exemplo vexillum fecit, sed transversa fascia coloris veneti, que indicaret, consueto apud magnas familias more, illegitimos natales. Id rex ad se postea perlatum, tradi Federico precepit et quidem cum elogio, quia illud Ferdinando hoc dignum Federico esset.</p>
<p>(3) Sed edoctus puer a suis fasciam illam ignominie esse argumentum, nunquam postea nisi album gessit et breve vexillum, haud clam testatus egro se ferre animo regis castigationem, et contumaciam adversus summum imperium vel presumens vel detegens, quasi vero tolerandum id regi fuerit, quempiam sibi regios honores vendicare et eum presertim, qui videri poterat hoc facto testari ad se regni spectare successionem. Ceca omnino res est ambitio et preposteris utitur plerunque consiliis. Nostram dignitatem anxie tuemur retinereque ad unguem, ut dicitur, volumus. Alios, ne dicam tanto superiores, suam retinere non patimur atque dedignamur. (4) Ego Ferdinandum, sicubi unquam, in hoc certe loco regem egisse confirmo, magistris pueri, qui perverse docerent, magis quam puero reprehensis. Qui si sapissent, non ulteriori contumacia iram regis irritassent, nec animum tenerum atque obnoxium vanis opinionibus imbuissent. Ergo, qui ex nimio fastu populi studia plaususque captaverat, ab ipso censore plausibus studiisque spoliatus est, nemoque non precipue prudentum ac bonorum censuram probavit atque laudavit.</p>
<p>(5) Paucis diebus dum hec gesta sunt, alia censura rex usus est adversus comitem Urgellensem, quam nonnulli asperiorem aliquanto fuisse volunt. Sed ut ita sit, profecto tantula res non impulisset animum ad rebellionem, nisi egrotum atque corruptum. (6) Habebat hic odio capitali Ioannem Raimundum comitem Cardone, occulte quidem, quia cum iureiurando se devovisset, neminem alium se habiturum pro rege quam comitem Urgellensem, tamen iusiurandum rescidisset; propalam autem cum alia multa, tum quia castella nonnulla occupasset, que comitis Urgellensis essent. (7) Ea de re fecialem, quem araldum vocant, Barcelonam mittit, indutum veste pictas conscriptasque habente proditiones inimici, qui universam urbem perequitans passim, ut quosque honostissimos haberet obvios percontaretur, nunquid Ioannem Raimundum Cardone comitem nossent. Respondentibusque se nosse, oraret primum inspicerent perlegerentque que ipse ferret, deinde renuntiarent homini, se vocari verbis Iacobi comitis Urgelli ad singulare certamen, rege cum ceteris principibus certamini presessuris, et alia huiusmodi ludibria. (8) Que cum fecialis exequeretur, fremere multi, alii gaudere, alii dolere, prout quisque animo affectus erat, tota denique civitas mota rei novitate, omnis sexus, etatis, conditionis, nihil aliud loqui ac querere et regis expectare iudicium. (9) Ille ubi rem rescivit, iubet araldum comprehendi denudarique, et quacunque transisset pictus inscriptusque eadem urbis parte virgis cedi, ipsum corpus pro veste pingentibus atque scribentibus: talemque remitti ad herum, sive rei indignitate motus, quia se presente tantum licentie temeritati daretur pessimo in posterum exemplo; sive quia iniuriam comitis Cardone mallet ultam pena levissimi hominis, quam bellum inter duos proceres excitari; sive nollet, si forte ad certamen venirent, presidere, cum eo quia hunc proditionis idest iurisiurandi non servati arguere videri poterat adhuc residere regios spiritus in pectore arguentis. (10) Id ego, et si rei militaris periti quidam negent fuisse fas regi facere, quia iure gentium sancti sunt feciales, tamen iure riteque fecisse existimo. Non fecialium numero hi homines habendi sunt, qui pudore neglecto et alieno et suo, non certamen indicunt, sed ignominia afficiunt, propter quam iure certamina committuntur. Verecunda debet actio esse iure provocantis, vel ob hoc ne iniuria provocare videatur.</p>
</div2>
<div2 type="capitolo">
<head>IV</head>
<p>(1) Hanc contumeliam sui nuntii plus quam egro animo tulisse dicitur Iacobus, non estimans quanto egrius ferenda fuit ea, quam ipse faciebat. Sed in affecto corpore atque languido, exigua offensa magno momento est ad letiferum languorem. Quanquam haud scio an hunc colorem apud homines quesierit ad rebellandum. Enim vero faciebat ei animos Henricus regis Anglie filius, vir iam tum bello singularis, qui nuper in Galliam intestino bello laborantem transierat, auxilio futurus partibus comitis Aureliani. (2) Itaque seu iam antea cum illo composuerat, seu nunc primum composuit, Ilerdam – duodecim milibus passuum a Ballegerio distantem – improviso adventu constituit noctu occupare, corruptis e plebe quibusdam qui portam adulterinis clavibus aperirent. (3) Fert autem ea porta ad Balegerium ab eoque, ut mos in plerisque urbibus est, nomen accepit. Dabat etiam proditioni oportunitatem, quia ea pars urbis edificiis sane infrequens est. Neque vero magna in potienda re dimicatio proponebatur, cum plurimas clientelas, multos ex nobilitate beneficiarios, non paucos e plebe oberatos haberet. (4) Itaque constituta nocte, cum duobus milibus peditum ex dimidio leviter armatorum advenit, certos ortos – ut sunt ibi fere parietibus orti circundati –adulterinisquoque clavibus apertos intrat, illinc missis qui proditores in muris stantes adventus sui certiores faciant. Porta reseratur ac longo ordine succeditur, et iam quadringentorum numerum, qui ingressi fuerunt, expleverant. Cum interim res incredibilis mirandeque novitatis contigit, et que numen adversum intercessisse testetur. Qualia quotiens olim contingebant, Deum ipsum e celo delapsum esse poete fingebant. (5) Tubicen quidam, qui haud procul ab ea porta habitabat, loco parum celebri quo licentius caneret, forte ea ipsa hora surrexerat, eius rei gratia qua solent qui sepius bibunt, quod genus est in primis tubicinum. Utque sunt leves atque improbi, per noctem inflare tubam cepit, ita ut erat nudus, nam messis iam instabat, et socium qui in arce excubabat provocare. Ille nihil moratus, ne probior sodale foret, provocanti respondet, dumque ad huius cantum provocator subinde requiescit, sentit e vicino tumultuari ac discursare armatos. (6) Enim vero extimuerant qui erant introgressi, ne res deprehensa esset, et inconsulte atque cum strepitu ad portam se recipiebant, volentes propius a suis quam ab oppidanis abesse. Nox et sceleris conscientia, et timor si agnoscerentur, et fortuna ut videbatur adversa debilitabat animos. (7) Re nova perturbatus, tubicen in locum unde commodius prospici poterat porta convolat cernitque armatos, non tantum audit, et luna pernox erat. Animadvertens itaque urbem suam, nisi iam iam succurratur, ab hoste captum iri ac fortasse direptum, non ad ensem, lanceam clipeumque, sed ad utiliora, ut in illo casu, arma, tubam recurrit, atque eum sonum quo populus exercitus ve ad arma conclamatur, inflavit, eo quidem audacius quia sciret socium eumque ex magis celebri loco civitatem excitaturum prout factum est. (8) Ad horum amborum terribilem sonitum cives, cum plurimi iam ex priore sono experrecti essent, ad arma conclamant, punctoque temporis in vias procurrunt. Dalmausquoque Murus, citato agmine scholasticorum, cum multis luminibus de vertice urbis in forum venit civibusque se iungit, et facto cunti globo ad portam feruntur, sonum clangentis sine intermissione tube sequentes. (9) Nemo fere Ilerdensium est, ac pene in omni Catalonia, quin propter intestinas etiam privatorum discordias arma domi habeat, saltem gladium, lanceam, pugionem, clipeum; nec domi modo, sed ad latus fere atque in manu, siquidem in consilia de communi re consulturi et in templa oraturi arma portare vitio non datur. (10) Horum impetum non ausi sustinere, qui introierant, repelluntur, cum interim comes, audito tumultu, rapto cetero agmine advolat, et quia dolus improspere cesserat, vi conatur irrumpere, cumque aliquandiu temptasset, frustra fuit. Tandem oratione blanda amicam civitatem appellans, ac merita commemorans et plura pollicens, responsum accepit, se nihil nisi ut ab Ilerdensibus capi possit, loquendo manendoque proficere. (11) Sic ille veritus abiit, atque pre impotenti ira messes Ilerdensium ferro ignique corrupit. Ex quo acerbissimum in se civitatis illius odium concitavit credique meruit idem in urbe, si potitus esset, fuisse facturus. De proditoribus autem convictis confessisque supplicium sumptum est. (12) Proditione infeliciter temptata, comes eo frequentiores nuntios missitare ad principes confederatos, ut quam primum auxilia mittantur; occupandum esse, antequam rex comparet exercitum. Et iam hec res animos omnium non modo Catalanorum, verum etiam finitimorum erexerat. Erant enim et ipsi finitimi sua sponte cupidi rerum novarum, et ingentibus promissis a comite pellecti. Et confitendum certe est, plurimum in hac re egisse fortunam, que et comitis imprudentiam et regis virtutem redderet insigniorem. (13) Per idem enim tempus defuncto Anglie rege, filius ad capessendum regnum in patriam navigavit: relictis quibusdam prefectis, qui magis promitterent magnum quam mediocre in presentia auxilium ferrent. Ea de re finitimorum principum ardor atque audacia refrixit, presertim cum tantam e diverso diligentiam regis, tantum consilium, tantas vires animadverterent.</p>
</div2>
<div2 type="capitolo">
<head>V</head>
<p>(1) Iam primum rex, comperta defectione comitis, bellum ceteris rebus prevertendum sibi existimavit, sed non ita ut concilium tanta cura coactum dissolveret, aut suspensum teneret. Verum cum et belli administratio et pacis consultatio presentiam suam desiderarent, maluit bellum sibi desumere, ubi non cum suis sed cum hoste res est consultationi, ubi minus periculi versabatur, vicarium preficere Alfonsum filium. (2) Huic adolescentulo ad tantam rem magis deerat auctoritas dignitatis quam animi prudentia. Ideoque Ioanne Ferrandis et Guillelmo Moncada ad concilium referentibus, universi Alfonsum, quibus solemnibus par erat, pro primigenio acceperunt, id quod nunquam Catalani alteri regis filio dumtaxat universi et publico consilio prestiterant.</p>
<p>(3) Rex interea dum maiores copias parat, Franciscum Herillum cum mediocri manu ad cohercendos Comitis conatus preire iubet, simulque ad extrema regni, qua transituros hostes suspicatur, expeditos milites dimittit, finitimos principes monet ac territat, ne quibus peregrinis copiis in regnum suum prebeant transitum. Tanta autem fuit diligentia in mittendis nuntiis, quo cunta explorata, provisa, cauta forent, ut eodem die responsa acciperet ab iis, qui longius sexaginta milibus passuum abessent, non ignarus antiquius esse atque prestantius arcere bella quam gerere. (4) Postquam de transitu hostium intercludendo retinendisque in officio finitimis curam egit, post mediam estatem, iam ceteris oppidis, que comitis erant, vel in fidem acceptis, vel in deditionem redactis, Balegerium – ibi se hostis tenebat – castra movit, oppidum situ et opere et arce tutissimum, preter oppidanos defensum mille et quingentis peditibus trecentisque equitibus. Qui quotidie nunc hac, nunc illa porta egressi, cum obsidentibus vel castrametantibus vel castrametatis certamina conserebant.</p>
<p>(5) Erant regis copie ex Castellanis Catalanisque promiscue ad octo milia peditum, quatuor equitum. Sed acrius certamen erat machinarum precipueque bombardarum, que utrinque prorumpebant, plurium tamen e castris ac maiorum, quarum nonnulle erant et vastitate et violentia mirabiles. Atque quo crepitus horribilior et ictus perniciosior foret, omnes eodem non momento, sed pene puncto temporis laxabantur. Ad quarum impulsum pulvereus ex discussis parietibus fumus diu in aere visebatur.</p>
<p>(6) Sunt qui uxorem comitis per nuntium orasse regem affirment, pregnanti parceret, nam fetum ex matris pavore ad sonum percussorum parietum atque tectorum in utero subverti, cum amborum vite periculo; regemque respondisse, eligeret quam vellet arcis partem, in ea tuto mansuram, prohibitis illuc tendere ictus, qui machinas temperarent, sed ea lege, ne cum viro communiter uteretur; nec illam voluisse accipere huiusmodi conditionem, velut impiam ac turpem sibi omnique periculo acerbiorem. Non enim in periculis modo, sed in mortequoque viri nolle ab eo separari, nec quicquam sibi iocundum nisi cum illo commune, cuius incolumitatem cuperet sua calamitate depacisci. (7) Sunt qui dicant, eos qui in muris erant quotidie probra iecisse in Ferdinandum, nec eum, sed Iacobum regem appellasse. Sunt qui velint per quosdam induciarum dies in regem transeuntem e muris multa simul missilia coniecta duobusque confossum telis cui insidebat equum concidisse, rege supra collapso, illosque quasi victores exclamasse extinctum Ferdinandum regemque Iacobum regnaturum, nec ullis preterea verborum abstinuisse contumeliis. (8) Ob quod tantum periculum tantamque iniuriam simulque ob violatam fidem iurasse regem, Iacobum non impune esse laturum; statimque cuntas intendi machinas iussisse, ut ne nocturne quidem quieti parceretur, licet purgante comite per uxorem, quippe hec ad regem commeare et tractare inter utrosque ceperat.</p>
<p>(9) Nam postquam comes ex multis qui ab Anglicis prefectis mittebantur internuntiis unum aut alterum egre pervenisse ad se cognovit, eosque fortius quam tutius hortantes, non putavit extremum sibi tempus – et si pene extremum erat – expectandum, ne nullus relinqueretur apud hostem venie locus; cum presertim in dies singulos, per causam dimicandi, sui milites ad regem transirent, tum eodem metu commoti quo comes ipse, tum quia stipendia, quod primum apud militum animos est, sponsionibus ac precibus magis quam rebus solverentur. (10) Multum etiam spei in uxore, quia matertera regis esset, ponebat, multum in proceribus, et inter primos in duce Gandie, qui in castris aderat, apud regem summe et auctoritatis et gratie, qui pro amico et propinquo et nobilissimo viro officiose laborabat ac mutua mandata perferebat. (11) Sed rex intelligebat illum frustratum omni spe ad deditionem descendere, et aliquantum in alienis precibus nihil in sua causa confidere, quia urbem nocturnis insidiis occupare voluisset, quia finitimos principes ad arma solicitasset, quia externos reges, quantum ipso esset, in Cataloniam adduxisset, quia denique se regem facere, eiecto Ferdinando, constituisset, preter ea que ex Balegerio vel factis, vel dictis iniuriose fecisset. Nec immerito iram regis summopere verebatur, maioremque esse culpam quam que facilem veniam aut levem penam mereretur. (12) Impetratum tamen est, ut nihil in vita membrorumque iacture pateretur, cetera et ipsum conspectum et ipsam diem impetraturam amici asseverabant. Sunt qui addant, regem promisisse matertere proceribusque orantibus, nec diutinam captivitatem fore, nec extra regnum. Id magis vulgatum est quam constat, et ab rege magis non denegatum poscentibus quam promissum.</p>
<p>(13) Progreditur igitur Iacobus e natali oppido suaque domo, sed iam non sua, qui suus iam ipsius non esset, equo sedens super omnes qui eum comitabantur eminens, mesto magis quam demisso vultu, coma ac barba flava, gladio, qualis heroum mos fuit, pendenti ex humero, oculis omnium in eum intentis ac fortunam miserantibus. Cui iam portam egredienti, obviam fit miles quidam, nondum obducta ingentis cicatrice vulneris, quod pro illo pugnans in capite acceperat: et ut erat ipso corporis habitu miserabilis, opem orat, ne militem suum, plage morbo, fami, nuditati, tanquam immanibus feris conficiendum, relinquat. (14) Huic comes: «Tu quidem recte, sed ego te miserabilior, qui non modo nihil quod dem, sed ne me quidem metipsum habeo. Quid loquor? agedum miles, habeo quod dem». Gerebat loricam hamis contextam, non consertam, non parve pecunie. Eam protinus sibi detractam militi dedit, cuntis qui aderant talem fortunam in tanta virtute prope deflentibus. (15) Ubi ad conspectum regis venit in augusta sedentis sella, extra iactum lapidis ex equo descendit genuque posuit, paulumque progressus, iterum adoravit; tertio non procul ab rege cum adorasset, nec rex assurgeret nullumque dum signum clementie in vultu ostenderet, erumpebant omnibus lacrime gemitusque ac singultus, cogitantibus qua e spe et in quam recidisset; cui genua summittenti ad pedes sedentis in regia sella paulo ante competitoris in tanto procerum amicorum cetu, ne salutationem quidem aut clementem vultum impetrare fas esset: cum presertim regis Petri filia eademque matertera ad pedes sororis filii advoluta muliebribus precibus veniam marito precaretur.</p>
<p>(16) Rex commotos assistentium ac flentes vultus intuens: «Prospexisset sibi», inquit, «mature et non ad ultimum obstinationis pervenisset; nunc postquam venenum in nos omne consumpsit, ad clementiam venit, voluntas tamen eadem perstat que fuit. Cui detur iterum grassandi materia, iam denuo de nostra pernicie cogitabit. Necessitas hoc ab eo officium expressit. (17) Voluntati igitur, que nulla, neque erga nos, neque ad bonum et equum est, nihil debemus; necessitati, que promisimus, abunde prestabimus. Ulterioribus autem beneficiis nos ita subito in eum uti, mores sui dissuadent, ne nobis iterum officiat bene fecisse et anguem gelu enectum nostro lare focillasse. Meis tamen moribus, quam istius potius utar, et mihi quam ipsi ero similior. Tu vero, Alvare, ducito tecum hunc in aliquod pro sua dignitate tentorium».</p>
<p>(18) Hic finis conatuum Iacobi Aragonii fuit, ut minus deformis quam Bernardi Caprere, ita multo miserabilior, quippe ex tanta regni assequendi spe, ex maximis opibus, ex ingenti popularium atque optimatum favore, vulgata iam fama velut regis futuri, in perpetuum carcerem ergastulum ve coniecti; cuius calamitatis hecquoque accessio fuit, ut, quem adire nunquam, etiam si ab eo cum summo honore excipiendus esset, constituerat, regem videre non sustinens, eum victus captivusque et, quod extremum malorum est, omni spe vacuus, adoraverit.</p>
</div2>
<div2 type="capitolo">
<head>VI</head>
<p>(1) Tertio mense quam obsideri Balegerium ceptum est, et oppidum et dominus in deditionem venerunt, finisque bellis atque certaminibus in omnibus, que regi Aragonum parent, regionibus impositus est. (2) Eadem in castra maiorum in Italia rerum allatus est nuntius. Ladislaum regem Neapoli vel febri, vel veneno paucis diebus quam illuc languens applicuerat, demortuum esse. Is simul ac Ferdinandum audierat declaratum regem, legatos miserat, qui gratularentur, preterea de federatione contra Ludovicum communem amborum hostem agerent. (3) Ferdinandus ubi gratias egit, quia legatos ad gratulandum ille misisset, «Quod ad federationem attinet, amiciciam,» inquit, «Ladislai caram quidem sibi esse et expetendam, federationem vero adversus Ludovicum inire non esse sue equitatis. Filium illius competitorem suum fuisse, hostem eum nunquam, nunc sublata emulatione, agnoscere se utrunque et amicum et propinquum. Quorum pater consobrine vir esset, filius ex consobrina eadem natus, promptioremque se esse ad amiciciam inter ambos reges conciliandam, quam ad inimiciciam fovendam. (4) Suadere utrisque ne totiens in fortunarum viteque veniant aleam, ne urbes suas absumi evertique velint potius quam aliquantulum de suo iure decedere. Nihil pace iocundius, nihil bello esse tristius. Quod autem ad se ac regnum suum pertineat, magis e commodo suo fore utrunque regem aut habere aut facere sibi amicum, neutri favendo, hoc ipso ut neuter offendatur, quam alteri favendo alterum inimicum».</p>
<p>(5) De Ladislai virtutibus vitiisque dicerem, nisi res longius a proposito nos retraheret. (6) Huic successit Ioanna, fato quodam intra breve spatium tot regnis ad feminas recidentibus, quemadmodum paulo post contigit de regno Navarre, quod postea Ioannes Ferdinandi secundus ab Alfonso filius matrimonii iure sortitus est, cum Neapolitanum speravisset; nam de coniugio cum Ioanna regina convenerat. Ad quam cum se conferret maritus, in ipso itinere uxorem nupsisse accepit Iacobo comiti Marcie, viro in primis strenuo et qui sub Ferdinando in utraque expeditione adversus Granatenses militaverat. (7) Huius facti culpam nescio an ipsi ascribam an suasoribus, qui in Gallicanam quam in Hispanam gentem propensiores, Gallicum virum preligere coegerunt, infausto atque infelici eventu, tum ipsis coniugibus, tum rei publice Neapolitanorum. Hunc semper exitum habent, que ab infandis illicitisque inceperunt. Verum id me maxime angit atque afficit, quia iram divinam aut non intelligunt homines aut post interiectum aliquod tempus obliviscuntur. Uti nunc regine sui cives suaserunt moxque dissuaserunt ut Ioannem regis filium virum acciperet, sic iterum Alfonsum ut adoptaret filium, deinde abdicaret. (8) Magna tamen criminis portio penes ipsamquoque fuit, nullorum minus amantem quam maritorum ac filiorum, in alterum fratrum fallacem uxorem, in alterum pessimam matrem. De qua cum multa in sequentibus libris dicenda sint, hec pauca attigisse sit satis ad signandam temporum memoriam. Nunc eodem unde discessimus revertamur.</p>
</div2>
<div2 type="capitolo">
<head>VII</head>
<p>(1) Confecto bello, rex ex Balegerio digressus, specie prope triumphantis in Aragoniam Cesaraugustamque versus iter intendit, diadema accepturus, maior etiam ac venerabilior quam abierat. Nam prius populi sui strenuitatem eius tantum audierant, nunc etiam presentes cognoverant. Exoratus ab Ilerdensibus, qui maxime victoria ea exultabant, ut illac transiret, non transivit solum, sed etiam apud eos mansit complusculos dies, ubi Alfonsus, peractis iam conventibus, patri occurrit, atque ita Cesaraugustam pervenerunt. (2) Convocati autem ad solemnia coronationis sunt veneruntque ex omni ferme Hispania proceres. Portugallenses soli, preter Granatenses, non affuerunt, quia alieno a Castellanis animo essent: quorum rex alioquin haud dubie, sicut rex Navarre, regalibus festis cerimoniisque affuisset. Constat inter omnes qui illi festo vel prefuerunt, vel interfuerunt, nec vidisse nec audisse celebriores splendidioresque pompas atque cerimonias. Ideoque de ea satius est tacere quam parum dicere, ne aut longiores simus, aut non pro dignitate perstringamus. (3) Augebat autem iocunditatem solemnitatis, quia quinque filii circa patrem visebantur, quorum medius, inspectante omni cetu, patrem – priusquam regali chrismate tingeretur – cinxit ense equeriatus, utpote preditus illa dignitate, quia magister equeriorum sancti Iacobi esset. Nondum enim rex equerius erat, quales alii multi, quorum et rex Petrus avus eius, fuerunt, et talem priusquam regem necesse est esse. Sed aiunt eum qui creatus est rex, posse sibi suapte auctoritate tribuere illam dignitatem. (4) Hec est recepta hominum opinio, hec militarium virorum velut sanctio, quasi quisquam sibi ipsi queat esse auctor ac se ornare dignitate, aut, si habet eam, prerogativa regii culminis opus sit ab alteroquoque accipere, aut sacrosancta maiestas, que ritu sacerdotum ungitur, unde Christi vocantur, necesse habeat post hec titulo equerii decorari, exili, frivolo et ex ignorantia nato. Ausim dicere, quod pace cum aliorum tum precipue regum dictum sit, contumeliam regie maiestati faciunt qui hanc dignitatem, si hoc nomen meretur, suscipiunt, non secus atque si supra diadema sertum ex rosis floribusque suspenderent. (5) Postquam rex ab episcopo Oscensi, quia Cesaraugustana sedes vacabat archiepiscopi partibus fugente, unctus coronatusque est, deducitur ab omni illa celebritate e templo per urbem sub vexillis: primum in domum regiam, deinde in idem templum, in quo noctem illam pervigil armatusque iuxta vexilla accensa ingenti vi cereorum venerabunde religioseque permansit.</p>
<p>(6) Postridie Alfonsum primigenium Gerunde principem creat, que est peculiaris dignitas eius filii, qui patri in regnum est successurus. Hicquoque die quidem cum mirifica pompa per populos suo diademate coronatus obequitavit. Nocte vero iuxta vexilla pervigilium egit. Cetera, que haud admodum magna, nec ita digna memoratu, satius est omitti.</p>
</div2>
<div2 type="capitolo">
<head>VIII</head>
<p>(1) Eodem anno legati a Sigismundo, qui concilio Constantiensi preerat ut Romanorum imperator, venerunt, postulantes vellet certum locum et tempus constituere, in quo possent uterque de republica Christianorum, que ad summum pontificatum pertinent, communicare. Eadem mandata habebant ad Benedictum itemque ad regem Castelle. (2) Rex – animadvertens totum pondus hoc suis humeris incumbere, non modo quia utriusque regni unus ipse gubernaculum teneret, sed etiam quia Benedictum ad unitatem ecclesie solus adhortari posset et prope impellere – legatum ad imperatorem misit, quem habuit honoratissimum, Ioannem Isceri dominum, ex vetusta regum stirpe et in literis humanitatis ex omni Hispania nulli secundum, idque, quod mirabile sit, sine preceptore; ea est vehementis ingenii et immortalis memorie felicitas. (3) Neminem, ne ex iis quidem qui omnem operam atque omne tempus in studiis ponunt, videre mihi contigit in quotidiano sermone abundantiorem, veterum testimoniis preceptisque referendis. Auget etiam admirationem, quia corpus atleticum decorque vultus ab omni eum studio revocare debuisset, nisi ab ineunte adolescentia, non excellere literis puduisset, quem nemo nec genere, nec opibus, nec corporis atque animi dotibus, ex sua gente antecelleret. (4) Huic mandatum est, non modo ut locum tempusque atque alia imperatori nota faceret, sed etiam ut cum eximio comitatu eum deduceret Perpinianum. Hunc namque locum delegerat, ubi certior factus esset, papam regemque illo se contulisse.</p>
<p>(5) Ubi legati imperatoris functi legatione apud Benedictum in Castellam iter intenderant, rex a papa per nuntios petit, quem ad locum diemque libeat in colloquium utrunque convenire. Responso accepto, Moreliam (id nomen est loco) sed anticipato die venit, quasi officii gratia papam excepturus. (6) Enim vero modestioris animi habetur prestolari nos eum, qui par maiorve sit nobis, quam velle ut ille nos prestoletur. Id papa iniquo sane animo tulit, interpretatus se tanquam ad superiorem videri venisse, cum rex ad papam ut inferior venire debuisset, nec excusationem vel officii, vel ignorantie volebat accipere; usque adeo in vicario eius, qui dixit: «Discite a me qui mitis sum et humili corde», professa dominatur ambitio. Multe sunt latebre in pectoribus humanis atque abditi recessus. Id ipsum fortassis optendebat papa, ut aliqua ratione postulatis regis non acquiesceret. Itaque re infecta digressi sunt. (7) Iterum post dies complures, cum papa in oppido, cui nomen est Sancto Mattheo, ageret, illuc eum adiit persuasitque ut Perpinianum una se conferrent, ne causam suam absentia veluti diffidentia damnare videretur. (8) Contendebant autem de papatu, in tria membra lacerato ac tria capita diducto, Benedictus qui Clementi; Gregorius qui Innocentio; Ioannes qui Alexandro successerat. Sed cum prius celebrare nuptias primigenii decrevisset, impetrat ab eodem, ut Valentiam ad sanctificandos coniuges proficiscatur.</p>
</div2>
<div2 type="capitolo">
<head>IX</head>
<p>(1) Extructoque mirifico apparatu atque omnifaria pompa, que cum die coronationis certaret, advenit Sancius episcopus Palentinus ducens sponsam, pronubus et velut parens puelle, cum Henrico infante, qui pro rege Castelle Perpinianum pergebat, cumque omni nobilitate Castellana. Eam benedicens et suo et matris, a qua vices acceperat, nomine, sponso tradidit. Quos ambos dehinc summus pontifex, ut moris est sacerdotum, in templo multis cum cerimoniis sanctificavit atque deduxit. Exornavit autem letitiam nuptialem, tum anni tempus – sub extremum enim veris erat – tum nativa soli celioue temperies, pene ad nuptias contrahendas nata; siquidem liquet nusquam in omni Hispania urbis situm esse clementiorem. (2) Quod indicant cum alia multa tum vero orti non tantum cytris consiti, sed etiam cytreis parietibus vivente materia conclusi: ut dubites orti ne sint an edes. Nam cum nihil aliud insit quam arbores frugifere atque felices, manu posite, institute, digeste, quid nisi orti dicendi sunt? Rursus cum audis extrinsecus esse parietes, intus autem aulam, conclavia, curiam, item sacella, altaria, sedilia canonicorum, thronum episcopi et cetera huiusmodi, non aliud quam edes esse succurrit. (3) Sunt enim parietes ex truncis cytrorum confecti et tamen frondibus vestiti, ut perspici introrsum nequeat, ne dum intrari; ita cum rami adolescunt, intorquentur atque inflectuntur, ita insiti atque inserti, consitique atque conserti coalescunt, ut omnes rime expleantur, ut nihil vacui relinquatur, ut pariter firmitatis ex truncis et decoris ex frondibus ratio constet. (4) Eodem pacto introrsum que enumeravi composita sunt, clericis per se laicisque deservientia. Pavimentum laterculo quadrato vitreatoque ac picto constratum est, ut non alias apud Elysium sedes beatorum in nemoribus lucisque poete sint imaginati; nec alie quodammodo in paradiso terrestri innocentium hominum future fuerint. Hi orti intra muros Valentie sunt, proximi eis amenitate sunt alteri extra pomerium, secundum regiam domum, quam pons fluvium amplectens urbi pene coniungit. (5) Celebratio hec per quindecim circiter dies extracta est.</p>
<p>(6) Post totidem ferme dies (nequa gaudia sine calamitate aliqua traducantur, sicut raro tristia sine aliquo solatio sunt: sic enim nos Deus admonet subinde et nostre fragilitatis et sue clementie) accidit ut rex, sicut sedebat cum domesticis colloquens, subita defectione corporis delaberetur et inter assistentium succurrentes manus aliquandiu intermoreretur, rumorque in universa non solum domo, sed urbequoque vulgaretur, repentina morte suptractum. Medici, ut in extremo casu opitularentur, acciti, dicuntur se occultasse pre metu, neve in preteritum negligentie, neve in presens inscientie penas luerent. (7) Laboraverat quidem rex diu ex renibus, vir alioquin prospera ac vegeta valitudine. Subitum autem morbum pituite volunt incurrisse ex assidua mansione sub divo per noctem, ad hec frequentiore edulio cucumeris cuiusdam, quem vocant malignanum. Accitis tamen indigenis medicis, fomenta adhibita sunt alieque curationes. Atque ita revixit. (8) Postero die post acceptam potionem, cum melius haberet, gratulabantur ei nonnulli, quia hunc in modum vaticinio defunctus esset. Etenim fertur quidam, sive ex prenosticis corporis presagiens, sive oraculo aliquo instinctus (nam astrologie predicere mortes non tribuo) dissipasse famam nondum exacto quadriennio regem vita defuncturum. Rex tamen neque prophetanti plane crediderat, neque nunc magnopere consolantibus acquiescebat, plus sue conscientie de valetudine sui corporis fidei habebat, quam in utranque partem aliorum verbis.</p>
</div2>
<div2 type="capitolo">
<head>X</head>
<p>(1) Ubi aliquantulum convaluisse visus est, herebat in dubio, an appetente atque instante tempore Perpinianum se conferret, an Alfonsum pro se mitteret. Atque ut ipse ambigebat, ita diverse erant suadentium sententie, vel potius voluntates. Pauci nanque in consulendo quod sentiunt, plerique quod cupiunt loquuntur: ut non sine causa regis prudentia prestare ceteris debeat, cui non satis sit dispicere que dicantur, nisi etiam quo animo dicantur. Nam frequenter consilium, quod alioquin optimum videbatur, deprehensa consulentis obliqua voluntate, auctoritatem perdit et velut inane contemnitur. (2) Non attinet affectus causasque omnium qui consulebant ac mysteria proferre; tantum quid suaderent et quibus rationibus adduci se dicerent satis est attigisse. Alii hortabantur ad constitutum locum ire, ne imperatorem, ne summum pontificem, ne concilium senatumque Christianorum, ne gloriam suam contemptui haberet. Alii rursus dehortabantur, nunc rogantes nequid saluti sue anteferret, parceret domui, que ex sua unius vita penderet, nunc admonentes nihil transigi nisi incolumi salute posse, nemini magis quam pro viribus esse prestandum; excusare licere suam cuique incommodam valitudinem, cum presertim id per alios recte administrari possit. (3) Rex verecundia tactus, ne in tanto theatro ubi papa et imperator digladiaturi essent, incusaretur, quia filium adolescentem quam se interesse maluisset, honestatem saluti preposuit, si salus honeste negligi potest.</p>
<p>(4) Facto igitur profectionis sue papa certiore per complures antea dies, ne rursus quod in Morelia contigit usu veniret, cum omni familia mare ascendit. Nam neque regine tam affecta valitudine virum non comitari fas erat, et cum pleraque per Alfonsum in patris vicem administranda essent, inhumanum videbatur uxorem puellulam nuper ductam, domi solam in urbe peregrina relinquere. (5) Profecte autem sunt eodem alie due regine, Hiolanta et Margarita Glores, humane conditionis exemplum. Nulle enim femine infelicius viris orbantur quam regine sine communibus liberis. Iunior grandiori comes iit veluti matri, cum Sigismundo, cui propinqua erat, acture de concilianda amicicia ineundoque federe inter generum et Ferdinandum ad recuperandum illi regnum Neapolitanum.</p>
<p>(6) Rex prope omnem sue ditionis oram quam longa est emensus, pluribus diebus adversa tempestate usus est, et cum altum tenere nollet sed, quo minus iactaretur, terram legeret, eo diutius iactatus est. Transierat autem iam equinoctium autumnale; atque ita vexatus, ut per omne tempus quo fuit Perpiniani decubuerit, nec unquam equo vectus sit egreque advenienti imperatori obviam processerit. Nam papa, ut diximus, anteverterat. Quod si Ferdinandus officiose et ex sua cesarisque dignitate egit, ut certe egit, quia illum prevenit, prudentium relinquo iudicio an idem sit de illa Moreliana antecessione sentiendum.</p>
<p>(7) Quantum autem certaminis fuerit Perpiniani inter multos canes ac vetulam vulpem, et prelongum est relatu et a nostro nonnihil opere alienum. Cuius viri quantus animo vigor, quanta vivacitas fuerit, hinc fides documentumque accipi potest, quia iam ab omnibus fere destitutus, quos sibi affuturos speraverat, die quodam septem horis disputationem extraxit; defatigatisque audiendo omnibus ac plerisque iam abeuntibus, dicere perseveravit citra signum ullum defatigationis, cum maior esset septem et septuaginta annis. Nitebatur autem probare tum verum se papam esse, tum si renuntiandum ob commune commodum foret, in se uno nonnullisque Romanis canonicis, quos ipse nuncupasset, consistere summi pontificis electionem. Nam se unum omnium esse indubitatum cardinalem ab indubitato creatum papa, cum ceteri, qui se eodem nomine appellarent, creati essent tempore schismatis: ut incertum sit, an veri sint cardinales, et ob id, an rite deligere summum pontificem possint. (8) Adversus hanc orationem, multis iam annis commentatam meditatamque, cum res eodem recideret (quid enim intererat an nulla ratione vellet abdicare se papatu, an illa?) hortabatur rex ut concordie ecclesie, ut saluti animarum, ut conscientie consuleret. Commonefaciebat Alfonsus (nam is quam pater ad eum frequentius ventitabat) ut trepidationem animi, ut corporis periculum, ut presentem et apud posteros futuram infamiam devitaret. Minabatur imperator suam universalisque concilii censuram. Obsecrabant amici ac familiares, ut certa commoda, quamvis minora, quam incerta, quantumlibet magna, siqua modo magna supersint, preponeret. (9) Non deesse spem recuperande dignitatis. Quippe in tanta virtute ac literatura, qua non modo prestaret iis qui de papatu secum contenderent, sed prope nemini cederet, certe summum cardinalium et secundum a papa futurum, si alius fieret; post quem defunctum, aliam spem fore, habiturum legationes perpetuas, quibus pene par summo pontifici esset. Afferebatur ab omnibus exemplum Gregorii ac Ioannis, quorum uterque pontificatu se abdicare vel spondebat, vel cogendus esse dicebatur. (10) At ille qui annuum papatum mallet, quam longissimam vitam privatum vivere, quique iam dediscere non posset alium quam papam agere, cetera neglexit pre umbra illius nominis. Itaque infecto negocio ac principibus legationibusque desertis, Colibrium abiit; ibique mare conscendit, ac Paniscolam petiit.</p>
<p>(11) Hoc loco rex insignem atque maiorem multo quam videatur rem fecit, quia illum pro convicto pronuntiari precepit, neminemque ex suis et regis Castelle provinciis ad Petrum Lunam, sed ad concilium Constantiense rerum sacerdotalium gratia pergere. Nam ille se auctorem fuisse cogendi concilii de rege declarando, se deligendorum iudicium principem, se iudicii maturandi ducem, se ut iudices ita sentirent atque auderent effectorem fuisse dicebat. Ne id omnino falso predicabat. Qua spe fretus non existimavit fore ut ab eo rege desereretur, de quo tam meritus esset. (12) Sed is qui neglecta valitudine ad diem venisset ut de iure papatus disquireretur, non potuit animum inducere, post cognitam huius vel iniusticiam vel obstinationem, ut criminis tanti particeps ei esset. Voluitque hominem huiusmodi veluti sectione aut adustione sanare, ne totus interiret.</p>
<p>(13) Duoquoque familiarissimi illius atque eloquentissimi viri, Vincentius Ferrarius et Philippus Malia, alter Perpiniani decretum regis adversus Petrum quondam Benedictum notum populis fecit; alter pro legato Constantiam missus est. Quare ausim affirmare, Ferdinandum regem ad unitatem ecclesie plus quam ceteros principes, etiam quam ipsum Sigismundum contulisse. Ille ut concilium in sua urbe ad finem perduceretur vehementer annixus est. Hic (ut cetera transeam) pontificatum ex urbibus suis exemit, amicissimum ac de se optime meritum virum a sede domoque sua eiecit, et omnem prope Hispaniam concilio et ignoto summo pontifici donavit.</p>
<p>(14) Quarto demum mense ab omnibus Perpiniano discessum est. Qua in urbe omni eo tempore victum gratuitum imperatori legatisque prebitum, et cunta non carius mercatos fuisse homines, quam prius consuerant. Minora sunt, quam ut in tantis rebus memoranda sint.</p>
</div2>
<div2 type="capitolo">
<head>XI</head>
<p>(1) Reversus illinc Ferdinandus rex itinere terrestri ob tedium maris, nondum deseviente hyeme, Barcelonam pervenit, extenuato corporis habitu pre diutino morbo, cuius ortum ignota causa attulit, incrementum navigatio, accessionem cura laborque rerum cum imperatore ac papa componendarum, merorquoque ex discessu tam obstinato amici et necessitate sua, qui primus eum quodammodo ferire gladio regio coactus est. Addita sunt ad extremum ex ira atque indignatione egritudini alimenta et morti calcaria.</p>
<p>(2) Orta est ira atque indignatio ex re quam animo quidem iam pridem providerat, sed asperiorem opinione sua expertus est. Et alioquin egroti hominis, ut corpus, ita animum gravius afficit omnis offensa. (3) Paucis diebus quam Barcelonam venit, cum se nihil sane ex morbo convalescere animadverteret, dixit inter domesticos se in animo habere Castellam petere: primum, ut in celo ac solo natali maturius ad bonam valitudinem rediret; deinde, ut negocia regis pueri recognosceret atque ordinaret; tum ut Granatense bellum necessitate intermissum instauraret, cum propter superiores causas, tum vero ut, eo parto atque in manus Ioannis regis tradito, vicissim ab eodem grandi pecunia adiuvaretur ad luendum regni sui patrimonium.</p>
<p>(4) Sed multo magis esse e sua tum dignitate tum utilitate, si citra alterius opem et mutuo acceptam pecuniam, sola auctoritate a suis populis quod suum esset recuperaret. Itaque aptius tempus esse ad rem temptandam, priusquam in Castellam iret, ne res ipsa diuturnitate obduresceret, neve pecuniam hanc, nisi ea indigeret, cogendam curaret. Que cum cogi commode nisi se presente non posset, necessarium erat eodem iterum se redire, si obstinatos ad restituendum gratis patrimonium regium populos suos intellexisset. Nam quia se absente per alium isti ad hoc ipsum adducerentur, non erat sperandum. (5) Voluit igitur a minimis temptare Barcelonensium animos. Siquidem, ut minimum est si pretium estimes regem vectigal pendere civibus suis, ita maximum si rei indignitatem precipue in emundis obsoniis, cuius vectigalis immunes sunt clerici atque olim nobiles erant; que res adhuc in controversia est. Et contigit forte prima pugna cum lanio. A quo regius dispensator obsonium mercatus in solvendo pretio cum portionem illam vectigalis non connumeraret, primum lis, mox clamor, postremo atrox tumultus exoritur. Res hinc ad regem, illinc ad senatum magistratusque defertur. Omnia utrobique ira, solicitudine, querimoniis, minis implentur.</p>
<p>(6) Rex iubet accersi principem magistratuum senatorum ve, quos consiliarios vocant, numero quinque; quorum princeps est qui sepius ceteris eum magistratum gessit, vocaturque consilii caput. Is erat Ioannes Cevillerius, qui, veluti ad mortem vocatus, cum detrectare non posset, inito consilio inter primores civitatis, iussus est bene sperare, si periret ipse, se parentaturos ei sanguine omnium qui apud regem essent. (7) Neminem, si moriendum sit, honestius unquam aut mortuum aut vindicatum esse; prestaret patrie generosam animi indolem, redderet ceteros suo exemplo ad capessendam virtutem alacriores. Nullum veterum Romanorum preclarius fuisse facinus, hocquoque eterne memorie literisque mandandum. Hec tam et si excitabant animum, tamen magis ad non pereundum confirmabat, quia clausis tabernis videbat magnam partem populi in armis esse, et magistratibus operam suam polliceri. (8) Disposita itaque re familiari conditoque testamento, occlusis hostiis ac fenestris domus, extincto igni, sedentibus in pavimento uxore atque filiabus, prosequentibus aliquantulum collegis ac ceteris veluti damnatum destinatumque inspectantibus ac miserantibus, ad regiam pergit.</p>
<p>(9) Iam magis ac magis tumultus invalescebat, iam vulgus passim fremere audiebatur, et se invicem acuebant, nec exhortatores ex primoribus usquam deerant. Ipsi etiam magistratus palam consiliariorum regis culpam hanc esse dicebant; ideoque si male consultum sit in principem consilii publici, neminem ex iis qui cum rege sunt cedem vitaturum, preter uxorem ac primigenium. Nam he tres persone apud eos sacrosancte habentur, rex, regina atque successor in regno. Quanquam ille Gerunde per eos dies agebat.</p>
</div2>
<div2 type="capitolo">
<head>XII</head>
<p>(1) Ubi pervenit Cevillerius ad ianuam conclavis, ubi ab rege expectabatur, pulsat ianuam, nam ministros in prima aula, ut moris est, reliquerat. Ianitor, semiaperto hostio, quis esset interrogat, an Ioannes Cevillerius. Hic aliquid favoris ex nomine magistratus acquirere volens, «Consiliarius sum», inquit, «civitatis.» «An Cevillerius?» «Civitatis inquam consiliarius.» «Responde an Cevillerius?» «Respondeo quia consiliarius.» «Responde quod rogo, nam alium quam Cevillerium intromittere iussus non sum.» «An me intromittas an excludas, in tua est manu. Ego consiliarius unus, sed pro omnibus sum. Ideoque parvi refert interrogare de nomine.» Hec cum ille ad regem detulisset, «Aperi», inquit, «Cevillerio. Ex pertinacia enim se Cevillerium esse confitetur, et contumaciam, qua mecum usurus est, in istis verbis que dixit hactenus prefert.» (2) Cum ingressus est hic et regem adoravit, «Quo mihi rex», inquit, «istam adorationem tanquam regi, quem cogis veluti subditum pendere vectigal, et quidem subditum tibi tuisque collegis? Nam cui tributum vectigalque penditur, nisi iis qui pendi cogunt? Vos ergo me ad hanc servitutem cogere potestis? vos regem vestrum tributarium vectigalemque facere vultis? vos regiam maiestatem, vestro, si hoc nomen meretur, magistratui, obnoxiam addittamque videri non erubescitis? Quid – ni vos reges, non ego aut superiores rege estis – monstri profecto ac prodigii simile, regem civibus suis pendere vectiglia? (3) Episcopus, abbates, priores, canonici et quicunque sunt ordinis clericalis immunitate hac fruuntur; nobiles pro eadem recuperanda litigant, nam olim fruebantur. Nos reges infra nobiles, infra humillimosquosque clericorum, quatenus ad immunitatem huius vectigalis pertinet, erimus? Non afferam e regno patris mei, non ex aliis huius etatis exempla. Certa Lacedemonii – apud quos bini reges erant et magis perpetui consules quam reges, ita parum in urbe, multum in bello poterant – voluerunt illos huius contumelie exortes esse. (4) Taceo gentilia? Quis unquam Hebreorum regum aliquem vectigal audivit pependisse? et non potius regi vectigalia esse pensitata? Non id nunc postulo ut mihi illa pensitentur, quanquam et possem, sed ut regie dignitatis ratio constet. Neque enim de pecunia res est, de qua si certaretur, pudendum vobis erat tantulum sumptum regi vestro non gratificari, sed de pudore meo, de auctoritate huius sedis, de fama apud exteras nationes. (5) Quibus rebus cum vos tantopere adversemini, quid aliud, nisi cupidos esse significatis nostre turpitudinis, dedecoris, infamie, sine ulla vestra, si saperetis, laude ac dignitate? Et cum decorum vobis pulchrumque ducatis, regem vestrum afficere contumeliis, tamen de vestra in regem fide atque caritate apud vos aliasque nationes gloriamini. Dedecus potius vestrum ac contumaciam perfidiamque confiteamini. Licet et vobis persuasistis, hec indigna mihi toleranda esse. (6) Ego regnum filii fratris propagavi, ego statum clericalem, quantum per unum regem prestari poterat, direxi, schismate ex Hispania exploso. Meum ipsius ius negligam? ac maiestatem regiam ab improbis pessundari patiar? Abstinebo asperioribus verbis, ne vi magis videar vos quam ratione velle cohercere. Nec ignoro id unum quod responsuri sitis, sed istud commodius ubi abs te prolatum fuerit, ut spero, confutabitur. Quare datur tibi potestas pro te respondendi tuisque collegis.»</p>
<p>(7) Tum Cevillerius: «Recte tu quidem rex, quia ais unum esse quod responsurus sum, et id quod sit opinor divinas. Sed hoc ipsum unum magni sane momenti est et quod tute reformidasti attingere. Scis enim te iureiurando adactum, promisisse conservaturum nostra privilegia, nec aliquod eorum rescindere conaturum. Idem superiores reges ut promiserunt, sic exoluerunt. Quos cur nolis imitari rex, sed potius damnare iusiurandumque tuum polluere, ac promissa tua facere irrita, magnopere miramur, et tua pariter ac nostra causa dolemus; tua qui – cum bona venia dictum sit – iniuste facis; nostra, quibus iniuria fit. Ex quo pariter optamus tuam honestatem et nostram utilitatem incolumem esse. (8) Neque indignum duxeris, rex clarissime, te pro nostra in principem nostrum observantia a nobis vel admoneri vel rogari, ut et pudori tuo et quieti tuorum populorum consulas. Sed ego plus quam unum pergo dicere, nec de iure tantum loqui videor, sed etiam – quod absit –consilium dare. Quare id unum quod inceperam dicere, pro nostro iure dictum sit, vectigalia reipublice esse, non tua, eaque conditione nos te regem accepisse, teque iureiurando interposito rata nobis hec fore, recepisse. Ideoque nos sanctius – iterum pace tua dictum sit – certare quam te. Verum quid ad tuam honestatem pertinet, ipse videris.</p>
<p>(9) Id tamen quod meum est ac meorum collegarum, testatum apud te volumus, ut quantum coneris, intelligas, citius nos vitam quam istam libertatem tibi concessuros. Neque enim honestior ac gloriosior nobis obitus contingere potest, quam pro libertate, pro ornamentis, pro amplitudine patrie, nec minus nos defunctos celebrabunt cives nostri quam suos celebrant Athenienses atque Romani. Tam et si, quod maximum est, merces nostra apud Deum veluti martyrum (martyres enim sunt qui veritati ac iusticie assunt) nobis proponitur. Quo magis, ut bonos et Christianos decet, quod facere nolebam, admonere te habeo. Prospicito quo progrediaris, neve innocentie tue civitatis ac tuorum saluti male consulas. Non enim moriemur, si morimur, inulti».</p>
<p>(10) Cum hec rex audisset, converso ad assistentes vultu, «Quanta versatur», inquit, «in pectoribus humanis vesania. Qui sub umbra iusticie non intelligunt patrocinium se avaricie vanitatique prestare, et si pro ea pereant, non temerarie ac furiose perire, sed fortiter. Refers mihi non modo Athenienses Romanosque, sed etiam martyres: quasi tu pro honesto, pro vero, pro religione contendas, qui ne pro patria quidem verba facis, sed pro scelere, perfidia, superbia. Quo de periculo nunc agitur? et propter quod tantas rerum verborumque procellas cietis? Credo templa spoliantur, innoxii homines ad necem suppliciumque rapiuntur, erarium denique, ne dicam graviora, compilatur: pro quo conservando tantum concitari tumultum deformissimum erat. (11) Vectigal carnis similiumque ne rex pendat civibus suis, id vos tantopere commovet? In hoc salus et amplitudo patrie vertitur? Pro hoc tibi mortem oppetere honestissimum ac gloriosissimum est? Hoc te Atheniensibus, hoc Romanis, hoc martyribus similem faciet? O rem inauditam! Regem suum in servitutem civium suorum redigi velle, id vero pulchrum, laudabile et immortali gloria dignum est? An non hec abiectissimorum hominum contumacia est atque ambitio, et Luciferi arrogantia, qui dixit: ‘Ponam sedem meam ad Aquilonem et ero similis Altissimo’ ? Iam posuistis vobis sedem ad aquilonem, iam similes mihi estis et, nisi fallor, etiam maiores. At enim iureiurando adacti sumus ad promittendum. (12) Vos adegistis, an mihi integrum erat nolle iurare ac promittere, cui proponebatur conditio. Si regni possessionem vellem, iurandum pariter ac promittendum? Quid, si non promittam? Rex non ero? Videtis quo nam modo promittere cogitis, ac iurare, immo peierare. Peierare enim est, non ex animi sententia iurare. Cuius tamen rei penes vos culpa est, nulla penes me. Ego enim id me prestiturum promisi (neque aliter licebat) quatenus iustum sit. (13) Nunc regni leges, quas iuravi de conservando patrimonio regis, hoc me prestare prohibent; quas infringere quam istud iusiurandum maius crimen est. Nam de superioribus regibus, quorum culpa aut necessitate in hoc deventum est, nolo dicere. Non enim regum nomina, sed egregia facinora habent auctoritatem. Illi navem hanc ad suum indicium moderati sunt. Ego, qui nunc eius clavum teneo, non exemplum, sed rationem sequar. Iuravi, si recte servandum est, si secus corrigendum. Neque enim iusiurandum est, quod nec ius, nec iurandum est. Sed quid ego adversus hunc disputo, qui non modo rationibus sed minis mecum agere ausus est, et tumultum civitatis et cedem meorum ostendere? Hoc plus est quam vectigalis iura defendere. Secede paulisper in conclave illud interius.»</p>
<p>(14) Ille ubi introiit, ut postea retulit, circumferebat oculos, si quem laqueum, si quem gladium, si quem humorem ubi prefocaretur, si quam fenestram qua precipitaretur, videret. Omnia imaginabatur, omnia timebat, omnem sonum strepitumque horrebat, tanquam nex sibi iam iam inferretur; et verba regis apud se volventem adventus sui penitere inceperat.</p>
</div2>
<div2 type="capitolo">
<head>XIII</head>
<p>(1) Interea rex cum ceteris consultabat. Obsecrabant omnes – precipueque Garaus Cervellio preses Catalonie, Guillelmus Raimundus Moncada, Bernardus Caprera – nequid in consiliarium civitatis male consuleret, neve presentem furorem plebis imperite magis irritaret; daret rei spatium nondum adesse maturitatem: quod nunc negant, id ultro postea delaturos. Motum plebis esse torrenti similem, qui ad breve tempus inflatus, perennibus aquis concitatius fertur, mox estum ac fervorem omnino perditurus. (2) Cogitaret quod ipse perspicere poterat, necdum tantum benivolentie contractum esse inter se et gentem Catalanam, ut onus hoc libentibus animis possent accipere. Eius rei causam esse, quia aliter quam fert eorum consuetudo parum se familiarem prebuerit, ob ingentes fortasse curas atque occupationes tot regnorum. (3) Additumquoque est, non esse temptandum quid facere audeant, qui primigenio dicere ausi sunt, quodam die in dissensione de supplicio sontis cuiusdam, nondum exiccatum esse atramentum quo exarata sunt instrumenta declarationis de successione, et preter leges moresque iam fieri. Ignorabat id rei ipse rex, namque eo in tempore in castris agebat. (4) Qua audita vehementer commotus, iussit evocari Cevillerium, ad certam se mortem evocari opinantem. Atque ei prope exangui et timorem ipso vultus habitu atque incessu declaranti, inquit: «Quid ita mortis metu apud te ipsum non videris esse, qui tibi pulchram ac gloriosam contra regem tuum mortem ducis? Ne timeto, vive, ut collegis tuis atque concivibus respondeas, vectigalia vestra vobis incolumia esse, meque cedente ab hac pugna, penes vos quidem esse victoriam, sed non tamen de me triumphaturos.» (5) His dictis, Cevillerius abiit, veluti qui de mediis hostium telis egre elapsus est; quem timorem magna apud cives gloria compensavit. Et sane si pro patria contendisse dicendus est, eximiam magnanimitatis meruit laudem. Hunc subsecuti sunt Garaus preses et Guillelmus Moncada, vectigalque ex suo pernumeraverunt, ne regem illi, qui sibi solvi utique volebant, solvere coegisse viderentur. (6) Postero die rex, nullis preter domesticos premonitis, ex urbe excessit, lectica vectus. Id cum palam factum est in civitate, partim letabantur quia tanta tempestas sedata esset, partim vicem regie dignitatis dolebant, quia tali a suis civibus contumelia afficeretur, succensebantque superbie atque avaricie magistratuum. Partim, et ii plerique omnes, dolebant vicem suam, qui permagnis questibus ex regis absentia fraudarentur. Enim vero quemadmodum in presenti certamine cives favebant cause civitatis, ita postquam resedit fervor animorum ad repentinum turbati regis discessum, equam fuisse causam eius affirmabant. (7) Mittunt ergo qui orent, ne discedat ab eorum solo, neve hunc in modum declaret infenso se in suam civitatem animo esse. Futuros se in officio, pensaturos obsequiis aliis, si quid offendissent. Hi, cum regem circiter sex milia passuum extra muros nacti essent, brevi responsione remissi sunt. (8) Sunt qui dicant eum respondisse, si rediret, ut petebant, illorum malo rediturum, et si viveret, Barcelonam castigaturum. Sed hoc non perinde compertum est, ut pro vero queat affirmari. Et si dictum est, non nisi inter intimos dictum, aut aliquo potius familiarium vicem regis indignantium dictum est, atque ab aliis exceptum ideoque non ita pro magno habitum.</p>
</div2>
<div2 type="capitolo">
<head>XIV</head>
<p>(1) Ubi ad Aquamlatam venit, quod oppidum Barcelona abest paulo plus itinere diei, gravius egrotare cepit. Quem ad locum occurrit Alfonsus filius, nam Petrus aderat; duo, secundus ac tertius, in Castella cum patruele degebant. (2) Sancius paucis antea diebus, sed pater ignorabat, calculo decesserat, paterno morbo. Hunc Deus ideo premisit, ut mortuum patrem in alio seculo exciperet, iocundus ac gratus post mortem; qui moriens, nullum illi doloris vulnus inflixisset. Magnum itaque patri morienti solatium fuit, nescisse Sancium defunctum; sed maius affuisse Alfonsum. In huius ore, in huius alloquio, in huius pietate, acquiescebat. Huius se presentia existimabat diutius vivere. (3) Huic illud mirabile, quod non ab omnibus eque ac magnum est, ponderatur, testimonium reddidit: ex septem liberis, nulli magis obitum suum doliturum esse quam Alfonso, qui defuncto patre foret regnaturus. Ideoque si non primigenius extitisset Alfonsus, huic quantum in se esset regnum relinqueret. (4) Extracta est valitudo duos circiter menses, eoque omnis nobilitas suorum regnorum atque Castelle non ad id modo oppidum confluxerat, sed ad vicinaquoque. Nam cunti sedulitatem atque officium suum declarare studebant, non tantum regi sed filio.</p>
<p>(5) Ibi testamentum condidit. Legata plurima reliquit, religiosa pleraque: ita ut non suppeterent pecunie, quas relinquebat. Ante se mortuum stipendiorum que domesticis atque officialibus quocunque ex tempore debebantur, pernumerari voluit, et ab illis ipsis certior fieri, an pernumerata essent. (6) Hec atque cetera que ad anime salutem, ad domus incolumitatem, ad regni stabilitatem pertinebant, ubi providit, inter suorum alloquia atque amplexus, ad extremum usque halitum plane loquens, velut in soporem solveretur, animam efflavit, quarto nonas aprilis anni sextidecimi post millesimum quadringentesimumque. (7) Cuius obitu prematuro magnam non solum Hispania illa, verum etiam nomen Christianum iacturam fecit. Nemo enim regum Ferdinando maturius Granatam, ne dicamus Africam, subegisset. Siquidem constituerat, non magis numero quam delectu militum Aragonie atque Castelle, Granatam urbem obsidere, binis e regione positis castris, unis Aragonum, alteris Castellanorum, ut certatim pro gloria vel gentis vel religionis dimicarent. Sed nonnunquam optimi principes culpa populorum ab eterno iudice suptrahuntur. Nam magis subditorum quam sua eum vivere intererat; cuius fere vita, sicut in plerisque videre licet, ex iocundis sane fuit tristibusque permista.</p>
</div2>
<div2 type="capitolo">
<head>XV</head>
<p>(1) Etenim Ferdinandus rege patre ortus fuit, sed illum ante tempus amisit. Ornamenta sortitus est animi corporisque, sed ea apud fratrem minus favorabilia fuerunt. Felix fuit proventu liberorum, sed ob hoc livore proximorum perstrictus. Vidit filium regis generum, sed ne spe laberetur extimuit. Rursus, ut a malis incipientes in bonis desinamus, in administratione regni ac belli a fratre preteritus est, sed amicorum presidio sua virtus non est destituta. (2) Proditus ad Setenilium, sed aliis victoriis cladem compensavit. Ad Anticheram spe sepe frustratus, ad extremum voti compos effectus est. Rursusque regnum hereditarium speravit, sed multis difficultatibus est iactatus. Adeptus est possessionem regni, sed rebelles cum magno status sui periculo compescere necesse habuit. Diadema cum tanto pompe splendore accepit nuptiasque celeberrimas filii vidit, sed subito morbo decubuit. Aspexit Cesarem in domo sua et papam, regiam opem auxiliumque deprecantem, sed contumacia suorum exulceratus est. (3) Ita quicquid ex iusto vite spatio supererat, ut multa leta, sic multa fortassis tristia fuisset expertus. Veluti illud quia ex quinque filiis, quasi dextere digitis, unum iam se perdidisse rescisset. Quod si quemadmodum a sapientibus dictum est, acerbiora sunt adversa quam iocundiora prospera, dicamus preclare cum Ferdinando esse actum, quia viridis adhuc et in media etate excessit e vita; cum presertim hoc secum gaudium tulerit, quod tribus regibus proximis denegatum erat, ut filio regnum per manus traderet; ne dicam tali filio, quali nemo unquam meliore gloriatus est.</p>
<p>(4) Fuit autem Ferdinandus natura sane sublimi, ab omni tamen remota fastu; animo fidenti atque intrepido, sed adversus iusticiam veritatemque demisso ac pusillo. In contumaces nocentesque vehemens, sed erga eos qui allegarent necessitudines, paupertatem, morbum, etatem aliasque misericordie causas, clementissimus. Amator bellice glorie, sed ita ut pacem preoptaret. (5) Liberalis inter primos, sed non nisi religionis ac meriti causa: in admittendis ad intima domus turbis procerum et exercenda familiariter cum plurimis consuetudine non ita facilis, ut reges superiores extiterant. Sed qui nunquam claudi fores voluerit iis qui se indigerent et in cetu aut in itinere faciendo, siquem non facile posse accedere videbat, iuberet homini viam aperiri, et ad loquendum hortaretur, comiterque et audiret et responderet. (6) Ab obscenitate non factorum modo, sed etiam dictorum ita abhorrens, ut pene nimius putaretur. Cibi vinique nullo paratu ad gulam, sed ob dignitatem persone magnifico et splendido. Veneris incredibili temperantia et, ut affirmabant, intra matrimonii sanctitatem. Nam ut incertum est cum alia eum femina post coniugium habuisse usum, ita nulla non nocte cum uxore cubasse compertum est. Neminem domesticorum patiebatur scortum in domum ducere, licet cunta ut resciret flagitia domestica fieri non poterat. Si resciscebat, presenti pena plectebat. (7) Forte die quodam, cum apud eum inter familiares controversia foret atque altercatio, uter prestantior in bello extitisset Hector an Achilles, intervenit Ioannes Ferrandis quesivitque quenam tanta omnium altercatio esset; nemo enim non alterutri parti aderat. Ubi controversiam audivit: «Absit», inquit, «optime rex, ut hoc apud te queri patiaris, et fortissimum omnium ac longe preclarissimum Hectorem cum fedo ac flagitioso Achille comparari.» Qua admonitione adductus, rex edixit, siquis domi sue Achillem nominaret, continuo eum nunquam reversurum exploderent. Caste quidem rex ac religiose, sed Ioannes imperite sane atque indocte, homo quidem gravis probusque ac strenuus, sed idiota.</p>
<p>(8) Apud Homerum nanque, qui hec scripsit, longe abhorrent Achilles ac Patroclus ab omni suspitione flagitii. Quorum alter non modo Hectorem, sed omnes Troianos auxiliaresque principes atque exercitus solus fugavit et, nisi dii obstitissent, contrucidasset, ita ut ne unus quidem fuerit superfuturus. Alter, qui aliquantulo maior natu erat, aut par Hectori fuit, aut fortior, qualis fuit etiam Agamemnon. Nam Aiacem atque Diomedem fortiores Hectore fuisse, qui eundem poetam sumpserunt in manus non ambigunt. Itaque in hoc errore non qui accepit, sed qui dedit consilium reprehendendus est.</p>
<p>(9) Fuit enim Ferdinandus parum excultus litteris, sed ut illo seculo et ut in Hispana nobilitate non indoctus; doctorum tamen mirifice fautor et suorum ad studia hortator. Nulli domesticorum salarium numerari voluit, nisi qui testimonium a sacerdote attulisset eo anno se esse confessum et corpus ac calicem Domini communicasse. In honorem beatissime Virginis ad Anticheram instituit, ut fasciam albam, quam stolam vocant, transversam ad pectus, cum hydriala volentes ferrent, impositam ab institutore certa lege ieiuniorum atque precationum. (10) Execrantium numina punitor acerrimus; aleatores ut pestes exosus. Nihil enim boni viri adesse existimabat aleatoribus et blasfemis. Pro absentibus et quos ipse misisset, quam pro iis qui aderant, diligentior, quippe qui scripta eorum nomina in privato quodam libello habebat, et quotiens quippiam vacaret, quod conferendum esset, ad illud tanquam ad ephimeridem se conferebat. Nec petentibus statim beneficia indulgebat, sed duo hec prius animadvertebat an alteri indulctum esset, et an alius dignior. (11) Nihil intercedente pecunia contulit, nam eius minime avarus, auxitque sua pecunia, quam e Castella advexerat, Aragoniam, Valentiam, Cataloniam. Ideoque egre ferebat, non posse munificentiam consuetam exercere in tanta proventuum exiguitate ex suis regnis: solitus dicere, non agere regem, qui non plusquam posceretur donaret. (12) In patrimonio regali tuendo tenax, quod qui alienarent aiebat inimicos potius sibi parare, quam amicos, quia ex subditis illos quosdam regulos facerent, semper solicitos ac suspicantes eorum iura licentiamque iri deminutum. (13) Statura fuit supra iustam, aspectu gravi ac suavi, colore candido, satis plenis membris ac satis robustis.</p>
<p>(14) Elatus autem est maiori funerum pompa quam quispiam omnis memorie Aragonum rex, inter proceres prope totius Hispanie maiorique et tempore et viarum spatio. Plus enim triginta milibus passum ab Aqualata remotum est templum sancte Marie ad Populetum, ubi reges Aragonie sepeliuntur. Ita Ferdinandus rex non in sepulcra regum Castelle suorum maiorum, sed in regum Aragonie illatus est. Illinc nemo regum, qui ex ea familia fuit, abest, preter Ferdinandum; et hic nemo rex adest, preter hunc eundem, ex aliena familia.</p>
</div2>
<trailer>Finis tertii libri.</trailer>
</div1>
</body>
</text>
</TEI.2>
