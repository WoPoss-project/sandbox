<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Della reppubblica de' Viniziani</title>
      <author>Donato Giannotti</author>
    </titleStmt>
    <extent>329 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000727</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Opere</title>
        <title type="part">Opere politiche</title>
        <author>Giannotti, Donato</author>
        <editor id="ed">Diaz, Furio</editor>
        <publisher>Marzorati</publisher>
        <pubPlace>Milano</pubPlace>
        <date>1974</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="ita">Italiano</language><language id="lat">Latino</language></langUsage>
    <textClass>
      <keywords scheme="CDD">
        <term>320.1 - STATO</term>
      </keywords>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Correzione linguistica</item>
    </change>
    <change>
      <date>2004-07-23T00:00:00.000+02:00</date>
      <respStmt>
        <name>Ilenia Sabelli</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-07-28T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>

<front>
<div1>

<head>PREFAZIONE DI DONATO GIANNOTTI</head>

<opener><salute>A FRANCESCO NASI</salute></opener>

	<p>Quando io meco medesimo, Francesco prestantissimo, rivolgo nella mente l'incostanza degli uomini de' tempi nostri, non prendo maraviglia alcuna, che da quelli i quali sono reputati savii, siano aspramente talvolta ripresi. Perciocché, dove si truova egli alcuno che quello stesso si renda in fatti, che spesse volte con le parole si dimostra? Niuno è che non celebri con ampissime lodi le virtú degli antichi, e non mostri d'essere di quelle studiosissimo imitatore. Ma chi poi riguarda i costumi co' quali egli vive, non ne ritruova in lui sembianza alcuna. Chi è quello che quantunque egli esalti la continenza di Fabrizio, la parsimonia di Marco Curio, il volontario esilio di Scipione, non sia dell'avarizia di Curione, delle delizie di Lucullo e dell'ambizione di Giulio Cesare imitatore? Ciascuno magnificamente loda quelle cose che gli antichi facevano quando erano virtuosi; e con grande studio seguita quelle le quali operavano essendo già divenuti malvagi. Ma tra le molte virtú degli antichi, questa è grandemente da celebrare: che di tutti i costumi ch'a' tempi loro s'osservavano, erano diligenti e curiosi investigatori. Di che non solo essi maggiore prudenza acquistavano, ma davano ancora agli altri, con le fatiche loro, facultà di conoscere con vivi esempi quelle cose che si deono fuggire, e quelle che si deono seguitare. Per la qual cosa, giudicando Aristotele, tanto gran filosofo, questa notizia recare alla vita umana grandissima utilità, compose de' governi di tutte le repubbliche le quali al tempo suo viveano e gli erano note, libri particulari: né penso che i tempi suoi non avesseno qualche cosa la cui intelligenza potesse essere, ed a quelli che allora viveano ed a' posteri, utile e fruttuosa. Ma quelli che vivono in questa nostra età, sí come dalle altre virtú degli antichi sono assai lontani, cosí ancora di questa sono del tutto privati. Perciocché pochissimi si truovano che siano d'intendere i costumi e governi dell'altrui città curiosi, ed a ciascuno basta assai lodare i tempi antichi, e dannare i presenti. Il che si devrebbe pazientemente sopportare, se quelli che tanto celebrano l'antiche virtú sí come essi sono pronti a lodarle, cosí ancora di quelle fusseno ardenti imitatori. La quale sarebbe una laude piú illustre e manifesta: perciocché, lodandosi tra l'altre cose quelle c'hanno attitudine a fare ed a produrre qualche onesta e virtuosa operazione, ciascuno chiaramente vedrebbe gli antichi essere stati virtuosissimi, e meritare grandissime lode, poscia che quelli che vanno i costumi loro imitando, cotali ancora essi divengono. Laonde io giudico che quelli si debbano assai commendare, i quali lodano con l'imitazione le cose degli antichi; ed investigando i costumi de' tempi nostri, non sono di quegli al tutto disprezzatori, ma ne traggono quel frutto e quella utilità che si puote di cose non perfette trarre. Nel numero de' quali, Francesco mio caro, considerate le virtú vostre, mi pare che meritamente debbiate essere voi riposto. Perciocché, oltra l'aver io riconosciute in voi molte di quelle virtú che negli antichi si lodano; le informazioni che de' governi e costumi di Francia, dell'Alemagna e d'Inghilterra (già sono passati due anni), a me ed agli amici vostri portaste, mostrarono che voi siete interamente dell'antica virtú imitatore. Laonde, trovandomi io in Vinegia con Giovanni Borgherini nostro, la liberalità del quale mi ha dato facultà di vedere, oltra quella nobilissima Città, gran parte ancora della Lombardia; mi tornò subito all'animo la diligenza che avevate usata voi in investigare i costumi delle sopradette provincie: la qual cosa produsse nella mente mia uno grandissimo desiderio di vedere se io poteva, ad imitazione vostra, raccogliere il governo della Repubblica de' Viniziani. Della quale volendo io intendere i principii, gli accrescimenti e l'ordinazione, fui constretto leggere tutte le loro istorie; appresso, uomini pratichi in quel vivere, ora d'una cosa ora d'un'altra, domandare; e molte ancora personalmente visitare, le quali altramente con difficultà si sarebbeno intese. Tanto che io, dopo lunga fatica, compresi appieno tutta questa civile amministrazione: della quale finalmente ho composto il presente libro, e al vostro nome ho destinato di consecrarlo; non tanto perché mi rendo certo che allegramente lo riceverete, avendo veduto quanto d'intendere le faccende umane vi dilettate; ma perché ancora (non potendo io per altra via de' beneficii che ho da voi e da Giovanni vostro fratello ricevuti, mostrarmi grato) voglio che questo stia nelle vostre case, degli obblighi che io ho con voi come una perpetua ricordanza: acciò che, qualunque volta voi lo leggerete, vi venga subito all'animo non tanto l'affezione ch'io vi porto; quando che, se la fortuna m'ha tolto il poter ristorare gli amici de' benefici ricevuti, sí non potrà ella mai fare ch'io non sia di quelli sempre ricordevole.</p>
</div1>

<div1>

<head>LIBRO DELLA REPUBBLICA DE' VINIZIANI</head>

<castList>
<head>INTERLOCUTORI</head>
<castItem><role>M. TRIFONE GABRIELLO</role></castItem>
<castItem><role>GIOVANNI BORGHERINI</role></castItem>
</castList>
</div1>

<div1 n="Proemio">
<head>Proemio</head>

	<p>Sogliono tutti quegli i quali, per desiderio di conoscere i costumi degli uomini, vanno l'altrui città e paesi veggendo, diligentemente notare se alcuna cosa truovano la quale, per alcuna sua rara qualità, paia loro di non doversi sanza considerazione trapassare; acciò che non solo essi, per via di cotale notizia, divengano piú accorti ed avveduti, ma perché a quegli ancora i quali le mura della patria non lassano, sia la loro peregrinazione dilettevole e fruttuosa. Quinci avviene che molti pigliano esempio de' pubblici e de' privati edifici; alcuni notano le reliquie degli antichi; alcuni procacciano di sapere se alcuna cosa rara sia da questo o da quel paese prodotta; certi portano descritto se hanno alcuna città trovata, che sia, o per natura o per arte, inespugnabile: ciascuno nota quelle cose delle quali egli naturalmente prende maggiore delettazione, o veramente quelle la cui narrazione pensa dovere essere con maggior piacere ed ammirazione ascoltata. Io, adunque, non mi volendo partire da cosí onorata usanza, ho deliberato di mandare alla memoria delle lettere qualche cosa onde non solamente segua il sopradetto effetto, ma renda ancora vera testimonianza, che io tutti quei luoghi i quali, dopo la mia partita di Firenze, questo anno ho visitati, non ho trascorsi senza trarne parte di quel frutto che debbe prendere chi del tutto in questa vita non dorme. E considerando io quello che scrivere potessi, non ho giudicato che le predette cose dovesseno essere da me raccontate: perciocché la notizia loro da molti altri agevolmente si puote avere; ed i miei amici, a' quali io sommamente cerco di piacere, sono d'intendere molto maggiori cose che queste non sono, desiderosi. Laonde io determinai di narrare alcuni non meno dilettevoli che gravi ed accorti ragionamenti, li quali ebbeno con Giovanni Borgherini nostro due gentiluomini viniziani, messer Trifone Gabriello e messer Girolamo Quirino, ed uno paduano, messer Niccolò Leonico chiamato; uomini tutti di molte e rare virtú adornati, e per fama assai chiari ed illustri: a' quali io presente trovandomi, intesi appieno quello che grandemente sempre aveva desiderato; cioè l'amministrazione della Repubblica viniziana, degnissima certamente d'essere intesa e considerata, né ancora con minore ammirazione ne' tempi nostri, che negli antichi quella de' Lacedemoni e de' Romani riguardata. E perché nel primo ragionamento fu disputato della amministrazione universale della Repubblica; nel secondo particularmente di tutti i magistrati; nel terzo della forma e composizione di essa Repubblica: noi dal primo prenderemo il principio nostro, non solamente perché naturalmente le cose universali sono di piú facile intelligenza, ma perché ancora dal primo ragionamento il secondo, il terzo dall'uno e dall'altro depende. Ed acciò che meglio s'intenda qual fusse l'occasione dalla quale fu mosso messer Trifone, primo ragionatore, a disputare di cosí fatta materia; prenderò uno principio dal proposito nostro alquanto lontano: appresso, con quello ordine che fu tenuto da lui, sarà da me il suo grave e prudente ragionamento narrato.</p>
	<p>Dico, adunque, che essendo io venuto in Padova, chiamato da Giovanni Borgherini nostro, per dare opera in compagnia sua alle buone lettere; poscia che io mi fui alquanti giorni posato, volle Giovanni, come umano e discreto, ch'io vedessi tutte le cose notabili le quali erano nella città: sí come sono i piú onorati edifici pubblici e privati; le mura, le quali nuovamente edificate, circondano tutta la terra e la rendono inespugnabile; similmente molte altre cose: le quali poscia che da me furono vedute e considerate, volle ancora ch'io conoscessi alcuni uomini eccellenti che in Padova si trovavano. Feci, adunque, per sua introduzione, riverenza al reverendo messer Pietro Bembo, la cui fama, per le sue virtú, per tutto risuona. Visitai messer Niccolò Leonico, della filosofia greca e latina grandissimo dottore, sí come manifestano l'opere da lui composte e divolgate. Era in quelli giorni messer Trifone Gabriello in una sua villa, nella quale assai tempo egli è usato di dimorare, lontano da ogni ambizione, libero dall'amministrazione della repubblica, discosto da molte incommodità che seco apporta la vita civile. Godesi egli nella sua villa questa nostra vita felicemente, con tanta tranquillità d'animo, di quanta umana mente può essere capace: né mai è ch'egli non sia in compagnia d'alcuno di quegli antichi e nobili spiriti, cosí toscani come latini; sí com'è Cicerone, Virgilio, Orazio, Dante, il Petrarca, il Boccaccio; co' quali egli continovamente, i loro volumi leggendo, ragiona. E perché la villa nella quale egli dimora, non è molto dalla città lontana, con gran sua commodità viene spesse volte in Padova a fare parte a molti suoi amici della sua dolce conversazione; la quale da ciascuno che di lui ha cognizione, è grandemente desiderata. Perciocché, oltra la gravità de' costumi, egli è ripieno d'umanità e cortesia; le quali cose producono negli animi di ciascuno grandissimo desiderio di lui. Ma perché non è mia intenzione di celebrare le virtú di questo gentiluomo, non tanto perché di mie lodi non hanno bisogno, quanto perché io affretto di venire al suo ragionamento, che sarà della sua virtú piú manifesto segno; dico che, poscia che noi intendemmo che tra due giorni doveva essere in Padova, deliberammo d'aspettare la sua venuta, piú tosto che andarlo a trovare. Passato, adunque, il detto termine, ed inteso com'egli era comparito; prontamente alle case di messer Pietro Bembo (dal quale egli è, quando viene in Padova, graziosamente ricevuto) l'andammo a visitare. Fummo, adunque, da lui lietissimamente accolti; e fatto ch'egli ebbe meco tutte l'accoglienze e l'offerte che s'usano tra quelli che mai non si sono veduti, in una certa camera dall'abitazioni communi alquanto remota, ci condusse. Dove, posti che noi fummo a sedere, incominciarono messer Trifone e Giovanni in questo modo a ragionare.</p>
</div1>
</front>
<body>

<div1 n="Libro della Repubblica de’ Viniziani">

	<sp><speaker>M. TRIFONE</speaker><p> – Grandissima, Giovanni mio, è l'obligazione che io ho con voi, per ciò che sempre, di giorno in giorno, di nuove amicizie per vostra opera piú ricco divengo. La qual cosa è tanto da me apprezzata, che niuno altro dono né voi né altri mi può fare, che da me sia tanto nobile, tanto eccellente reputato.</p>
</sp>

	<sp><speaker>GIOVANNI</speaker><p> – Se l'amicizia nostra, messer Trifone mio caro, sostiene che alcuno di noi sia all'altro obligato, io sono a voi di molti benefici debitore; tra' quali io reputo questo grandissimo, che per vostra umanità mi è conceduto onorare i miei amici che mi vengono in Padova a vedere, con far loro parte de' vostri soavi e fruttuosi ragionamenti. Il che è molto piú da stimare che 'l vedere gli edifici, le strade, i templi e l'altre cose notabili di questa città; le quali non fanno che uno divenga molto piú o meno savio e prudente che prima si fusse. La pratica di quelli che sono virtuosi, è quella che desta gli animi degli uomini, e gli fa non solamente piú accorti e savi, ma gli rende ancora nel seguitare le virtú piú ardenti e vigilanti. Quando io, adunque, sono da qualche caro amico visitato, non gli so far parte di cosa alcuna ond'egli maggior frutto e delettazione possa trarre, che della vostra amicizia; per ciò che in voi mi pare conoscere tutte quelle qualità le quali generano negli altri i sopradetti effetti. Ma poscia che in questa materia sono entrato, io vi voglio dire, se l'ascoltare non vi grava, quello che nel venirvi a trovare nella mente ci cadde.</p>
</sp>

	<sp><speaker>M. TRIFONE</speaker><p> – Dite, Giovanni mio, quello che voi volete; perciocché ogni cosa ch'a voi sodisfa, grandemente mi diletta. Noi ci debbiamo tutto questo giorno insieme godere; e se vogliamo uno mezzo che ci trattenga, non possiamo eleggere meglio che un savio e piacevole ragionamento.</p>
</sp>

	<sp><speaker>GIOVANNI</speaker><p> – Quando noi ci partimmo dalle nostre case per venirvi a trovare, cominciai a narrare a questo nostro amico la qualità de' costumi vostri, e questo modo di vivere ch'avete eletto, il quale non si potrebbe dire quanto mi piaccia. E pensando noi a cui di quegli antichi vi potessimo comparare, ci venne subito all'animo Tito Pomponio Attico, amicissimo di Cicerone, e da lui con ampissime lodi ne' suoi libri celebrato. Perciocché l'uno e l'altro di voi è nato di sangue nobile, ed in una nobilissima patria. Pomponio, oltra l'essere nella sua materna lingua eloquentissimo, era ancora della greca molto perito: voi, ed in questa nella quale siamo nati e nella romana, con grande eloquenza e scrivete e parlate. Nella liberalità siete tanto simili, ch'io non discerno chi di voi sia stato di quella piú amatore. E quantunque voi non possiate essere tanto liberale de' beni della fortuna quanto fu Pomponio, per non essere di quelli sí copioso possessore; nondimeno voi siete d'infinite vostre virtú liberalissimo: la quale vostra liberalità si dee tanto reputare maggiore, quanto le virtú avanzano le ricchezze e tutti gli altri beni della fortuna. Ma quello che mostra in voi grandissima similitudine, è la maniera della vita dall'uno e dall'altro seguitata. Pomponio visse sempre lontano dalle pubbliche faccende; voi ancora dall'amministrazione civile (avvenga che di quella siate peritissimo, cosí com'era egli della sua) in questa quieta e tranquilla vita vi siete ritirato: e sí come egli nella sua quiete sempre porgeva quegli aiuti che poteva, cosí voi non lassate indietro alcuna spezie di officio che per voi si possa fare. Tanto che, nel fare questa comparazione, cominciammo a considerare le qualità de' tempi presenti e degli antichi, per vedere se tra loro appariva quella simiglianza che tra voi e Pomponio Attico chiaramente conosciamo; talché noi potessimo per vero affermare quello che volgarmente si dice: che le medesime qualità de' tempi spesse volte ritornano, con altra testimonianza che de' vestimenti e d'altre cose simiglianti, le quali di continovo sentiamo essere in bocca dell'errante plebe.</p>
</sp>

	<sp><speaker>M. TRIFONE</speaker><p> – Io credo certamente, che questa sentenza, o proverbio che noi vogliamo dire, sia in molte parti, se non in tutto, vera. La qual cosa può discernere qualunque considera le presenti condizioni della nostra affaticata Italia: ne' casi della quale due tempi mi pare che, tra gli altri, siano da riguardare. Uno, nel qual fu il principio della ruina sua e dello imperio romano; e questo fu quando Roma dall'armi Cesariane fu oppressa: l'altro, nel quale fu il colmo del male italiano; e questo fu quando l'Italia dagli Unni, Gotti, Vandali, Longobardi, fu discorsa e saccheggiata. E se bene si considerano gli accidenti che da poco tempo in qua, cosí in oriente come in occidente, sono avvenuti; agevolmente si può vedere che a quelli che oggi vivono in Italia, soprasta uno di quelli due tempi. Ma qual di loro piú si debba avere in orrore, non so io già discernere: perciocché, dal primo si può dire che nascesse il secondo; e dal secondo tutta quella variazione c'ha fatto pigliare al mondo quella faccia che ancora gli veggiamo a' tempi nostri, e lasciare del tutto quella che al tempo de' Romani aveva. Ma io non voglio che noi passiamo questo giorno in raccontare le nostre calamità e miserie. E venendo a quello ch'a me piú appartiene, non appruovo quanto di me avete affermato; e non vorrei che la grandezza della benivolenza vostra verso di me, vi facesse il diritto giudizio trapassare: per ciò ch'io non riconosco in me tal virtú, ch'io pensi di potere essere comparato con tanto uomo, quanto fu Pomponio Attico. Io non voglio già ora disputare se io debbo o non debbo essere comparato con Pomponio; perciocché, dimorando io in tal disputazione, potreste di me sospettare ch'io pensassi di potere essere a Pomponio agguagliato. Voglio bene solamente affermare, che in quello dove voi diceste che noi siamo grandemente simili, io non veggio altra similitudine che dello evento: perciocché, sí come Pomponio non volle amministrare le pubbliche faccende, cosí io dal pubblico governo rimosso mi sono. Ma la cagione che spinse lui, e quella c'ha indotto me a prendere questo modo di vivere, sono diverse, e del tutto contrarie. Perciocché Pomponio, considerando che la repubblica sua era corrottissima, e non conoscendo in sé facultà di poterle la sanità restituire, si ritrasse da lei per non essere costretto con essa a ruinare: perciocché la repubblica quando è corrotta, è simile al mare agitato dalla tempesta, nel quale chi allora si mette, non si può a sua posta ritrarre. Io già non mi sono ritirato dalle cure civili per questa cagione: perciocché la mia Repubblica non è corrotta; anzi (se io non m'inganno) è piú perfetta ch'ella mai in alcun tempo fusse. La forma d'essa non può essere con migliori leggi temperata, con maggior tranquillità e concordia retta; lontana dalle sedizioni intrinseche, e da tutte quelle cose che ruinano le città; e (quello ch'è bello) non manca di valorosi e magnanimi spiriti, dalla cui prudenza e virtú ella è felicemente governata. Tal che io mi rallegro assai d'essere stato prodotto dalla natura principalmente in Italia, regina di tutte l'altre provincie: dopo questo, nella città di Vinegia, nella quale io veggio assai di quelle virtú le quali di quegli antichi Romani e Greci si leggono e lodano. Onde avviene ch'io non ho molta invidia alla repubblica romana, né a quella de' Lacedemoni: e quantunque i Romani possedesseno tanto maggiore imperio quanto è noto a ciascuno, non però giudico la Repubblica nostra meno beata e felice. Perciocché la felicità d'una repubblica non consiste nella grandezza dello imperio, ma sí bene nel vivere con tranquillità e pace universale: nella qual cosa se io dicessi che la nostra Repubblica fusse alla romana superiore, credo certo che niuno mi potrebbe giustamente riprendere. Per quello, adunque, ch'io ho ragionato, troppo bene potete comprendere ch'io non sono stato spinto a questa maniera di vita dalla medesima cagione che Pomponio Attico. Ma quello che m'abbia a vivere in questa guisa persuaso, non è necessario narrarvi. Quando pure voi lo voleste intendere, potrei dire ch'io da natura sono inchinato assai a questa vita libera e sciolta da tutte l'umane faccende: la quale io agevolmente presi, conoscendo in tal cosa non fare ingiuria alla patria; la quale, per essere copiosa d'uomini eccellenti, non aveva dell'opera mia bisogno alcuno. Potrevi sopra ciò per mia difensione molte altre cose dire; ma solo vi basti quanto ho ragionato, avere udito.</p>
</sp>

	<sp><speaker>GIOVANNI</speaker><p> – Piacemi assai tutto quello che avete detto di voi e di Pomponio Attico; dove io ho la vostra natural modestia riconosciuta. Ma io non voglio già ora entrare nelle vostre lodi, massimamente non essendo voi di quelle molto benigno ascoltatore. Il che tutto prudentemente fate; perciocché io estimo che voi giudichiate, là dove l'opere appariscono, non essere le parole necessarie. Ma ditemi; se io ho bene il parlar vostro notato, voi diceste che a' Romani non avevate molta invidia, e quasi agguagliarvi a loro incominciaste: avete voi certo questa opinione, che la Repubblica vostra si possa con la romana comparare?</p>
</sp>

	<sp><speaker>M. TRIFONE</speaker><p> – Certamente sí. Perciocché (come poco fa fu detto) ancora che non sia da comparare lo imperio nostro a quello de' Romani, non di meno e' sono in molte altre cose da noi superati; onde nasce il recompenso e l'equalità. Alcuni de' nostri istoriografi (e, per non vi nascondere cosa alcuna, tra questi è M. Antonio Sabellico: alla presenza d'altri non l'avrei nominato, per non parere di biasimare chi ha con grandissima eloquenza illustrato le cose nostre) hanno voluto Vinegia con Roma comparare; nella qual cosa non hanno usato quella prudenza che la materia ricercava; perciocché hanno solamente agguagliate le guerre nostre a quelle de' Romani, alle quali sanza dubbio le nostre non possono aggiugnere. E non è uomo di sí poca prudenza, che leggendo quella comparazione la quale il Sabellico ha scritta nelle sue Istorie, non la giudichi una manifesta adulazione. Ha bene lassato indietro quelle cose le quali egli poteva addurre arditamente, e, sopra quelle fondatosi, sanza sospetto d'adulazione, l'una repubblica con l'altra comparare.</p>
</sp>

	<sp><speaker>GIOVANNI</speaker><p> – Messer Trifone mio caro, le vostre parole hanno generato in me un desiderio grande d'intendere, come voi facciate questa vostra Repubblica equale alla romana. Il che se io credessi essere vero, ne piglierei grandissimo piacere, considerando che non dovremmo cosí liberamente i nostri tempi dannare, vedendo in quelli una repubblica la quale a quelle antiche, tanto da ciascuno celebrate, non sia inferiore. E però non vi sia grave, poscia che noi abbiamo a passare il giorno con simili ragionamenti, questo ch'avete detto, dimostrarmi.</p>
</sp>

	<sp><speaker>M. TRIFONE</speaker><p> – A me non è grave cosa alcuna ch'a voi piaccia. Ma ditemi; avete voi notizia in che modo sia la Repubblica nostra amministrata, che forma sia la sua, com'ella sia temperata, quali siano le sue leggi?</p>
</sp>

	<sp><speaker>GIOVANNI</speaker><p> – Io lessi già uno libretto del Sabellico, dov'egli tutti i vostri magistrati racconta. Ho domandato poi quando d'una cosa, quando d'un'altra: ma, per quello ch'io abbia letto e domandato, non ho raccolto a punto come fatta sia l'amministrazione di questa vostra Repubblica. E per dire la mia opinione, questo libro di M. Antonio Sabellico non è di molta utilità: perciocché, ancora ch'egli racconti in esso tutti i vostri magistrati, nondimeno egli non dipigne dinanzi agli occhi de' lettori la forma, la composizione, il temperamento di questa Repubblica.</p>
</sp>

	<sp><speaker>M. TRIFONE</speaker><p> – Voi non siete dal vero punto lontano. Perciocché ciascuna repubblica è simile ad uno corpo naturale: anzi, per meglio dire, è uno corpo dalla natura principalmente prodotto; dopo questo, dall'arte limato. Perciocché, quando la natura fece l'uomo, ella intese fare una università, una communione. Essendo, adunque, ciascuna repubblica come un altro corpo naturale, debbe ancora i suoi membri avere. E perché tra loro è sempre certa proporzione e convenienza, sí come tra i membri di ciascuno altro corpo; chi non conosce questa proporzione e convenienza ch'è tra l'uno membro e l'altro, non può come fatto sia quel corpo comprendere. Ora, questo è quello dove manca il Sabellico. Perciocché, avvenga che egli racconti tutti i magistrati, nondimeno egli non dichiara come l'uno sia colligato con l'altro, che dependenza abbia questo da quello; tal che perfettamente la composizione della repubblica raccogliere se ne possa. È, adunque, necessario che intendiate particularmente questo nostro governo, in che modo egli sia temperato: altramente, niuna cosa di quello che cercate, intendere potreste. Ma non so se in questo giorno solo si potrà ogni cosa espedire.</p>
</sp>

	<sp><speaker>GIOVANNI</speaker><p> – E' mi fia abbastanza che mi narriate l'amministrazione della Repubblica vostra; perciocché, quando io intenda bene il governo di quella, chiaramente per me stesso in che elle siano simiglianti ed in che differenti potrò giudicare.</p>
</sp>

	<sp><speaker>M. TRIFONE</speaker><p> – Voi parlate bene. Ragioneremo, adunque, della nostra Repubblica; il quale ragionamento, se voi vi dilettate d'intendere i governi delle città, vi recherà grandissimo piacere. Voi vedrete in questo nostro vivere bellissime leggi, ottime constituzioni, uno prudentissimo temperamento. E quantunque ogni cosa non sia cosí osservata come si dovrebbe, non merita però questa nostra civile amministrazione d'essere molto biasimata. Perciocché questa è cosa che va dietro ogni forma di repubblica; sí come per gli esempi de' Romani e de' Lacedemoni si può comprendere. Basta bene, che tutte le transgressioni le quali nella nostra Città si fanno, non possono essere di tal qualità, che rechino grandissimo danno.</p>
</sp>

	<sp><speaker>GIOVANNI</speaker><p> – Io non avrò picciolo piacere d'intendere queste vostre ordinazioni; le quali io penso che siano bellissime. Perciocché egli è necessario che uno governo durato tanto tempo sanza essere stato mai da alcuna intrinseca alterazione oppressato e vinto, sia con grande ordine e con gran prudenza temperato. E veramente io ho grande obbligazione al caso, dal quale mi furono quelli ragionamenti offerti, che v'hanno dato occasione di narrarmi quello che io ho lungo tempo desiderato. Date, adunque, quando a voi piace, all'ordinata materia principio; perciocché io già tutto mi sono per udirvi apparecchiato.</p>
</sp>

	<sp><speaker>M. TRIFONE</speaker><p> – Io penso che sia bene che noi dimoriamo in questa camera, ancora ch'ella non sia la mia stanza, sí come voi sapete; la quale, per essere volta a tramontana, non sente molto il soverchio calore del sole. Oltra questo, noi siamo in questo luogo assai da' tumulti domestici remoti: i quali quanto mi siano a grado, la vita ch'io ho eletta vi può dimostrare. Il reverendo messer Pietro Bembo, mercé delle sue virtú, è molto visitato ed intrattenuto da tutti i gentiluomini che 'n questa terra si truovano. Se noi fussimo in altro luogo che 'n questo, non potremmo fare di non essere impediti da quelli che lo vengono a visitare. E però, noi soli in questa camera dimoreremo, passando questo giorno negli orditi ragionamenti.</p>
</sp>

	<sp><speaker>GIOVANNI</speaker><p> – Assai mi piace questo vostro consiglio: ed io aspetto con desiderio che cominciate.</p>
</sp>

	<sp><speaker>M. TRIFONE</speaker><p> – Prima che io dia principio, io voglio che voi intendiate alcune cose, le quali saranno come una preparazione di tutto quello che abbiamo a trattare. Dico, adunque, che chi vuole intendere come si governi una repubblica, o egli è cittadino e membro di tal repubblica, o egli è forestiero. S'egli è cittadino e membro di tale repubblica, di cinque cose sopra le quali si consulta, bisogna che sia perito: delle facultà della città; cioè quali siano le sue entrate e spese: della guerra e pace; cioè come la città sia proveduta d'arme, e com'ella si possa provedere: che guerre da quella ne' tempi passati siano state fatte, e quali successi ell'abbiano sortito: quali e quante siano le forze de' vicini; per sapere di che s'abbia a temere, in chi s'abbia a sperare, contra chi si debba fare guerra, e con chi si debba fare confederazione; del modo del difendere e guardare il paese; cioè che armi e quante ricerchi tale difensione (e per intendere questo, è necessario sapere il sito di quello; s'egli è pianura o s'egli è montagna, copioso o povero di fiumi, propinquo o lontano dal mare): di quelle cose che si portano fuori, e di quelle che si recano dentro; per sapere quali siano quelle che mancano, e quelle che abbondano: e finalmente, della introduzione delle leggi; perciocché egli è necessario a chi governa sapere quali leggi siano conformi al regno, quali alla tirannide, quali allo stato degli ottimati, quali alla potenza de' pochi, quali alla amministrazione popolare, quali alla licenza della plebe, e quali a ciascun'altra forma di governo. Ma s'egli sarà fuori di tale repubblica, innanzi a tutte queste cose, bisogna ch'egli intenda il modo e la forma dell'amministrazione di quella. Considerando io adunque, che voi non siete membro della nostra Città, tal che voi possiate per voi stesso avere inteso la sua amministrazione; innanzi alle predette cose vi narrerò particularmente il nostro governo: dopo questo, seguiterò l'ordine sopradetto, trattando di ciascuna cosa quanto sarà necessario. E se in questo ragionamento voi udirete cosa alcuna che voi sappiate e vi paia di non molto momento, non però mi prestate minore attenzione; perciocché ogni cosa a proposito verrà: ed essendo le cose picciole con le grandi, e quelle che sono chiare con l'oscure collegate, non si possono in alcuno modo indietro lassare.</p>
</sp>

	<sp><speaker>GIOVANNI</speaker><p> – Dite pure, M. Trifone, tutto quello che a proposito vi pare; perciocché ogni cosa che voi direte, giudicherò che sia prudentemente detta.</p>
</sp>

	<sp><speaker>M. TRIFONE</speaker><p> – La città di Vinegia è posta sopra quelle isolette nelle lagune del mare Adriatico, che sono dirimpetto a quel luogo onde la Brenta, la quale corre per lo Padovano, non è molto tempo, le sue acque nelle lagune metteva. Sopra che avete ad intendere, che tutta questa provincia d'Italia, chiamata dagli antichi Venezia, è tanto bassa lungo la riva di questo mare Adriatico, che per l'acque di molti fiumi che per essa corrono, e per 'l flusso dell'onde marine, le quali per alcune rotture del lito penetrano, grande spazio d'essa dentro al detto lito rimane paduloso. Il quale spazio ha con quello similitudine, ch'è da uno arco teso contenuto. L'arco viene ad essere la concavità della terra, che abbraccia tutto questo spazio paduloso; la corda, quello che chiamiamo lito, il quale rappresenta un argine grosso, e tal volta assai bene largo. E comincia nel principio di detto mare, che altramente si chiama il seno Adriatico; e va quasi a dirittura continuando, tanto ch'egli arriva, di sotto a Brondolo, alla riva di terra ferma. Fa questo lito alcune apriture, per le quali l'onde marine nel flusso entrano dentro, e nel reflusso escono; e per esse, ancora l'acque de' fiumi che sboccano in questi luoghi paludosi, passano in mare. E non sono altro queste apriture (secondo che molti hanno opinione), che l'uscite di detti fiumi; e sono chiamate porti, perché danno l'entrata e l'uscita, sí come gli altri porti, a tutti i navili che vanno e vengono di tutti i luoghi del mondo. Tra' quali i principali sono il porto di Brondolo, di Chioggia, di Malamoco, delle Castella, di Santo Erasmo, il Lito maggiore, ed i Tre porti. Tutto questo spazio, adunque, che è tra il detto argine e terra ferma, è quello che noi chiamiamo le Lagune del Mare Adriatico; le quali non sono però tanto dalle acque occupate, che molti luoghi d'esse non restino discoverti. E queste sono quelle isole nelle quali questi popoli vicini gli assalti d'Attila fuggirono, e congregati poi fecero il corpo della nostra Città. La quale dalla piú vicina parte di terra ferma che le sia, è lontana cinque miglia, e dal lito d'intorno a due. Era anticamente lontana da terra ferma dieci miglia; perciocché le lagune pervenivano insino a quel luogo in su la Brenta, il quale per questo anticamente (sí come molti pensano) era chiamato <foreign lang="lat">Ora lacus</foreign> (oggi è detto Uriago). La diligenza de' nostri maggiori non ha potuto tanto fare, che non si sia atterrato tutto quello spazio ch'è dal sopradetto luogo insino a Leccia Fusina: dove le barche che da Padova vengono a Vinegia, o da Vinegia a Padova vanno, sono per forza d'argani, sopra quello argine che svolge la Brenta, fatte nelle lagune o nella Brenta trapassare.</p>
	<p>Il sito di questa Città per natura è fortissimo sopra tutti gli altri; non solamente perché da terra ella non può essere offesa; ma perché ancora per mare, avvenga ch'ella sia nelle sue lagune fondata, non può essere assalita. Questo avviene per ciò che l'acque che d'intorno e dentro alla Città si navicano, sono per tutto basse, e non possono ricevere se non piccioli legni: per la qual cosa, nel colmo del reflusso, si veggiono molti luoghi restare dall'acqua discoverti. Chi, adunque, di verso terra ferma volesse assalire Vinegia sarebbe costretto coprire con ponti o travate quello spazio ch'è da terra ferma insino a Vinegia, per potervi accostare l'esercito: la qual cosa, per la difficultà sua, riuscirebbe del tutto impossibile. Potrebbesi bene fare un'armata dentro alle lagune di legni accommodati, e con quella assaltare la Città. Chi seguitasse questa via, arebbe due difficultà. La prima è, ch'egli non troverebbe luogo dove egli potesse spiegare i suoi legni, per la bassezza delle acque: e se bene nel colmo del flusso si trovasse luogo che ricevesse l'armata ordinata, si correria pericolo di non si trovare poche ore dopo in secco. La seconda è, che se non avesse vogatori molto pratichi in quei canali, non farebbe profitto alcuno: perciocché spesso i legni si troverebbeno fuori di quelli, e sanza acque rimarrebbeno; conciossiaché nel flusso elle non alzino mai tanto, che per tutto si possa liberamente navicare. Chi venisse per alto mare a molestare Vinegia, arebbe principalmente a passare il lito nelle lagune: tal che, chi serrasse i canali de' sopradetti porti, torrebbe l'entrata a chi volesse nelle lagune penetrare. La quale cosa credo che agevole sarebbe; perciocché i canali loro non sono molto larghi, né molto profondi. Il porto delle Castella, che è dirimpetto alla Città, non è tanto profondo, che quando i navili grossi hanno a passare, non bisogni aspettare il colmo del flusso. Sanza che, egli porge ancora agli entranti un'altra difficultà. Perciocché, tosto che 'l mare è punto agitato dalla tempesta, il fondo suo fuori del porto fa grandissima variazione, per le arene che sono da uno luogo ad un altro dalle onde trasportate; tanto che quivi, onde in alcuno tempo si poteva liberamente passare, in un altro affatto è riserrata l'entrata: per la qual cosa è necessario tenervi alcuni, i quali tosto che la tempesta è cessata, vadano cercando ov'ell'abbia lassato il passo, per poterlo poi mostrare a' navili ch'entrano ed escono. Nelle bocche degli altri porti si possono edificare fortezze picciole, che con l'artiglierie guardino quelle entrate. Ma quando pure alcuno avesse passato l'armata nelle lagune, si troverebbe poi in quelle difficultà le quali noi dicemmo che arebbe uno che armasse dentro alle lagune. Io lasso stare che ne' canali per li quali venisse il nimico, si potrebbe fermare navili pieni di terra, i quali carichi d'artiglieria, non lassasseno i nimici appressare. Lasso ancora, che contra chi con travate o in qualunque altro modo alla Terra s'accostasse, si potriano fare per tutte le lagune palate, che sariano loro di grandissimo impedimento. Appresso, si potria fare da quella parte onde il nimico venisse (per ciò che impossibile sarebbe mostrare di venire da uno luogo e venire poi da un altro), in su navili uno riparo, fiancheggiato da sorte, che gli avversari non vi si potrebbeno accostare: sí come noi veggiamo che sono Ferrara, Padova, Crema, ed altre terre simiglianti, ne' tempi nostri fortificate. Tanto che io giudico il sito di questa Città fortissimo, e libero del tutto da ogni assalto. Attila, dopo il sacco d'Aquileia, discorrendo per questa parte d'Italia che allora Venezia si chiamava, non pensò mai di molestare quelli che in questi luoghi il furore delle sue armi fuggivano. Pipino, figliuolo di Carlo Magno, al tempo d'Obelerio Doge nono, creato l'anno 1304, temerariamente ardí, con un'armata la quale egli aveva ordinata a Ravenna, assalire la nostra Città: ma egli sortí quel fine che meritava la sua stolta impresa; perciocché da' nostri maggiori, con gran suo vituperio, fu rotto e sconfitto.</p>
	<p>Tutta la Città da uno canale, che noi chiamiamo il Canale grande, in due parti è divisa. Una parte guarda verso mezzodí e ponente; l'altra, levante e settentrione. Serpeggia questo canale, e fa quasi l'antica figura della lettera S; ma al contrario disegnata, in questa guisa S che voi qui vedete. È per tutto assai profondo, e di tanta larghezza che basta a renderlo simile ad un fiume che divida la nostra Città; sí come Arno, Firenze e Pisa; il Tevere, Roma; e l'Adice, Verona. Questo canale dicono essere stato fatto dalla Brenta, quando ella, prima che 'l corso le fusse a Leccia Fusina impedito, usciva in mare per quella apritura che noi chiamiamo il Porto delle Castella. Sboccano in esso infiniti altri canali di convenevole larghezza; de' quali tutta la nostra Città, non altramente che la vostra di belle ed ampie strade, è piena. Per la maggior parte di questi canali non si può andare se non per barca: pure ve n'ha qualcuno che ha da uno lato un andito (noi li chiamiamo fondamente). Sono simili alle vostre strade che avete in su l'Arno, quando non avesseno le sponde. Alcuni altri ne hanno due; ma sono pochi. Sono ancora in Vinegia infinite altre strade terrestri, le quali noi chiamiamo calli; ma non sono belle. Perciocché, oltra 'l non essere né lunghe né diritte, elle sono strettissime; talmente che poche ve n'ha, nelle quali due, l'uno allato all'altro, possano camminare. E perché le predette strade sono da canali interrotte, acciò che per tutta la Città si possa andare per terra sono gittati sopra i canali ponticelli di pietra in grandissima quantità: i quali congiungono l'una calle con l'altra; ma non sono però sí spessi, che volendo andare da uno luogo ad un altro che sia propinquo a quello onde ti parti, non bisogni spesse volte un gran circuito fare. Sopra il Canale grande non è se non uno ponte solo, fatto di legname, in quel luogo che piú è frequentato che qualunque altra parte della Città; perciocché egli congiugne quel luogo dove si reducono i mercatanti (chiamato il Rialto), con quella strada che mena alla chiesa principale, dov'è il palagio del Principe. Ma perché chiunque vuole passare il detto Canale non sia costretto venire a questo ponte (il che saria troppo gravoso), sono destinati alcuni in diversi luoghi, i quali, per guadagnare, con barchette di quella sorte che appresso diremo, passano qualunque ne ha bisogno; e sono chiamati questi luoghi traghetti (cioè traietti). Quelli che fanno questo esercizio, sono tutti poveri uomini e plebei; ed è dato loro questo officio da uno magistrato del quale è questa cura; e sono tutti chi ad uno chi ad un altro traghetto deputati; ed è ordinato il numero delle persone che per volta hanno a passare, ed il premio che hanno avere: tanto che 'l detto Canale, senza molto disagio e con poca spesa, per tutto si passa, avvenga ch'egli non abbia se non uno ponte solo. Camminasi, adunque, per tutta la Città nel modo detto. Per li canali ancora si va per tutta la Città; ma con molto minore circuito che per terra. Abbiamo per questo esercizio certa maniera di barchette, le quali noi chiamiamo gondole, molto acconciamente fabbricate; delle quali tutti quanti i canali del continovo si veggono pieni. Tegnamo noi ed usiamo queste gondole in vece di cavalli, di mule e di carrette: il numero delle quali certamente è grandissimo. Perciocché assai sono quelle che tengono i gentiluomini per l'uso privato; e moltissime ancora sono quelle che da coloro sono tenute i quali con esse guadagnano. La bellezza della nostra Città si può meglio comprendere andando per acqua che per terra; perciocché i canali universalmente sono larghi, e tutti i belli edifici sono in su quelli fabbricati. E quantunque eglino ancora rispondano nelle calli (per ciò che ciascuno ha due entrate, una per acqua, l'altra per terra), nondimeno la principale mostra loro è fabbricata sopra i canali. Nelle calli ancora molti onorati edifici hanno la loro faccia principale; ma la strettezza di quelle fa che la magnificenza loro non può apparire. Molte brutture della Città caggiono ne' canali; le quali sono portate via dal flusso e reflusso dell'onde marine. Ma questo ancora a tenerli voti non basta: però è necessario continovamente cavarli.</p>
	<p>Della sanità dell'aere non bisogna parlare: perciocché nei tempi antichi erano questi luoghi padulosi reputati sanissimi, sí come dimostra Vitruvio; ed oggi a ciascuno è noto, l'aere di Venezia e di Padova esser sano piú che in alcuno altro luogo di tutta Italia. La qual cosa è manifesta per li molti vecchi i quali nell'una e nell'altra città di sano e robusto corpo si veggiono. Oltra questo, la commodità del potere avere tutte le cose necessarie al vivere, è ancora manifestissima. Quelli scrittori che trattano de' siti delle città, dicono quelle essere prudentemente edificate, che non sono in su la riva del mare, ma lontane da quello da sei in dieci miglia. Non vogliono ch'elle siano in su la riva del mare, acciò che non possano essere da' corsali danneggiate: ma approvano quelle le quali gli sono presso lo 'ntervallo che abbiamo detto, acciò che si possano valere delle commodità di quello. La Città nostra, per essere nelle lagune del mare, si vale delle commodità di quello; ed è difesa da' corsali dalle medesime cose che la rendon sicura dagli assalti esterni; come abbiamo detto. E per esser vicina alla terra, piglia il medesimo frutto di quella che pigliarebbe se in essa fusse edificata; e tanto piú ancora, quanto questa parte d'Italia (la quale era anticamente Venezia chiamata) dirimpetto alla quale è posta Vinegia, è fertilissima, e da molti bellissimi fiumi distinta; sí come è il Tagliamento, la Livenza, la Piave, il Sile, la Brenta, l'Adice, che tutti sboccano nelle lagune. Di che nasce che alla nostra Città, non solo copiosamente, ma ancora con grande agevolezza, sono le cose alla vita necessarie apportate. Tanto che noi possiamo conchiudere, che alla Città nostra non manchi alcuna di quelle cose le quali, e per sua difesa e per commodità del vivere, si possono desiderare. Cosí fatto è il sito di Vinegia; cotali sono le sue qualità: delle quali solamente io ho narrate quelle che ho giudicate necessarie. Ed avvenga ch'io sapessi che tutte queste cose vi fusseno note, nondimeno non le ho volute lassare indietro, acciocché il nostro ragionamento non fusse imperfetto.</p>
</sp>

	<sp><speaker>GIOVANNI</speaker><p> – Egli è vero che io sapeva tutto quello che avete detto della vostra Città, per averla già piú volte veduta; ma non mi è stato di picciolo piacere l'avere udito da voi quanto avete narrato. Perciocché, tutto quello che io aveva veduto, il parlar vostro m'ha alla memoria tornato. Ma ditemi; per qual cagione sarebbe stato il ragionamento imperfetto, se voi aveste la descrizione del sito di Vinegia indietro lassata?</p>
</sp>

	<sp><speaker>M. TRIFONE</speaker><p> – Il nostro discorso sarebbe stato imperfetto: prima, perché avendo noi a ragionare della Repubblica nostra, non mi pareva convenevole che noi a quella passassimo sanza dire alcuna cosa del luogo che la contiene; e massimamente, perché a conoscere bene la qualità d'una repubblica, non è di poco momento, non solo quanto a' costumi ma ancora quanto alle forze, sapere le qualità del sito di quella città che la contiene. Laonde, tutti quelli che insegnano edificare le città, fanno gran differenza se una città si edifica in poggio o in piano, presso o lontano da' fiumi o dal mare. Secondariamente, non dicono i filosofi, tutte le scienzie e dottrine dovere incominciare dalle cose piú universali? Presupponendo questo, che cosa è piú universale nella Repubblica viniziana, che esso corpo della Città; il quale non solamente a quelli che amministrano la Repubblica, ma eziandio a tutti gli altri abitanti è comune, ed in quello si contengono? I dipintori e scultori, se drittamente riguardiamo, seguitano nelle loro arti i precetti de' filosofi; perciocché ancora essi le loro opere dalle cose universali cominciano. I dipintori, prima che particularmente alcuna imagine dipingano, tirano certe linee, per le quali essa figura universalmente si dimostra; dopo questo, le danno la sua particulare perfezione. Gli scultori ancora osservano nelle loro statue il medesimo: tanto che, chi vedesse alcuno dei loro marmi dirozzato, direbbe piú tosto – questa parte debbe servire per la testa, questa per lo braccio, quella per la gamba; – che – questa è la testa, questa il braccio, quella la gamba –. Tanto la natura ci constringe, non solamente nel conoscere ed intendere, ma eziandio nell'operare, pigliare il principio dalle cose universali. Per questa cagione io incominciai dalla descrizione del sito di Vinegia, come cosa piú che l'altre universale. In tutto quello che seguita, osserverò ancora il medesimo ordine. Perciocché, trattando dell'amministrazione, disputerò prima de' suoi membri universalmente; dopo questo, descenderò a' particulari: tanto che piú d'una volta mi sarà necessario ripigliare il medesimo principio. Non so se a voi questo ordine piace.</p>
</sp>

	<sp><speaker>GIOVANNI</speaker><p> – Piacemi sommamente; e veggio che in tutto con gran prudenza procedete.</p>
</sp>

	<sp><speaker>M. TRIFONE</speaker><p> – Dico, adunque, che tutti gli abitatori della città di Vinegia, la quale da noi è stata sufficientemente descritta, sono in tre ordini distinti: in popolari, in cittadini, in gentiluomini. Io so che 'n questa divisione degli abitanti io sono di contraria opinione non solo al Sabellico (il quale de' due primi ne fa uno, e lo chiama popolare), ma ancora universalmente a molti altri, i quali non mettono gradi in quelli che non sono gentiluomini, ma tutti dicono essere popolari; sí come nel suo luogo meglio intenderete. Ma a me pare che noi li debbiamo nel modo detto dividere. Onde, per popolari io intendo quelli che altramente possiamo chiamare plebei; e sono quelli i quali esercitano arti vilissime per sostentare la vita loro, e nella Città non hanno grado alcuno: per cittadini, tutti quelli i quali, per essere nati eglino, i padri e gli avoli loro, nella Città nostra, e per avere esercitato arti piú onorate, hanno acquistato qualche splendore, e sono saliti uno grado; tal che ancora essi si possono figliuoli di questa patria chiamare. I gentiluomini sono quelli che sono della Città, e di tutto lo stato di mare e di terra, signori: la nobiltà de' quali ancora ch'ella sia chiara; pure per meglio manifestarla, voglio alquanto sopra l'origine e l'accrescimento di questa nostra Città ragionare. Constantissima fama è, che nel tempo che Attila, re degli Unni, con grandissimo spavento veniva ad assalire l'Italia, molti di quelli popoli che allora si chiamavano Veneti, temendo i loro assalti, si fuggirono nelle lagune del mare Adriatico, in quelle isolette che sono tra 'l lito e terra ferma. Quelli che a tal fuga diedero principio, dicono essere stati i Padovani, e quelli d'Aquileia e della Concordia, e d'altre città e castella vicine: ed alcuni di loro si posarono in una isola, ed alcuni in un'altra. I primi fondamenti della Città dicono essere stati gittati da' Padovani in su 'l Rialto (luogo oggi a tutti notissimo), essendo gli anni della salute pervenuti al numero di 421, il giorno dell'Annunziazione, ch'è il 25 marzo. E per ciò che i movimenti degli Unni non vennero tosto innanzi, come s'era giudicato (perciocché dalla prima fama del loro assalto insino a che essi venneno, furono ventiquattro anni d'intervallo; il quale tempo fu da loro consumato nel riordinarsi, e ristorare il danno ch'avevano ricevuto per avere perduto un esercito a Tolosa, e nel domare nella venuta la Dalmazia, l'Illirico e l'Istria), non crebbe molto la nostra Città: anzi molti ritornarono in terra ferma. Quegli i quali s'erano posati in su 'l Rialto, stetteno saldi. Ma poscia che i barbari pervenneno in Italia, ed espugnarono e saccheggiarono Aquileia; allora fu fatto da' Veneti in quelle isolette grandissimo concorso. Sono alcuni i quali dicono che, l'anno 421, nel sopradetto giorno della Annunziazione, fu edificato il tempio del Santo Iacopo (il quale oggi si vede in Rialto) da quelli abitatori che allora si trovavano in quella isola: e questo pigliano per lo principio della Città. L'anno poi 451, avendo già Attila corsa e saccheggiata Italia, ed essendosi fuggiti quelli popoli che abbiamo detti in quelle isole, come in luoghi forti; dicono che da tutti quelli che s'erano nelle isole ritirati, fu fatto uno concilio generale, e finalmente deliberato di restare in quelli luoghi, e di non piú ritornare in terra ferma: e questo pigliano quasi pel secondo nascimento di Vinegia. Ma questa varietà non è d'alcuna importanza al proposito nostro. Basta che, per lo gran concorso di quelli che fuggivano gli assalti degli Unni, la Città divenne oltra modo grande: tanto che non molto tempo dopo ella potette trar fuori l'armi contra i Dalmati e gl'Istri, da' quali ella era infestata, ed ottenere la vittoria; e porgere a Belisario, capitano di Giustiniano nella guerra de' Gotti, grandissimi aiuti nella ossidione di Ravenna: dov'egli prese Vitigete re de' Gotti, e lo mandò prigione in Gonstantinopoli a Giustiniano. Venendo poi, d'intorno a cento anni dopo i suoi principî, Narsete, capitano ancora egli di Giustiniano, a liberare Italia dalla tirannide de' Gotti, non fu poco da' nostri Viniziani aiutato; ed egli, come grato signore, in memoria del beneficio ricevuto, edificò due tempi: uno, dov'è San Marco, a Teodoro martire; l'altro, nel mezzo della piazza, a Mena e Geminiano consecrato: il quale fu poi, per accrescere la piazza, disfatto, e nella estrema parte riedificato, essendo Doge Vitale Micheli. Acquistò ancora grande accrescimento nella venuta de' Longobardi, dopo la morte di Narsete: la crudeltà de' quali constringeva ciascuno a rifuggire in queste nostre isole, e fare grande la nostra Città. Né ancora fece picciolo accrescimento quando, non molti anni dopo, da Agilulfo re de' Longobardi fu Padova, con Monselice, interamente disfatta; concorrendo in Rialto e negli altri luoghi vicini gran numero d'abitatori. De' quali non essendo capace il Rialto e l'altre isole vicine, che già erano piene; s'empié d'abitatori una isoletta chiamata Gemina, e la nostra Città divenne maggiore. La quale visse in questo modo quietamente, sanza fare impresa alcuna, ma solamente difendendosi da qualche assalto de' vicini, insino a che i Dogi si cominciarono a creare: il che fu dugento ottanta anni dopo la sua edificazione. Cominciò poi a sollevarsi alquanto e mostrare il suo vigore; e difendendosi da maggiori assalti, andò acquistando maggiore imperio: sí come fu quando ella si difese dalle forze de' Franzesi al tempo d'Obelerio Doge nono, sí come noi di sopra dicemmo. Feceno poi i nostri maggiori assai imprese, e massimamente per mare; nelle quali finalmente rimasi superiori, acquistarono assai grande imperio. Dopo questo, voltatisi alle cose di terra ferma, hanno amministrate le loro faccende con quelli successi che seguitano le cose umane, e sono noti a ciascuno. E perciocché le Città si rinnuovano d'abitatori per le alterazioni intrinseche, per gli assalti esterni e per la pestilenza; la Città nostra non ha mai patito tale alterazione intrinseca, ch'ella si sia divisa, e sia stata costretta cacciar fuori ora questa parte, ora quella altra: sí come hanno fatto quasi tutte le città d'Italia, le quali da loro medesime si sono consumate. Dagli assalti esterni in tal modo sempre difesa s'è, ch'ella ne ha acquistata riputazione ed imperio. Solamente è stata alcuna volta oppressata dalla pestilenza: sí come avvenne al tempo d'Andrea Dandulo, Doge LIV; il quale fu assunto al supremo magistrato l'anno della salute 1342, e visse insino al 1354: onde si può conietturare che questa fusse la pestilenza dell'anno 1348, tanto dal vostro Boccaccio celebrata. Fu in quel tempo la città, per questa pestilenza, alquanto esausta: di sorte che fu necessario, per riempierla, concedere che qualunque andasse abitare a Vinegia, tosto che egli v'avesse abitato due anni, fusse cittadino viniziano. La natura della pestilenza è di danneggiare assai la plebe minuta; per ciò ch'ella non ha quelli rimedi che trovano coloro i quali de' beni della fortuna non sono del tutto privati: tal che io credo fermamente, che quelli i quali avevano commodità d'aiutarsi, molto poco di tal danno participasseno. Non ha molti mesi, che io parlando con uno vostro gentiluomo, lo domandai come la pestilenza, due anni sono, aveva danneggiato la vostra città. Risposemi, che la plebe aveva patito assai; ma chi non era privato de' beni della fortuna, se n'era agevolmente difeso. È adunque manifesto, per quello che abbiamo detto, che la Città in brevissimo tempo divenne populosa; e non avendo patito quelle cose che fanno rinnovare gli abitatori, viene avere conservato il sangue di quelli che principio le diedeno, incorrotto. Il quale è ancora piú che gli altri nobile; per ciò che quelli che fuggirono in queste lagune, da' quali è stato fatto poi il corpo della nostra Città, è da conietturare che fusseno nobili, o almeno ricchi. Conciossia cosa che i poveri, e quelli che mancano di credito, non avendo facultà d'aiutarsi in modo alcuno, siano costretti stare fermi, ed aspettare quel bene e quel male che la fortuna reca: sí come noi ne' nostri tempi veggiamo, che i nobili e ricchi di Lombardia, e non i poveri, fuggono le guerre di quella provincia. È bene vero che i plebei vanno poi dove pensano potersi meglio sostentare: e per ciò è da credere che dopo il primo concorso de' nobili e ricchi di queste terre vicine in queste lagune, andasse poi dietro loro grandissimo numero di plebei, invitati dall'utile, e dalla securtà de' luoghi. Sono, adunque, i nostri gentiluomini d'eccellente nobiltà: prima, perché sono discesi da quelli nobili e ricchi i quali, rifuggiti in questi luoghi padulosi, constituirono il corpo della nostra Città: secondariamente, perché hanno il sangue loro mantenuto incorrotto, per non avere patito la nostra Città quelle cose che alterano e rinnuovano gli abitatori. A che s'aggiugne la chiarezza c'hanno acquistata poscia che il Gran consiglio fu ordinato nel governare le pubbliche faccende. Perciocché egli non è dubbio alcuno, che gli uomini, dove eglino non si truovano a trattare cose pubbliche, non solamente non accrescono la nobiltà loro, ma perdono ancora quella che hanno; e divengono peggio che animali, essendo costretti vivere sanza alcun pensiero avere, che in alto sia levato. La qual cosa agevolmente potrà comprendere chi andrà in quelle città che da tiranni, o da altri stati violenti sono governate: li quali hanno per oggetto l'abbassare e l'invilire in maniera gli uomini, che non sappino se in questo mondo vivono o dormono. Non avendo, poi, dopo il serrare del Consiglio (noi vi dichiararemo al luogo suo quando fu ordinato, e poi serrato, il Gran consiglio), usato di communicare questo onore agli altri, eccetto pochi (sí come furono quelle quindici case che, per la congiura di Baiamonte Tiepolo, furono messe nel Gran consiglio; e nella guerra genovese, quelli trenta cittadini che furono fatti gentiluomini; e in altri tempi, alcuni altri); vengono avere dato all'ordine loro maggiore grandezza e riputazione. Ma, per conchiudere tutta questa parte, parmi che noi debbiamo in questa nostra Repubblica considerare tre tempi. Uno è tutto quello spazio che è dal principio della Città nostra, insino a che fu trovato l'ordine del Gran consiglio: nel qual tempo i nostri maggiori, essendo la Repubblica nostra governata prima da' Tribuni, poi da Dogi (sí come al suo luogo intenderete), poca chiarezza acquistarono; ed assai fu che mantenesseno quella che da' loro antichi era stata in queste lagune portata. Il secondo è da che l'ordine del Gran consiglio fu trovato, insino a ch'egli fu serrato: nel qual tempo i nostri cominciarono, pel trattare delle cose pubbliche, a salire in grandezza e riputazione. Il terzo è da poi che 'l Consiglio fu serrato; la qual cosa gli ha poi fatti crescere in molto maggiore grandezza che prima fatto non avevano: il che è avvenuto per le cagioni poco fa dette. Tanto che, sí come voi avete potuto comprendere, se nelle città d'Italia è nobiltà alcuna, nella nostra è maggiore che in tutte quante l'altre.</p>
	<p>Questi che noi chiamiamo cittadini, se hanno splendore alcuno, l'hanno acquistato dopo il serrare del Consiglio: perciocché (come meglio di sotto intenderete), essendo innanzi a quel tempo la repubblica a tutti commune, è verisimile che tutti quelli che avevano qualità alcuna, fussero nel Consiglio compresi, tal che pochi esclusi ne rimanesseno. Il che è manifesto per il gran numero che facevano quelli che andavano ne' tempi passati al Gran consiglio. E di quelli pochi che rimaseno fuori, a molti poi in vari tempi fu dato tale onore. Laonde noi possiamo conietturare, che questi che oggi chiamiamo cittadini, o fusseno allora plebei, e non avesseno nella Città grado alcuno (tal che tutte quelle qualità che hanno, se l'abbiano poi acquistate); o veramente siano poi venuti ad abitare nella nostra Città: dove, col tempo, hanno fatto acquisto e delle facultà che posseggono, e di quelli privilegi per li quali sono oggi chiamati cittadini viniziani, e sono membro della nostra Città; con satisfazione e contento di tutta la nostra Repubblica, la quale ne' bisogni suoi si vale delle ricchezze loro, come di quelle de' gentiluomini. I plebei, o vogliamo dire populari, sono una moltitudine grandissima, composta di piú maniere d'abitatori; sí come sono i forestieri i quali ci vengono ad abitare, tratti dalla cupidità del guadagno. Ed avvenga che ci dimorino assai, nondimeno, o essi non fanno altro che vivere; o se fanno di cosa alcuna avanzo, se lo vanno a godere nella patria loro: sí come noi veggiamo, che fanno i Bergamaschi ed altri forestieri, de' quali la Città nostra è tutta piena. In questo medesimo corpo de' popolari entrano infiniti artigiani minuti; i quali, per non avere mai superato la bassezza della fortuna loro, non hanno acquistato nella Città grado alcuno. Abbiamo ancora un'altra moltitudine di popolari, i quali sono come nostri servidori: sí come sono i barcheruoli, ed altri simili. De' mercatanti, i quali in grandissimo numero, di tutte le nazioni, concorrono in questa Città, non bisogna parlare; perciocché non sono membro di quella. Vengono costoro in Vinegia per essere quella come mercato commune a tutto il mondo per la commodità del mare, ed attendono con le facultà loro a guadagnare, e se ne vanno poi quando a proposito torna loro. Noi abbiamo insino a qui ragionato delle qualità degli abitatori: resta ora che disputiamo della amministrazione della Repubblica, la quale è tutta in potestà de' gentiluomini, se altro prima intendere non volete.</p>
</sp>

	<sp><speaker>GIOVANNI</speaker><p> – Prima che voi passiate ad altro, vorrei due cose sapere. Una, quanti uomini faccia la vostra Città da portare armi; l'altra, quanti siano i gentiluomini.</p>
</sp>

	<sp><speaker>M. TRIFONE</speaker><p> – Ancora ch'io non vi possa dire esattamente quello di che mi domandate, non essendo anco cosa di molta importanza al proposito nostro; pure io vi dirò quello che altre volte ho sentito ragionare, e ch'io penso essere vero. E' si crede che nella Città siano venti milia fuochi, cioè famiglie; e la commune usanza è di prendere due per fuoco; tanto che la Città nostra armerebbe quaranta milia persone. Anticamente (non mi ricordo già in che tempo), per non so qual caso (che anco m'è uscito della memoria), volendo sapere quelli che governavano, quanti uomini poteva armare la nostra Città; furono scritti quaranta milia uomini da portare arme: il quale numero viene col sopradetto a concordare. E tenendo questo per vero, credo certo che non possiamo errare; e massimamente, perché da quel tempo in qua che furono scritti quaranta milia uomini, la Città è divenuta piuttosto maggiore, per non essere avvenuto caso alcuno per lo quale la Città si sia votata. I gentiluomini, tra quelli che frequentano il Consiglio, e quelli che non lo frequentano (i quali sono pochi), e quelli che sono fuori per le loro faccende private, e quelli che sono in reggimento nelle terre suggette, o in altro pubblico officio cosí per mare come per terra, fanno uno numero che arriva (secondo ch'io ho sentito affermare a molti) d'intorno a tre milia.</p>
	<p>Ma lasciamo ora andare tutte queste considerazioni de' populari e cittadini, e del numero degli abitatori; e trattiamo dell'amministrazione della Repubblica, la quale niun altro che i gentiluomini abbraccia, sí come dianzi dicemmo. Sono, adunque, i gentiluomini signori della nostra Città, e di tutto lo stato di mare e di terra. La loro amministrazione procede nel modo che appresso diremo. Primieramente, essi hanno fatto uno fondamento ed una basa sopra la quale si regge tutta la nostra Repubblica: e questo è quello che volgarmente si chiama il Gran consiglio; il quale è basa e fondamento della Repubblica, perciocché da quello dependono tutti gli altri membri di quella, se non in tutto, nella maggior parte almeno. Abbraccia questo Gran consiglio tutti coloro a' quali permette l'età di potervi andare: ma di questo parleremo lungamente nel suo luogo. Surge dopo questo Gran consiglio un altro membro di grandissima reputazione, chiamato il Consiglio de' Pregati (per parlare con un Toscano toscanamente, perché in nostra lingua diciamo Pregai). Come sia creato questo Consiglio, che numero di gentiluomini egli abbracci, e chi siano quelli che ci entrino, e quali siano le sue azioni, nel suo luogo copiosamente ragioneremo. Succede al Consiglio de' Pregati il Collegio; il quale è composto d'alcuni magistrati, sí come voi appieno intenderete. Dopo questo membro seguita il Principe, onoratissimo sopra tutti gli altri. È, adunque, composta la Repubblica nostra di questi quattro membri principali: del Consiglio grande, del Consiglio de' Pregati, del Collegio e del Principe.</p>
</sp>

	<sp><speaker>GIOVANNI</speaker><p> – Io ho piú volte sentito a molti far menzione del Consiglio de' Dieci, de' Procuratori di San Marco, degli Avvocatori, come di magistrati di grandissima importanza. Voi ancora non ne dite cosa alcuna.</p>
</sp>

	<sp><speaker>M. TRIFONE</speaker><p> – Egli è vero che cotesti magistrati sono reputatissimi: ma io gli ho lasciati per ora indietro per ciò che non sono quelli che fanno il corpo della repubblica, ancora che abbiano grandissima reputazione, e si travaglino nella repubblica quanto alcun altro magistrato. Voi intenderete ogni cosa al luogo suo; e chi siano i magistrati che avete nominati; e qual sia la loro autorità; e come ancora essi siano collegati con la repubblica. Tornando adunque al proposito mio, dico che i sopradetti membri compongono interamente il corpo della nostra Repubblica; e, se voi considerate bene. la rendono simile ad una piramide: la quale (sí come voi sapete) ha la basa larga, poi a poco a poco si ristringe, e finalmente in uno punto fornisce. È, adunque, la basa di questa piramide il Gran consiglio; il quale è largo ed ampio, perciocché in esso entra ciascuno che corre l'anno 25 della sua età. Entravi ancora di quelli ch'hanno meno che 25 anni; sí come appresso intenderete. Non si può e non è convenevole ogni cosa in uno luogo narrare. Ristringesi poi la piramide nel Consiglio de' Pregati: il qual membro è molto onorato, rispetto alle faccende che in quello si trattano (il che presto vi sarà manifesto); né anco è capace di ciascuno, come il Gran consiglio. Succede a questo il Collegio; dove la piramide ancora piú si ristringe. Questo membro è onoratissimo sopra tutti gli altri; perciocché questo è quello che consiglia e governa tutta la Repubblica, sí come voi intenderete. Termina finalmente questa piramide del Doge, sí come in una punta eminente ed a ciascuno riguardevole. Della grandezza ed onore di questo membro non credo che molto bisogni trattare: perciocché non è alcuno di sí rozzo ingegno, che dov'egli sente il nome del principato, non pensi quivi essere adunato ogni onore, ogni grandezza. E benché i Consiglieri, i quali seggono col Príncipe, siano suoi collegi, e sanza loro non possa amministrare cosa alcuna; nondimeno, chi considera lo intervallo, ch'è dalla degnità loro a quella del Príncipe, giudicherà ch'e' non sia da porli nella punta della piramide col Príncipe, ma in quel luogo dov'io posi il Collegio. Perciocché la degnità loro supera quella de' Senatori, ed è superata da quella del Príncipe; e cosí viene ad essere pari a quella del Collegio. Similemente, i Procuratori, gli Avvocatori, il Consiglio de' Dieci (che sono quelli che poco innanzi numeraste, de' quali noi tratteremo lungamente), si debbono collocare nel medesimo luogo del Collegio, quanto all'onore che loro s'attribuisce, per la gran riputazione che hanno; ancora ch'essi non siano membri principali della repubblica, ma piuttosto annessi: sí come nel trattare di loro chiaramente vedrete</p>
	<p>Abbiamo insino a qui seguitato il costume del buon dipintore, sí come noi dicemmo di voler fare; il quale prima ch'egli particularmente una imagine dipinga, con alcune linee universali in tal modo la dimostra, ch'essa figura universalmente apparisce. Cosí noi abbiamo il corpo della nostra Repubblica alquanto dirozzato, e cosí grossamente descritto: in tanto che, se voi avete avvertito il nostro ragionamento, potete molto bene la massa di quella comprendere.</p>
</sp>

	<sp><speaker>GIOVANNI</speaker><p> – Veramente, s'io non m'inganno, e' mi pare avere impressa già nell'animo la forma della vostra Repubblica. E per quanto io posso giudicare, avete prudentemente cominciato dalle cose universali, dalle quali pende la notizia delle particulari: alle quali resta ora che descendiate; ed io con gran piacere ascolto il vostro parlare.</p>
</sp>

	<sp><speaker>M. TRIFONE</speaker><p> – Siccome voi potete avere raccolto, noi abbiamo trattato insino a qui del sito di Vinegia, e delle qualità de' suoi abitatori; dove abbiamo veduto chi siano quegli i quali amministrano la Repubblica; della quale finalmente abbiamo la forma universale descritta. Seguita ora, che alle cose piú particulari vegniamo. E, per imitare in tutto i dipintori e gli scultori, tornerò ancora piú d'una volta al primo principio; sí come voi vedrete.</p>
	<p>Dico, adunque, che quattro sono le cose nelle quali consiste il nervo d'ogni repubblica: la creazione de' magistrati; le deliberazioni della pace e della guerra; le introduzioni delle leggi; e le provocazioni. Della prima è signore il Consiglio grande; perciocché tutti i magistrati sono da quello creati. Sono pure alcune degnità le quali sono elette dal Consiglio de' Pregati; come nel suo luogo sarà manifesto. Le deliberazioni della pace e della guerra sono determinate nel Consiglio de' Pregati: ma non è però tutta loro questa autorità; perciocché il Consiglio de' Dieci, del quale ancora non abbiamo parlato, le può egli ancora determinare. Ma questa è cosa accidentale, ed annessa alla repubblica; sí come non dopo molto si vedrà. Le introduzioni delle leggi, parte sono in potestà del Consiglio grande, parte del Consiglio de' Pregati. Possonsi ancora determinare nel Consiglio de' Dieci. Le provocazioni, s'elle non sono interamente in potestà del Consiglio grande, dependono pure in gran parte da lui. Il Principe, co' suoi Consiglieri (de' quali ancora quando sia tempo tratteremo), interviene in ogni amministrazione de' tre sopradetti membri; e, di piú, nel Consiglio de' Dieci. Ogni cosa nel suo luogo vi sarà manifesta. E perciocché tutte le faccende pubbliche sono a lui indirizzate, ed in nome di quello s'amministrano; egli, con quello magistrato a cui appartiene quella azione della quale si tratta, tutto quello che si dee eseguire propone al Collegio: il quale, alla presenza sua, disputa ed esamina diligentemente ogni cosa; e tutte le sue considerazioni sono poi nel Consiglio de' Pregati determinate. L'ordine ed il modo di tutta questa amministrazione vi sarà pienamente nel suo luogo dichiarato. Quello che abbiamo insino a qui narrato, appartiene a dimostrare il corpo della nostra Repubblica, cosí semplice e nudo: bisogna ora, a membro a membro, con tutti i suoi ornamenti vestirlo. Tanto ch'egli è necessario ripigliare un'altra volta il primo principio; cioè il Consiglio grande: del quale noi narreremo ogni particularità, se a voi prima non occorre volere alcuna cosa intendere.</p>
</sp>

	<sp><speaker>GIOVANNI</speaker><p> – Molte sono le cose delle quali io vi potrei domandare: ma io non voglio troncare, con le mie forse importune domande, il vostro continuato ragionamento; massimamente perché il procedere del vostro parlare mi rende chiari tutti i dubbi che nella mente mi caggiono.</p>
</sp>

	<sp><speaker>M. TRIFONE</speaker><p> – Io seguiterò, adunque, l'ordine mio: ed avendo a trattare del Consiglio grande, dirò prima dell'origine sua quello ch'io ne intendo: seguiterò poi tutte l'altre cose che a quello appartengono.</p>
	<p>Dico, adunque, che il Consiglio grande (per quanto si puote dalle nostre memorie ritrarre) non fu da' nostri maggiori ne' primi tempi della Città principato, sí come molti hanno opinione; anzi, non poche età dopo, come voi potrete comprendere. La Città nostra ne' primi suoi tempi fu governata da Consoli; ad imitazione, credo, de' Padovani, i quali allora avevano simile amministrazione. Dopo certo tempo, lassati i Consoli, cominciarono a creare uno Tribuno in ciascuna isola; e dove ciascuno era creato, quivi rendeva ragione, ed amministrava giustizia. E se alcuna cosa nasceva che appartenesse alla salute pubblica, si ragunavano i Tribuni, con tutti i loro cittadini, in Eraclia: la quale era una isola in queste lagune di Vinegia, tra 'l lito e quella parte di terra ferma che è tra la Piave e la Livenza. Il nome d'essa fu poi transmutato in Città nuova ed oggi altro non ne resta, essendo quasi tutta con terra ferma continovata. Ragunati, adunque, i Tribuni in questa isola, determinavano le faccende pubbliche. Era questo concilio (per quel che si può comprendere) molto temerario: perciocché non era determinato che in esso si trovasse piú questo che quello, sí come poi è stato ordinato. Ma i Tribuni, perciocché non pacificamente amministravano la repubblica, furono cagione (l'anno della salute 1203, secondo la commune opinione) di fare creare i Dogi 282 anni dopo l'edificazione di Vinegia. Governavano i Dogi la repubblica nel medesimo modo, che avevano osservato i Tribuni; perciocché alcune volte chiamavano il concilio, come abbiamo detto, che facevano i Tribuni: e quella riputazione ed autorità che era prima divisa ne' Tribuni, tutta si ridusse e congregò nel Doge; tal che l'autorità e riputazione sua divenne grandissima. Della qual cosa n'appare uno indizio assai manifesto. Perciocché tutte le nostre memorie che alle mie mani sono pervenute, dicono che quando si cominciarono a creare i Dogi, si seguitò medesimamente di creare i Tribuni; i quali ciascuno per sé amministrasseno ragione nelle isole, ma si potesse appellare al Doge: nondimeno, dopo la creazione del primo Doge, rade volte di loro si fa menzione. Nella guerra che feceno i nostri antichi a Ravenna, al tempo di Horleo Urso, terzo Doge, contra Longobardi, in favore dell'essarco dell'imperadore, a richiesta di Gregorio primo, sommo pontefice; si fa menzione di questi Tribuni da alcuni nostri scrittori. Sono, similmente, nella guerra di Pipino figliuolo di Carlo Magno, al tempo d'Obelerio Doge IX, ricordati i Tribuni. Piú volte non ho in memoria d'averne trovato menzione alcuna: tanto che io penso che questo magistrato de' Tribuni si spegnesse.</p>
	<p>Il Doge, adunque, governava la Repubblica con la sua autorità: la quale, per non essere con alcuno freno moderata, rendeva alcuna volta troppo insolente chi era di tal dignità ornato; tal che, dopo il terzo Doge (il quale fu violentemente ammazzato), deliberarono i nostri maggiori di non creare piú il Doge, ma di fare uno magistrato nuovo, chiamato Maestro de' cavalieri. Questo modo ancora non durò molto tempo; perciocché, dopo il quinto anno, lassato questo ordine, si ricominciarono a creare i Dogi. L'amministrazione de' quali non fu molto tranquilla, per la cagione che abbiamo detta, insino a Sebastiano Ciani, Doge XXXIX: onde nacque che tre di loro furono violentemente uccisi, e nove, privi degli occhi, in esilio mandati. Nella morte di Vitale Micheli, che fu antecessore di Sebastiano Ciani, fu variata la creazione de' Dogi; e secondo quella fu eletto il sopradetto Sebastiano Ciani, d'intorno all'anno 1175. E da questo tempo in qua, e forse allora, credo fermamente che il Consiglio grande fusse principiato. Quello che mi induce in questa opinione, è che tutti quanti i Dogi innanzi a Sebastiano Ciani erano creati (sí come io truovo in tutte le nostre memorie, e come afferma ancora messer Bernardo Giustiniano nell'undecimo della sua Istoria) a voce di popolo molto tumultuariamente: dove, se allora il Consiglio fusse stato nel modo secondo il quale fu poi ordinato (come intenderete), era impossibile che tale creazione fusse stata cosí tumultuaria; o al meno si sarebbe usato eleggere i Dogi nel Consiglio, sí come gli altri magistrati. Perciocché, e' non è ragionevole né verisimile, stante il Consiglio, che un magistrato di tanta importanza si creasse sí temerariamente; e tutti gli altri, ancora che minimi, con tanto ordine, come vedrete, s'eleggesseno. Oltra questo, innanzi che la creazione de' Dogi fusse tratta dalla potestà del popolo, i Dogi (come abbiamo detto) avevano grandissima autorità, ed eglino soli a loro piacere amministravano le faccende dello stato: in tanto che alcuni di loro facevano Dogi i loro figliuoli. Domenico Flabanico, Doge XXIX, fece tor via tale consuetudine. Laonde, chi legge le nostre memorie antiche (e notate che quando io allego le nostre memorie, io non intendo le istorie del Sabellico, o d'altri che siano divulgate; perciocché costoro hanno lassato indietro molte cose, delle quali io forse maggiore stima faccio che di quelle c'hanno scritte: ma intendo alcuni nostri privati scritti, che si truovano appresso di molti, sí come non ha molti giorni, che messer Nicolò Leonico, grandissimo ornamento de' secoli nostri, mi mostrò uno fragmento di una istoria viniziana molto antica, nella quale io trovai molte cose notabili); chi legge, dico, queste nostre memorie, rarissime volte truova farsi menzione di magistrato alcuno appartenente alle faccende pubbliche. E la prima menzione della Signoria che io truovi, è nella vita di Vitale Micheli (quello che fu ammazzato andando a San Zaccheria), antecessore di Sebastiano Ciani: ma non in tal modo che si vegga che magistrato fusse questo; qual fusse la sua autorità. Perciocché io truovo solamente usate tali parole: "Il detto M. Domenico Morosini venne a Vinegia, et narrò al Doge, et alla Signoria". Nella vita di Sebastiano Ciani, che successe a Vitale, e fu eletto con piú ordine che prima non s'usava, truovo ancora fatta simile menzione della Signoria. Similmente, nella vita d'Arrigo Dandulo, successore di Sebastiano, e nella vita di molti altri seguenti, truovo essere la Signoria ricordata: ma innanzi al sopradetto Vitale Micheli non ne truovo menzione alcuna. Tanto che io giudico, che innanzi a Sebastiano Ciani non fussero altri magistrati che quelli che sono preposti alle faccende private; i quali erano eletti (secondo che io ho trovato in alcuni commentari) da quattro, a' quali era dato questo officio. Ma chi creasse questi quattro, non ho notizia alcuna. Che qualche magistrato fusse nella Città oltra 'l Doge, appare per ciò, che Domenico Flabanico sopradetto fece privare la famiglia degli Urseoli del potere ottenere i magistrati e gli onori della Repubblica; de' quali, se non vi fussero stati, non la poteva privare.</p>
	<p>Che i magistrati pubblici, cioè quelli che governano le cose appartenenti allo stato di tutta la Città, da Sebastiano Ciani indietro non fusseno, lo fa manifesto l'odio pubblico che acquistavano i Dogi quando seguiva accidente alcuno che dispiacesse all'universale; come quelli ch'erano riputati cagione di tutti i beni e mali che avvenivano alla Repubblica. Laonde, spesse volte erano pubblicamente ammazzati, o cacciati in esilio; siccome intervenne a Vitale Micheli sopradetto. Il quale, essendo l'erario, cioè la camera (per usare i termini vostri), esausta per la guerra di Gostantinopoli fatta contra Emanuel imperadore dette principio agl'imprestiti (sí come noi diciamo); cioè ordinò che ciascuno prestasse quella somma di danari che li fusse imposta, e ne tirasse ogni anno gli utili a ragione di tanto per cento. Questo ordine dispiacque tanto a molti, che andando egli il giorno di Pasqua a San Zaccheria, fu morto in su 'l ponte. Se, adunque, allora fusseno stati i magistrati i quali avesseno governato la repubblica insieme col Doge, sí come avviene ne' tempi nostri; non era possibile che tale odio si dirizzasse solo contra 'l Doge, tal che per quello ne dovesse essere ammazzato; anzi, si sarebbe volto contra tutti quelli che col Doge amministravano la repubblica: sí come poi avvenne al tempo di Rinieri Zeno, Doge XLV, eletto l'anno 1252. Essendo costui Doge, per la grandezza delle spese fatte nella guerra di Candia contra Genovesi, fu constretta la repubblica a gravare la Città con nuove imposizioni; la pubblicazione delle quali concitò tal tumulto nella moltitudine, che tutti corseno al palagio del Doge; né si potette tal furore frenare con l'autorità e presenza di quello: ondeché, tiratosi egli dentro, si volse la moltitudine alle case de' privati, e di quelle alcune ne saccheggiò. Volse in questo tumulto il popolo tutto l'odio contra la repubblica, e non contra 'l Doge; perciocché ciascuno sapeva ch'egli era membro della repubblica, e non padrone. Al tempo di Vitale, il carico dei sopradetti imprestiti fu tutto del Doge; perciocché solo egli aveva tutta l'amministrazione in sua potestà. Ne' tempi nostri ha ricevuto la Repubblica mia grandissime ferite; sí come quando gli eserciti nostri furono rotti da Lodovico re di Francia, l'anno 1509; di che seguí la perdita di tutto lo stato nostro di Lombardia: né fu però mai alcuno che per tale caso infamasse il Doge Loredano. Ed ancora che tutta la Città fusse gravata dalle molte spese che fu necessario fare, nondimeno non ne seguí tumulto alcuno: di che non fu cagione altro, che il non essere l'amministrazione della repubblica in potestà del Doge, ma de' Consigli, e degli altri magistrati. È, adunque, manifesto per quello che abbiamo detto, che innanzi a Sebastiano Ciani non erano questi pubblici magistrati.</p>
	<p>La qual cosa se per vera si concede, a che poteva servire il Consiglio grande? perciocché ne' tempi nostri serve piú alla elezione de' magistrati, che ad altro. Potrebbe dire alcuno, che in quello s'eleggevano i magistrati sopra le faccende private; i quali è verisimile che sempre fusseno nella Città, essendosi sempre in essa esercitate le faccende mercantili. Rispondo, che non è da credere che tali magistrati, i quali sono di picciola importanza, se noi abbiamo riguardo a' magistrati pubblici, s'eleggesseno con tanto ordine e diligenza; ed il Doge, tanto eccellente magistrato, tanto nobile, s'usasse creare sí tumultuariamente. Oltra questo, l'autorità de' nostri commentari è contraria a questa opinione; ne' quali si truova tali magistrati essere stati eletti da quattro preposti a questa cura, come di sopra fu detto. E se alcuno dicesse che 'l Doge usasse il sopradetto consiglio nel consigliarsi sopra le faccende le quali tutto il giorno occorrevano; dico che potria essere che i dogi avesseno ordinato qualche numero di cittadini co' quali eglino talvolta si consigliasseno (sí come meglio poco dopo intenderete): ma che allora fusse uno aggregato d'uomini sí grande ordinato solamente per consigliare il Principe, questo non è già verisimile; perciocché chi governa, e massimamente in una città grande come la nostra, ha bisogno assiduamente di consigliarsi, e però sarebbe stato costretto il Doge affaticare ogni giorno il consiglio. La qual cosa non saria stata possibile; perciocché gli uomini non possono essere solamente occupati nelle faccende pubbliche, ma bisogna ancora che attendano alle private. Né per altra cagione è trovato il mutare de' magistrati, se non perché ciascuno, sí come egli è partecipe de' beni e commodi della città, cosí ancora sostenga parte delle fatiche di quella. Oltra questo, chi legge le nostre faccende da Sebastiano Ciani indietro, non truova che in quelle molti cittadini si siano adoperati, e per quello abbiano illustrato le loro famiglie, sí come poi è intervenuto: il che non poteva nascere da altro, se non che li Dogi amministravano le faccende secondo la volontà loro. Ma poscia che 'l Consiglio fu ordinato, e l'autorità de' Dogi fu co' magistrati e co' consigli temperata; allora i cittadini adoperandosi nelle faccende, acquistarono gloria e riputazione. Ed è accaduto alla nostra Città quello medesimo che avvenne a Roma: dove, mentre che i re governarono la repubblica con l'autorità loro, le famiglie de' cittadini non potetteno diventare illustri; ma poscia che la regia autorità fu estinta, tutte crebbeno in gloria ed in riputazione. Potrei numerare infiniti cittadini i quali, da Sebastiano Ciani in qua, sono stati capitani delle nostre armate; e sono, con grande onore ed utile della nostra Città, divenuti gloriosi. Da Sebastiano Ciani indietro, troverete che pochissimi siano stati adoperati. Al tempo di Domenico Morosini, Doge XXXVII, truovo che Domenico Morosini (cugino del Doge, o vero figliuolo, secondo alcuni) e Marino Gradenigo furono capitani dell'armata contra Polani e gli abitatori d'Istria. Nella morte d'Ordelafo Faledro, Doge XXXIV, furono mandati ambasciatori Vitale Faledro, Urso Giustiniano, Marino Morosino, al re d'Ungheria, col quale i Viniziani avevano guerra. Al tempo di Vitale Micheli, Doge XXXIII, truovo fatti capitani dell'armata che allora si mandò in Asia, Arrigo Conterini, vescovo Olivolense, ed il figliuolo del Doge: al tempo ancora di Vitale Faledro, truovo mandati ambasciadori ad Alessio imperadore di Gonstantinopoli Domenico Dandulo, Andrea Micheli, Iacopo Aurio: e cosí alcuno altro truovo essere stato adoperato nelle faccende pubbliche. Ma tutti quanti sono pochissimi, rispetto a quelli che dopo Sebastiano Ciani nelle faccende pubbliche acquistarono riputazione. Il che nasceva perché l'ordine del Consiglio distribuiva le faccende a molti, cosí dentro come fuori; e per ciò molti venivano a diventare gloriosi, ed illustrare le loro famiglie: sí come ancora veggiamo ne' tempi nostri addivenire. E da questo, credo che nasca che noi non abbiamo molta notizia dell'antichità delle famiglie de' gentiluomini innanzi a Sebastiano Ciani, eccetto che d'alcune le quali per li Dogi che di quelle furono eletti, diventarono illustri; sí come i Badueri, i Memi, i Conterini, i Faleri, i Morosini, i Micheli ed altri.</p>
	<p>Ultimamente, quello che conferma ancora la mia opinione, è che in tutte le nostre memorie non truovo menzione alcuna di questo nome – gentiluomo, – eccetto che nella vita di Piero Ciani, Doge XLII, figliuolo del sopradetto Sebastiano. Al tempo di costui, l'isola di Candia venne in potestà de' Viniziani; ed essi, per poterla meglio tenere, vi mandarono una colonia di Viniziani, de' quali una parte esercitasseno l'armi a cavallo, un'altra a piede. Truovo, adunque, in quel fragmento ch'io ebbi dal Leonico nostro, queste parole: "E fu di poi diterminato di partire la detta Isola di Creta tra' Gentil'huomini et populari, a chi volesse andare ad abitare nella detta Isola con la sua famiglia". E non credo che questo nome – gentiluomo – significasse quello che oggi significa. Perché il consiglio che allora era, non pativa questa distinzione la quale abbiamo a' tempi nostri (come fatto fusse il consiglio che allora era, intenderete nel luogo suo): ma credo che per gentiluomo s'intendesse quello ch'oggi nell'altre città significa; cioè chiunque, o per antichità o per ricchezze o per autorità, piú che gli altri risplende. Questo Doge fu creato nell'anno della salute 1205; e Sebastiano sopradetto fu creato d'intorno all'anno 1175. In questo intervallo, adunque, si può conietturare che la elezione del Doge fusse corretta, temperata la sua autorità, ordinato il consiglio e gli altri magistrati: e massimamente, perché nella vita di Piero Ciani trovo nominati nello instrumento che si fece per quelli che andarono in Candia, quattro consiglieri, due giudici, uno avvocatore, uno camarlingo; i quali magistrati non si truovano ne' tempi addietro nominati. Dicono alcuni, che gli Avvocatori (de' quali parleremo al suo luogo) furono creati al tempo d'Aurio Mastropetro, il quale fu Doge in quello intervallo di 30 anni, e successe a Sebastiano Ciani: tanto che noi possiamo conchiudere, che 'l Consiglio grande per la creazione de' magistrati fusse in questo tempo trovato. Egli è il vero, che qualche tempo innanzi si truova nominato il Consiglio; sí come in alcuni privilegi di Vitale Micheli, i quali non ha molti giorni che da messer Marc'Antonio Micheli (uomo, cosí per molte sue virtú morali ed intellettive, come per nobiltà, degno d'essere amato e lodato) mi furono mostrati: ne' quali si truovano soscritti d'intorno a trecento cittadini; ed il detto Vitale li chiama – quelli del Consiglio –: ma per che e da chi fusse ordinato tale consiglio, non se n'ha notizia alcuna. E potria essere, se noi volessimo concedere che detto Consilio fusse stato, che da' Dogi fusse eletto per servirsene ognivolta ed a quello che loro pareva: sí come facevano i primi re romani, i quali si servivano del senato quando ed a quello che tornava loro a proposito. Ma quando io ragiono dell'origine del Consiglio, intendo di quel Consiglio al quale fu commessa la cura d'eleggere gli altri consigli e magistrati che governasseno la repubblica nelle cose pubbliche e private: perciocché quell'altro, se pur era, non mi pare che fusse di momento alcuno. E certo, non mi pare lontano dal vero, che i Dogi avesseno ordinato qualche forma di consiglio, il quale tutto dependesse da loro, né ad altro servisse che a quello ch'essi Dogi volevano. Perciocché, ragionevole cosa è che governando eglino una repubblica secondo l'arbitrio loro, cercasseno anco di sodisfare a piú persone che potesseno; e per ciò avesseno ordinato cosí fatto consiglio. Ma, quello che piú mi stringe, è che gran cosa saría stata che i nostri maggiori, sanza esempio alcuno, avesseno trovato sí bello ordine sí bel modo di distribuire i carichi e le onoranze della città; cioè il Gran consiglio. Perciocché, egli non è dubbio alcuno, che quando questo Consiglio fu trovato, non era simile forma di vivere in luogo alcuno del mondo di che s'abbia notizia: e le cose le quali sanza esempio alcuno s'hanno ad introdurre, hanno sempre tante difficultà, che come impossibili sono le piú volte abbandonate. Il che nasce perché gli uomini nell'azioni umane non approvano quegli ordini, l'utilità de' quali non hanno, né per la propria né per l'altrui esperienza, conosciuta: e pochissimi sono sempre stati e sono quelli che sappiano cose nuove trovare e persuadere; e per ciò nelle innovazioni degli ordini, si vanno imitando i vecchi, cosí i propri, come gli altrui. Laonde molti istorici dicono che Romulo trasse la forma della repubblica sua da' Greci: e voi ancora, nell'anno 1494, pigliaste l'esempio del vostro consiglio grande dal nostro; e nel 1502, ad imitazione nostra, faceste il vostro gonfaloniere perpetuo. E Dio volesse, per beneficio della vostra patria e per l'onore d'Italia, che voi aveste saputo imitare gli altri ordini della nostra Repubblica che non sono, cosí come il Consiglio e la perpetuità del Doge, a ciascuno chiari ed apparenti! perciocché la città vostra si sarebbe libera mantenuta, né avrebbe sentito quelle alterazioni che l'hanno ad estrema mina condotta. Saría stata, adunque, cosa miracolosa che i nostri maggiori, sanza avere esempio alcuno, avesseno nel riordinare la nostra Repubblica saputo trovare ed introdurre sí bella, sí civile, sí utile ordinazione, come è questa del Gran consiglio: la quale, sanza dubbio, è quella che ha non solamente mantenuto libera la nostra patria; ma eziandio, procedendo di bene in meglio, l'ha fatta salire in quella grandezza d'imperio e riputazione, alla quale voi essere pervenuta la vedete. È, adunque, credibile per le due dette ragioni, oltre quelle poche memorie che ce ne sono, che innanzi a Sebastiano Ciani fusse qualche forma di consiglio, dal quale, nella riordinazione della repubblica dopo la morte di Vitale Micheli, i nostri maggiori pigliasseno occasione d'introdurre quello Consiglio che allora fu introdotto per distribuire i magistrati. Tanto che noi possiamo conchiudere, che nella nostra Repubblica siano state tre forme di gran consiglio. La prima, quella ch'era al tempo che i Dogi erano come assoluti signori della repubblica, insino a Sebastiano Ciani. La seconda, quella che allora fu ordinata. Da questa nacque la terza, la quale ebbe principio nell'anno 1297, essendo Doge Pietro Gradenigo: ed è quella con la quale la nostra Città ne' nostri tempi felicemente si regge. Quegli, adunque, i quali dicono che 'l Consiglio è antichissimo, se non intendono quello Consiglio che s'ordinò per distribuire i magistrati, forse non s'ingannano; ma se intendono questo altro, sanza dubbio sono in errore: perciocché (come lungamente abbiamo discorso) fu questo ordinato dopo la morte di Vitale Micheli per dare forma e regola a tutte le faccende della Città, acciocché ella civilmente libera e quieta vivesse.</p>
	<p>Io non so se io v'ho recato fastidio con questa mia lunga disputazione sopra l'origine del nostro Consiglio. Veramente, io ho voluto di quello trattare per non lassare cosa alcuna indietro che a quello appartenga: ma voi, come prudente estimatore delle cose, farete capitale di tutto quello che vi parrà utile; il rimanente indietro lassarete.</p>
</sp>

	<sp><speaker>GIOVANNI</speaker><p> – Quanto piú particularmente queste cose disputate, tanto maggiore piacere ricevo da voi. In questa origine del Consiglio mi avete sodisfatto assai: perciocché molte cose ho intese degne di notizia, e non secondo l'opinione di molti altri; i quali affermano il Consiglio tale quale egli è ora, essere molto piú antico che non lo fate voi. Ma di questo non occorre piú ragionare: bastami avere inteso la vostra opinione; e crederò ch'ella sia vera insino a tanto che altro non intenda che meglio mi paia. Sarebbemi ora grato d'intendere, come voi pensate che procedesse la cosa nell'ordinare il Consiglio dopo la morte di Vitale Micheli: appresso, in che tempo e per che cagioni il Consiglio fu serrato. Perciocché mi pare cosa strana, che quelli che rimaseno esclusi, si lassasseno privare non solamente della elezione del Doge e de' magistrati, ma ancora del potere conseguire tali onori; e non so trovare cosa che li facesse stare quieti.</p>
</sp>

	<sp><speaker>M. TRIFONE</speaker><p> – Avvenga che per il precedente discorso si possa in parte comprendere quello di che domandate; pure, per meglio specificare la mia opinione, dico che (sí come noi v'abbiamo, con tutte quelle ragioni e conietture che trovare potemmo, dimostrato) il Consiglio grande fu ordinato dopo la morte di Vitale Micheli, e (nel secondo che io penso) nell'elezione del Sebastiano Ciani. Non so già se 'l Consiglio precedette l'elezione del Doge, o l'elezione del Doge il Consiglio, o l'una cosa e l'altra furono insieme ordinate: in qualunque di questi modi potette la cosa procedere. Quegli, adunque, che allora o avevano prima o nuovamente preseno autorità nella repubblica, veduta tanta insolenza nella moltitudine, per avere ella avuto ardimento d'ammazzare il Doge, pensarono a correggere tutti i mancamenti ch'erano cagione di tanta perturbazione. Uno de' mancamenti era l'elezione del Doge tanto tumultuariamente fatta, sí come noi abbiamo detto e diremo ancora: dalla quale poteva nascere che cosí fusse eletto Doge uno che non meritasse quell'onore, pur che col popolo per qualunque cagione avesse grazia; come uno che fusse degno di tanta altezza. L'altro era la troppa licenza ed autorità del Doge. Da questi due difetti seguitavano, poi, tanti inconvenienti, che arebbeno ruinata la nostra Città, se non vi si fusse posto rimedio. Corresseno, adunque, il primo, ritirando l'elezione del Doge dall'universale in potestà di pochissimi; e quasi da uno estremo ad un altro passarono. La qual cosa credo che avvenisse per ciò, che spesso interviene che chi fa esperimento d'una cosa e la truova inutile e dannosa, ricorre le piú volte al suo contrario. Per questa cagione, quelli che allora governavano, giudicando l'elezione del Doge sí tumultuariamente fatta non utile alla repubblica, ricorsero al suo contrario, e la ridusseno in potestà di pochissimi; sí come nel suo luogo meglio intenderete. Corresseno poi l'autorità del Doge, ordinando il Consiglio grande che distribuisse gli onori; provedendo per questa via, che di niuna cosa avesse libera potestà. Il modo di creare questo Consiglio, nel principio, credo che fusse quel medesimo che poi molti anni si mantenne, insino a che egli fu serrato: il quale è questo. Erano ogni anno, nel mese di settembre, per la festa di San Michele, creati 12 cittadini, due per sestiero (perciocché la Città nostra è in sestieri divisa). A questi era data potestà di eleggere di tutto il corpo della Città (che cosí dicono le nostre antiche memorie) da 450 insino a 470 cittadini, con condizione che ciascuno ne potesse aggiugnere insino a quattro della sua famiglia: i quali, tutti insieme, facevano il corpo per un anno del Gran consiglio; il quale, come oggi usa, distribuiva tutti gli onori della repubblica. Appressandosi, poi, il fine dell'anno, erano di nuovo i sopradetti 12 creati, i quali per l'anno seguente il Consiglio nel medesimo modo eleggesseno.</p>
</sp>

	<sp><speaker>GIOVANNI</speaker><p> – Prima che voi ad altro passiate, questi 12 a' quali era data autorità di creare il consiglio, per qual modo e da chi erano creati? Appresso, se 'l consiglio ch'era innanzi a Vitale Micheli, non aveva alcuna forma certa, che aiuto potette a quelli dare che ordinarono il nuovo per la sua introduzione? E perché i 12 elesseno quel numero de' 450 in 470 piú che un altro?</p>
</sp>

	<sp><speaker>M. TRIFONE</speaker><p> – Di queste cose che mi domandate, io non ho notizia particulare: pure io vi dirò quello ch'io penso che sia vero. Se noi vogliamo concedere (sí come anco abbiamo detto che verisimile ci pare) che innanzi a Vitale Micheli fusse qualche forma di consiglio, potria essere che i detti 12 la prima volta fusseno creati dal quel consiglio, o per elezione o per sorte: gli altri poi, negli anni seguenti, dal consiglio vecchio, pochi giorni innanzi che s'avesse a creare il nuovo. Il consiglio ch'era innanzi a Vitale Micheli, se bene non potette dare esempio delle cose particulari, perché non vi erano; fu assai che desse occasione a pensare di ordinarne uno che fusse prudentemente regolato. E può essere, che chi pensò a frenare l'autorità de' Dogi con quel modo, e correggere gli altri mancamenti, come detto abbiamo; vedendo quel corpo di cittadini già constituito, transferisse in lui tutta quella autorità che al Doge toglieva, passando (sí come anco nel riformare l'elezione del Doge abbiamo detto) da un estremo ad un altro: cioè, togliendo ad uno, che era il Doge, tutta quella potestà la quale troppa essere giudicarono; e dandola a molti, pensando che la Repubblica per questa via avesse a divenire piú libera, piú quieta e piú civile. E non fu gran fatto se a loro medesimi diedeno quella autorità che al Doge tolseno; perciocché a qualch'uno darla bisognava: e dandola ad un altro o solo o accompagnato da pochi, potevano considerare che s'incorreva ne' medesimi inconvenienti; e per ciò, a volgersi agli assai si risolvetteno. Ma in ciò avevano una difficultà; e questa era nel trovare il modo per lo quale eglino stessi potesseno tutti insieme, o la maggior parte, esercitare quella autorità che solo aveva esercitato il Doge. Ed in questo, fu loro di grandissimo aiuto il vedere quella forma di consiglio che avevano i Dogi, tale qual'ella era; perciocché egli è anco verisimile che talvolta in qualche azione, se non per altro, per sodisfare a molti, se ne servisse: sí come nel fare elezione d'alcuno ch'avesse ad essere preposto a qualche pubblica cura; nel deliberare qualche impresa di guerra o di pace; o altra simile faccenda. Laonde, vedendo quelli che pensavano a reformare la Repubblica, che quella forma di consiglio aveva modo di esercitare le faccende pubbliche, agevolmente si resolvetteno a dare ad uno consiglio generale quella autorità che al Doge toglievano. E perciocché quel consiglio conteneva d'intorno a quattrocento cittadini (per quello che si può comprendere per li sopradetti privilegi), per ciò potria essere che avesseno ordinato che li 12 eleggesseno il sopradetto numero, che è quasi quel medesimo: e per sodisfare ancora a piú persone, feceno che gli eletti da' 12 menasseno in consiglio quelli che dicemmo delle loro famiglie: e per maggior sodisfazione di tutti, determinarono che ogni anno questo nuovo consiglio si rifacesse, acciò che chi non v'entrava un anno, potesse sperare d'entrarvi l'altro; e cosí la Repubblica divenisse piú quieta e tranquilla. E' mi pare avere soddisfatto alle vostre ultime domande copiosamente; dicendovi però quello ch'io ho potuto da quelle poche memorie che di ciò abbiamo ritrarre. Se ora non volete altro intendere, io seguiterò quello ch'a dire mi resta sopra quello di che prima m'avevate domandato.</p>
</sp>

	<sp><speaker>GIOVANNI</speaker><p> – Seguitate, perciocché al presente non ho altro da domandarvi.</p>
</sp>

	<sp><speaker>M. TRIFONE</speaker><p> – Durò, adunque, questa consuetudine di creare ogni anno il Consiglio grande, dalla morte di Vitale Micheli (cioè dal 1170, o veramente 1175, secondo che alcuni scrivono; nel qual tempo, sí come noi per molte conietture abbiamo dimostrato, fu dato principio al sopradetto Consiglio) insino al 1297, correndo l'anno settimo del principato di Piero Gradenigo. In questo tempo, secondo che io trovo ne' commentari nostri, erano capi del Consiglio de' 11. Lionardo Bembo e Marco Baduero. Costoro proposeno alli detti 11 una cosí fatta legge: che tutti quelli i quali erano l'anno presente, e li quattro anni passati erano stati al Gran consiglio, avesseno, eglino e gli eredi loro, a succedere in tale degnità, sanza mai piú fare altra mutazione, sí come innanzi s'era usato di fare. Fu questa legge con gran favore da' 11 approvata: introdotta poi nel Consiglio grande, trovò il medesimo favore. Ed è poi stata con tanta diligenza osservata, che a pochi altri è stato dato tale onore; eccetto che alle dette quindici case che furono messe nel Consiglio pel caso di Baiamonte Tiepolo; e li trenta che, tutti insieme, al tempo della guerra genovese, in premio delle fatiche che avevano per la Repubblica sopportate, furono fatti del Gran consiglio; ed alcuni altri (benché pochissimi) a' quali in diversi tempi per diverse cagioni è stato concesso tale onore. Sí come non ha molto tempo che messer Tristano Savorniano, per essersi affaticato per la Repubblica nostra, fu fatto gentiluomo: ed avvenga che la sua famiglia sia nuova nella nostra Città, pure messer Girolamo suo nipote (persona molto virtuosa e da bene) è stato quest'anno eletto della Giunta de' Pregati; la quale è degnità (come potete avere inteso, ed io di qui a poco vi dirò) assai grande ed onorata. Cotale è il modo nel quale fu il nostro Consiglio serrato. La qual cosa non si legge nell'istorie che sono a tutti communi; ma in alcuni commentari che nelle private case de' nostri gentiluomini si truovano: tal che, chi non è molto curioso nel ricercare le nostre antiche memorie, resta ignorante di molte cose degne d'essere intese e considerate.</p>
</sp>

	<sp><speaker>GIOVANNI</speaker><p> – Certamente queste cose sono degne d'annotazione; e vi ringrazio assai che sí larga parte me ne facciate. E se 'l domandar mio non rompe il ragionamento vostro, non vi sia grave dirmi tre cose. La prima: da qual cagione furono mossi a serrare il Gran consiglio quegli i quali ne furono autori, e come si quietarono quelli che ne rimaseno esclusi; perciocché a pena posso credere che tal cosa potesse avere effetto sanza l'aiuto di qualche grande occasione. La seconda: che officio era questo de' 40. La terza: se nel serrare del Consiglio s'intese avere ad essere connumerati in esso solo quelli ch'erano stati eletti da' 12, o con quelli gli altri ancora che dagli eletti da' 12 erano stati compresi; cioè quelli due, o quelli tre o quelli quattro che ciascuno aveva autorità di menare, sí come voi poco fa diceste.</p>
</sp>

	<sp><speaker>M. TRIFONE</speaker><p> – Il domandare vostro non rompe il ragionamento mio; perciocché le cose delle quali domandate, tutte sono alla nostra materia appartenenti. Ed io con quello ordine che avete tenuto voi nel domandarmi, vi risponderò. E per rispondere a quello di che voi prima mi domandaste, dico che io nell'antiche nostre memorie non ho trovato mai che si fusse cagione di fare serrare il Consiglio; e, come voi dite, non par da credere che un ordine tanto nuovo potesse nascere sanza qualche grande occasione. Di che noi potremmo addurre infiniti esempi, non solamente di quelle repubbliche c'hanno variato in meglio (tra le quali è la nostra, sí come io estimo), ma di quelle che sono in peggio transcorse. Ma le variazioni della nostra Repubblica medesima, se bene le considerate, vi possono dare di quello che diciamo certissima testimonianza. Nondimeno, io non ho letto mai né inteso, che cagione e che occasione facesse il Consiglio serrare; né da me stesso posso pensare che da quella forma del Consiglio potesse nascere disordine alcuno che avesse ad essere cagione della sua variazione. Tanto che io credo, che coloro che furono autori di tale mutazione, fusseno mossi da questo: che vedendo nella Città nostra concorrere assai forestieri per conto di faccende mercantili, i quali dopo qualche anno agevolmente potevano essere eletti del Gran consiglio ed ottenere i magistrati; acciò che il sangue loro non si mescolasse co' forestieri, e si mantenesse la loro nobiltà piú intera che fusse possibile; feceno deliberazione di serrare il Gran consiglio nel modo detto, includendo in quello tutto il fiore de' cittadini della Città. Il che è da credere che venisse fatto, per avere compreso tante mute del Consiglio, fuori delle quali è verisimile che pochi d'alcuna qualità rimanesseno esclusi. Potría ancor essere che l'ambizione ed avarizia de' cittadini gli avesse indotti a fare tale variazione: perciocché, restringendosi le faccende pubbliche in minor numero di cittadini, venivano quelli che rimanevano nella repubblica, piú dell'utile ed onor di quella a participare. Ma questa è tutta coniettura; perciocché, com'ho detto, non ne ho certezza alcuna. Che quelli che restarono esclusi rimanesseno mal contenti, è manifesto per la congiura che fece messer Marino Bocconi; tosto che fu il Consiglio serrato: della quale non fu cagione, o almeno occasione, altro che 'l vedersi con alcuni altri privato di tutti i pubblici onori. Ma sí come fu temeraria la impresa sua, cosí ancora egli e gli altri congiurati sortirono infelice evento. E perciocché tutta la Città era alterata per tale serramento, ordinarono quelli che allora governavano, che qualunque era compreso nel Consiglio, dovesse ogni anno, per San Michele, essere ballottato nel Consiglio de' 40; e se non aveva la metà de' suffragi, dovesse essere escluso per quello anno del Consiglio; e, secondo che è verisimile, si dovesse rieleggere il successore. Ed i medesimi rimanevano: tanto che tale consuetudine si lassò indietro, e quelli stessi sempre furono del Consiglio.</p>
	<p>Questo Consiglio de' 40, di che voi ancora mi domandate, penso che fusse il Consiglio della Quarantia criminale; della quale di sotto parleremo. Sono indotto a credere cosí da tre ragioni. La prima è, che ciascuno confessa che questa Quarantia è antichissima; quantunque io non abbia trovato in che tempo ella fusse ordinata. La seconda, per ciò che ne' tempi addietro, oltra a' giudici, di tutte le faccende grandi si travagliava, e con quella ancora si ragunava il Doge. La terza è, perché d'altra Quarantia non si truova menzione alcuna: e le due Quarantie civili sono state dopo la criminale ordinate; sí come nel suo luogo meglio intenderete.</p>
	<p>Quanto a quello di che ultimamente mi domandaste, dico che io stimo che non solo gli eletti da' 12, ma quelli ancora i quali erano chiamati da quelli primi eletti, fusseno compresi nel Consiglio. E ancora che cinque mute facciano troppo gran numero d'uomini, rispetto a quello che ora è presente; non di meno egli è verisimile che queste cinque mute siano per tre, il piú: perciocché pare da credere che ogni terzo anno i medesimi fusseno rieletti. Facevano questi uno numero che perveniva intorno a quattro milia cinquecento: e se oggi non arrivano a tre milia, non è da prenderne maraviglia; perciocché da quel tempo in qua sono mancate moltissime famiglie: sí come si può vedere per la computazione fatta nell'anno 1440, e per quello del tempo presente. Quello che m'induce a credere che non solamente gli eletti da' 12, ma gli aggiunti ancora fusseno numerati nel Consiglio, è che se ciò non fusse avvenuto, ci sarebbeno piú famiglie divise in gentiluomini e cittadini, che non ci sono: ché, in vero, ce ne sono molto poche. Credo bene, che molte piú fusseno quelle che divise rimaseno: delle quali gran parte sono forse mancate.</p>
</sp>

	<sp><speaker>GIOVANNI</speaker><p> – Potria essere che quelli che rimaseno popolani, non abbiano mantenuto la loro nobiltà come quelli che diventarono gentiluomini. Perciocché, chi non ha occasione di travagliare faccende pubbliche, rade volte può illustrare la sua famiglia, o mantenerle la gloria. se da altri è stata illustrata. Possonsi ancora essere mutati i nomi: il che suole ad ogni cosa recare non piccola oscurità ed incertitudine. Ma, ditemi ancora, se non vi è grave, dintorno a questa materia un'altra cosa. Poscia che 'l Consiglio fu serrato, aveva egli autorità di dare i magistrati a quelli che ne rimaseno esclusi? perciocché non avete detto se, col rimanere fuori del Consiglio, furono ancora privati de' magistrati.</p>
</sp>

	<sp><speaker>M. TRIFONE</speaker><p> – Voi dite il vero, che io non l'ho detto; né anco ora che voi ne domandate, ve lo posso dire, per ciò che non ne ho notizia certa. Nondimeno io credo che nominatamente non fusse stato tolto il poter avere magistrati: perché non so anco che, ne' tempi nostri, sia legge alcuna che proibisca che un cittadino non gentiluomo non possa essere dagli elettori preso, e poi nel Consiglio ballottato. Anzi, talvolta è avvenuto che un elettore ha preso uno cittadino non gentiluomo; ma non ha poi avuto tanto concorso degli altri elettori, che basti a fare che in Consiglio sia ballottato nel modo che appresso intenderete. Può bene essere che a loro non ne fusse fatta alcuna parte: perciocché egli è verisimile che il Consiglio li desse a chi era in quello connumerato. Ma io non voglio che noi ricerchiamo piú queste cose in tante tenebre sommerse; e però, lassate quelle, noi seguiteremo quello che a dire ci rimane. Questo nostro Consiglio, del quale abbiamo tanto ragionato, è composto dello aggregato di tutti i nostri gentiluomini; tal che, chiunque ha passato il 24 anno della sua età, può, per virtú di quella, andare a Consiglio, e rendere i suffragi. Ma bisogna prima ch'egli abbia provato l'età sí come voi dite; cioè, ch'egli si sia presentato agli Avvocatori di Commune (del quale magistrato diremo al suo luogo), e, per giuramento del padre o della madre, o del piú congiunto, se 'l padre e la madre sono morti, abbia provato che abbia finito il 25° anno; e, per fede di due testimoni, ch'egli sia nato di quel gentiluomo del quale egli fa professione, per pubblica voce e fama, d'essere figliuolo: e dopo questa cerimonia, può ire al Consiglio e, come è detto, rendere i suffragi. Ma perché i giovani abbiano occasione di gustare la dolcezza della amministrazione civile, hanno ordinato che a tutti quelli c'hanno finito il 20 anno della loro età, non manchi il modo e la via di poter tale desiderio ottenere. Questa cosa procede in tale maniera. Innanzi al quarto dí di dicembre (ch'è il giorno di Santa Barbara) tutti quelli giovani che vogliono acquistare facultà di potere andare al Consiglio, vengono dinanzi alli detti Avvocatori di Commune, ed a quelli mostrano c'hanno finito il 20° anno della loro età, e che sono legittimi figliuoli di colui del quale dicono essere nati. La qual cosa procede nel modo detto; e se ne tiene dal detto magistrato pubblica memoria. Di questa manifestazione dell'età, e dell'essere legittimi figliuoli de' padri loro, ciascuno giovane dal secretario degli Avvocatori ne piglia una cedola, suggellata da tutti tre gli Avvocatori; la quale poi si porta al secretario della Quarantia criminale, il quale in polizze scrive i nomi di coloro che gli hanno portate le dette cedole. Il giorno poi di Santa Barbara, con le sopradette polizze ne va dinanzi al Principe e Consiglieri (della Quarantia e de' Consiglieri lungamente nel suo luogo parlaremo), ed alla presenza loro tutte le dette polizze in una urna si mettono. E notate, che di tutti quelli i nomi de' quali sono scritti, ne debbe rimanere il quinto, se 31 è piú che 'l quinto; se fusse meno, ne debbe rimanere 31: onde appare che 'l maggior numero che ne possa rimanere, è 31. Mettono, adunque, in un'altra urna tante ballotte argentate quanti sono i nomi i quali nell'altra urna furono messi; e in tra queste argentate, tante ne mettono dorate, che facciano il quinto di quelli giovani, se 31 è piú che il quinto; e se è meno, ne mettono trentuna. Sono poi dal Doge tratte a sorte le polizze della prima urna; e tosto che una polizza è tratta; si legge il nome che v'è scritto; e dell'altra urna si trae una ballotta: la quale s'è dorata, s'intende costui avere acquistato autorità di potere andare al Consiglio a ballottare (per usare i termini nostri, cioè rendere i suffragi; o veramente rendere il partito, sí come dite voi): se è argentata, non ha fatto profitto alcuno; e gli conviene aspettare l'altro anno. Traggonsi poi l'altre polizze di mano in mano, e dopo le polizze le ballotte; e si seguita il medesimo ordine, tanto che tutte le ballotte dorate siano tratte; e quelli, che l'hanno sortite, possono andare al Gran Consiglio, e ballottare. Solevano anticamente andare al Consiglio due anni prima che cominciasseno a ballottare: oggi non s'osserva piú tal costume. Tutti gli altri che le hanno tratte argentate, sono costretti star pazienti insino all'altro anno, se già prima non finisseno il 24 anno; ed avendo una volta provato l'età, non è poi necessario a chi vuole ne' seguenti anni tentare la sorte, provarla un'altra volta: solamente bisogna pigliare dal segretario degli Avvocatori di commune la fede di tal pruova, e seguitare l'ordine detto. Ne' travagli della Repubblica, abbiamo usato di conceder tale onore di potere andare al Consiglio e rendere i suffragi a quelli della sopradetta età che con le loro ricchezze sovvengono a' pubblici bisogni: sí com'è in questo presente anno intervenuto, nel quale hanno i nostri padri connumerati nel Consiglio tutti quelli i quali, non potendo per la età in quello entrare, hanno donato alla Repubblica certa quantità di danari, o prestatone una maggiore, la quale debbe essere poi restituita loro sanza alcuna utilità. Vengono, adunque, per queste due vie i giovani a poter entrare nel Consiglio grande: la qual cosa se è utile o no, non voglio ora che disputiamo.</p>
</sp>

	<sp><speaker>GIOVANNI</speaker><p> – Certamente io credo ch'ella sia utile; perciocché cosí come non poco è lodato in uno vecchio l'aver sano e robusto corpo, cosí in uno giovane la prudenza senile merita grandissime lode: la quale i giovani non possono acquistare, se presto non cominciano ad esercitare quelle arti nelle quali ella s'impara. Ma, seguitate il ragionamento vostro.</p>
</sp>

	<sp><speaker>M. TRIFONE</speaker><p> – Io non voglio lassar di dire, che s'egli avviene che 'l padre e l'avolo d'alcuno non siano mai andati al Consiglio, né de' nomi loro (per qualsivoglia cagione, come per assenza o altro), col provare l'età nel modo detto, sia stata presa pubblica memoria; non può costui andare al Consiglio e rendere i suffragi. Ma volendo pure ottenere tale degnità, è costretto ricorrere agli Avvocatori, e mostrare loro, in quelli modi ch'egli può, che i suoi maggiori sono stati gentiluomini, e che per ciò egli debbe essere ricevuto nel numero degli altri; e gli Avvocatori deono intromettere la causa sua alla Quarantia criminale, la quale debbe giudicare se colui è o non è gentiluomo; il quale poi è tenuto seguitare il giudicio di quella. Ma perché alcuno che non sia nato di gentiluomo, confidando nell'inganno, non ardisca tentare simile impresa, è ordinato che ciascuno che tale giudicio chiede, depositi cinquecento ducati; li quali, se ha contro la sentenzia, non gli sono restituiti. Ora voi avete veduto chi siano quelli che convengono nel nostro Gran consiglio. Resta ora che trattiamo del modo dell'eleggere i magistrati: la qual cosa noi dicemmo tutta essere in potestà del Gran consiglio. Perciocché, in quattro cose dicemmo consistere la pubblica amministrazione: nella elezione de' magistrati, nella introduzione delle leggi, nella deliberazione della pace e guerra, e nelle provocazioni; e la prima dicemmo interamente dal Gran consiglio dependere. Bisogna, adunque, acciò che agevolmente intendiate come proceda questa azione, che io vi descriva la forma della sala, dove il Gran consiglio si raguna. Potrei, se voi l'avete veduta, e notata puntualmente ogni sua particularità, lassare indietro tale descrizione.</p>
</sp>

	<sp><speaker>GIOVANNI</speaker><p> – Io ho veduta questa sala che voi dite: nondimeno, assai mi sarà grato che la sua figura alla memoria mi torniate. Perciocché non può essere che qualche sua particularità non mi sia della mente uscita; e, massimamente, avendo veduto nella vostra Città tante cose notabili, la moltitudine delle quali potria avere generato nella mia memoria confusione.</p>
</sp>

	<sp><speaker>M. TRIFONE</speaker><p> – Poi ch'egli non vi par fuori di proposito udire la forma di questa sala, io ve la dipingerò con quella brevità che sarà possibile. È, adunque, la forma di questa sala quadrangulare, con due facce minori, e due tanto maggiori, che tutto lo spazio contiene piú che due quadri: perciocché egli mi ricorda avere numerato nella lunghezza di quella 76 passi; nella larghezza 32. Sono lungo le mura della detta sala, panche con due gradi; uno eguale all'altre panche nel piano della sala distese; l'altro piú alto: tal che chi siede in questo, è da ciascuno, per essere alquanto eminente, veduto. Lungo le due facce minori s'usa collocare il tribunale del Doge, quando nell'una quando nell'altra, secondo che la stagione del tempo richiede. Questo tribunale è uno rialto di legname fabbricato; il quale tanto dal piano della sala si rilieva, quanto è alto il primo grado delle panche dette: tal che il secondo grado di quelle si viene a posare in su questo rialto; e sopra questo grado si possa la sedia del Doge. Nel piano, poi, della sala, per la sua lunghezza, sono fabbricate nove panche doppie in tal modo, che ogni due panche hanno una spalliera: e quelli che seggono in su queste due panche, se la spalliera non fusse di mezzo, si toccherebbono con le spalle l'uno l'altro: là onde una delle facce maggiori della sala vengono da avere a fronte, l'altra a spalle; ed una delle due minori a destra, l'altra a sinistra. Fanno, adunque, queste nove panche, con li due gradi inferiori delle panche, lungo le due facce maggiori, dieci banchi. Uno banco contiene una delle panche che sono poste lungo le facce maggiori, e la metà della panca doppia, che l'è al dirimpetto. Un altro banco sarà l'altra metà della panca doppia, con la metà di quella che l'è allato. E quel medesimo ordine è dell'altre, insino all'altra faccia maggiore. Laonde, chi cammina tra l'una faccia maggiore e quella panca doppia che l'è allato, ha da una mano la metà d'uno banco, dall'altra l'altra metà. Onde ciascuno banco viene ad essere distinto in due ordini di gentiluomini; e quelli che seggono in uno, volgono il viso a quelli che nell'altro seggono. Sono tutti questi banchi dieci, ma sono distinti in cinque doppi. Il primo banco doppio comprende quelli due i quali sono lungo le due facce maggiori; il secondo quegli altri due i quali sono allato a questi: e cosí degli altri; tanto che 'l quinto contiene i due del mezzo. Per la qual cosa, quando alcuno di questi cinque banchi è chiamato al cappello (sí come appresso intenderete), s'intende esserne chiamati due. E per non lassare cosa alcuna indietro, entrasi in questa sala per due porte principali. Una delle quali è posta nella faccia minore, ch'è a sinistra di chi guarda quella maggior faccia che con le sue finestre illumina la detta sala, ed è allato al muro dell'altra faccia maggiore. È ancora nella medesima faccia minore una porticella, lungo l'altra faccia maggiore; per la quale gli elettori, tosto che e' sono fatti, vanno a nominare i competitori, sí come voi intenderete. L'altra porta è in quella faccia maggiore che non è finestrata, non molto lontana dall'altra faccia minore.</p>
	<p>In questa sala, adunque, cosí fatta si raguna il Consiglio grande ogni otto giorni (cioè il dí della domenica), per creare i magistrati; e alcuna volta piú spesso: sí come nel mese d'agosto e di settembre, quando si creano i Pregati, come di qui a poco si dirà; e negli altri tempi ancora, secondo che il bisogno richiede. I nostri magistrati s'eleggono in questo modo. Prima si traggono gli elettori (voi li chiamate nominatori), quelli, poi, che sono stati nominati dagli elettori, si ballottano; e quelli che dalla metà in su hanno piú suffragi, s'intendono avere ottenuto i magistrati. Ma, perciocché non si può creare meno che nove magistrati per giorno, è necessario creare nove elettori. E perché d'alcuno magistrato possono essere due, d'alcun altro quattro competitori; ed in alcuni giorni usiamo creare solamente di quelli magistrati che possono avere quattro competitori, ed in alcuni altri di quelli che ne possono avere due, ed in alcuni dell'una specie e dell'altra insieme; quando si crea solamente di quelli magistrati che possono avere due competitori (che rade volte avviene), bisogna creare due ordini d'elettori: ma quando si crea di quelli soli che possono avere quattro competitori, e quando si crea di quelli che ne possono avere quattro, e di quelli che ne possono avere due; bisogna allora creare quattro ordini d'elettori: nove per ciascuno (noi li chiamiamo mane; e dichiamo: prima mano, seconda mano, terza mano e quarta mano; secondo che questa o quella è stata prima o poi tratta). Noi, adunque, primieramente diremo in che modo si traggono questi elettori; dopo questo, come s'eleggono i magistrati: se a voi cosí pare.</p>
</sp>

	<sp><speaker>GIOVANNI</speaker><p> – Egli è necessario ch'io seguiti il giudicio vostro; perciocché di questa materia non ho altra cognizione che quella ch'io prendo da voi.</p>
</sp>

	<sp><speaker>M. TRIFONE</speaker><p> – Il giorno, adunque, nel quale si dee ragunare il Consiglio, comincia all'ora determinata, cioè tosto che egli è venuto il mezzo giorno, la campana a sonare; né prima si posa, che una ora intera sia fornita. Nel qual tempo, ciascuno gentiluomo che è abile al Consiglio, debbe comparire nella sala; dove, tosto ch'ella è serrata, e che le chiavi sono portate al tribunale del príncipe e posate a piedi di quello, a niuno poi è conceduto l'entrare; eccetto a chi fusse Consigliere, o Avvocatore, o Capo de' Dieci, o Censore. Ragunato, adunque, che è il Consiglio grande, viene il Doge, co' suoi Consiglieri ed i tre Capi de' 40, nella detta sala; dove ancora vengono o sono venuti i tre Capi de' Dieci, e i tre Avvocatori, ed i due Censori (de' quali diremo al suo luogo); tutti, eccetto i Capi de' 40, con le vesti dogali: le quali sono di drappo o di scarlatto, ed hanno le maniche larghe ed aperte da mano; non come quelle che noi privatamente portiamo, che sono di panno nero, e da mano hanno le maniche chiuse in sino a quello spazio onde la mano esce fuori. Siede il Doge nel suo tribunale; il quale è posto nel mezzo d'una delle due facce minori, secondo che 'l tempo, o della state o del verno, richiede. E notate, che le panche da tutte due le teste sono tagliate; ma da una testa in uno luogo, dall'altra in due: tanto che da quella parte dove elle sono tagliate in uno luogo, si spicca da ciascuna panca una porzione di sei braccia il piú; dall'altra, due porzioni di pari grandezza. Di queste due porzioni, quella che è nel mezzo tra l'altra porzione la quale fa la testa della panca, ed il resto di tutta la panca, si trasferisce dall'uno luogo all'altro, secondo che la stagione richiede. Da quella testa, adunque, della panca dov'è il tribunale, sempre è una sola porzione, e dall'altra due: e quando il tribunale si dee transferire dall'una faccia all'altra, si ritira verso quello spazio onde si lieva il tribunale, quella sola porzione: e in quel vòto ch'ella lascia, si porta quella porzione dell'altra testa che abbiamo detto transferirsi da luogo a luogo; e l'altra che fa la testa, s'accosta al restante della panca, e lascia vòto tutto quello spazio che richiede il tribunale. Siede, adunque, il Doge, come abbiamo detto, in questo suo tribunale; ed ha da mano destra tre Consiglieri ed uno Capo de' 40; e da sinistra, gli altri tre Consiglieri e gli altri due Capi de' 40, medesimamente dopo i Consiglieri. Ne' termini del tribunale sono due panche con due spalliere; una da mano destra, una da sinistra del Doge; sopra le quali siede il gran cancelliere, e gli altri ministri. E quelli magistrati che abbiamo raccontati, vanno tutti a sedere a' luoghi loro: de' quali, uno Avvocatore (quello ch'è proposto in quella settimana), ed uno Capo de' Dieci (quello c'ha la medesima dignità nel suo magistrato), vanno a sedere nel mezzo dell'altra faccia minore dirimpetto al Doge, sopra 'l secondo grado della panca ch'è col muro congiunta; e l'Avvocatore tiene la mano destra. I tre Auditori vecchi seggono nella faccia maggiore, ch'è alla destra del sopradetto Avvocatore e Capo de' Dieci, presso all'angulo ch'ella fa con la minore; gli Auditori nuovi, al dirimpetto, nell'altra faccia maggiore, alquanto piú lontani dall'angulo ch'ella fa con la minore. I due Censori vanno a sedere nelle due facce maggiori; uno nell'una, l'altro nell'altra: ed i luoghi loro sono quasi nel mezzo delle dette facce. Gli altri due Avvocatori e Capi di Dieci si pongono a sedere pure nelle facce maggiori, ma vicini all'angulo ch'elle fanno con quella dove siede il Doge: i due Avvocatori, in quella ch'è a destra del Doge; i due Capi de' Dieci, nell'altra. E seggono questi magistrati, l'uno allato all'altro, ne' secondi gradi delle panche dette; o quello ch'è di piú età, tiene la destra. Genera questa disposizione a chi entra uno aspetto bellissimo: perciocché, prima se gli rappresenta agli occhi la residenza del Doge; il quale, come abbiamo detto, siede assai eminente: vede poi tutto il resto della sala dalla presenza de' sopradetti magistrati onorato: tal che, dovunque egli volge gli occhi, per tutto vede grandezza e magnificenza.</p>
</sp>

	<sp><speaker>GIOVANNI</speaker><p> – Io vorrei sapere se da altra cagione sono stati mossi i vostri maggiori a far sedere i sopradetti magistrati nel modo detto, che dal volere che la sala apparisca piú magnifica ed onorata.</p>
</sp>

	<sp><speaker>M. TRIFONE</speaker><p> – Certamente sí. Perciocché, come appresso diremo, questi magistrati sono obbligati ad avere cura che ciascuno segga con gravità e modestia: e particularmente, che niuno nel ballottare i magistrati, ardisca o sé o altri, con parole o cenni, raccomandare: il che non potrebbeno acconciamente fare, se tutti sedessero in uno medesimo luogo. Oltra questo, da tale ordine nasce che ciascuna parte della sala è onoratissima, essendo ornata dalla presenza di sí degni magistrati: tal che niuno è, ancora che riputatissimo, che si vergogni sedere in quelli luoghi i quali sono dalla residenza del Doge lontani. Onde segue, che essendo i giovani mescolati co' vecchi, sono dalla presenza ancora di quelli costretti sedere con piú gravità e modestia, che forse non farebbeno se da loro fusseno separati.</p>
</sp>

	<sp><speaker>GIOVANNI</speaker><p> – Ditemi ancora, se io non impedisco troppo l'ordito vostro ragionamento; gli altri magistrati seggono in luogo piú onorato che gli altri?</p>
</sp>

	<sp><speaker>M. TRIFONE</speaker><p> – A niuno altro magistrato, eccetto quelli che abbiamo detti, è deputato luogo alcuno particulare; anzi tutti seggono dove ciascuno si contenta. I figliuoli e fratelli del Doge che vive, e di quelli che sono morti; similemente, i cavalieri e dottori, seggono in luogo onorato: tra tutti gli altri non è distinzione alcuna. Dinanzi al rialto dov'è la residenza del Doge, sono poste nel piano della sala tre urne (noi li chiamamo cappelli), rilevate tanto da terra per l'altezza delle base loro, che niuno possa guardare dentro: senza che, elle sono ancora chiuse, e solamente nel coperchio hanno le due estreme due buche, onde si mette la mano per trarre le ballotte. Quella del mezzo, che ne ha una, corresponde al Doge; l'altre due, alle teste di quelle due panche dove noi dicemmo sedere il gran cancelliere e gli altri ministri. In ciascuna di queste due estreme urne, sono messe d'intorno ad ottocento ballotte, fatte di rame o vero d'ottone, e poi argentate: tal che tutte vengono ad aggiugnere al numero di 1.500 in 1.550; per ciò che i gentiluomini che nella sala si ragunano, fanno quasi il detto numero. Similemente, in queste medesime urne sono mescolate 60 ballotte dorate; 30 per ciascuna. Nell'urna di mezzo 50 ballotte; 36 dorate, e 24 argentate.</p>
	<p>Ragunato ch'è, adunque, tutto il Gran consiglio, e che ciascuno è posto a sedere, e la sala al debito tempo serrata; il gran cancelliere ne va nel piú propinquo de' due pergoletti i quali sono nella faccia non fenestrata della sala, sopra il secondo grado delle panche che sono contigue alla detta faccia, e corrispondono quasi al mezzo della sala, l'uno poco lontano dall'altro; e di questo luogo legge tutti i magistrati i quali si deono in quel giorno creare; e bisognando mettere parte alcuna, egli, sanza nominarle, dice simili parole: – E' si metteranno le parti che bisognano –. Dopo questo, ritorna al tribunale, e quindi chiama gli Avvocatori, i Capi de' Dieci, i Censori, gli Auditori vecchi e nuovi; e poscia che sono arrivati, il detto gran cancelliere li fa dare giuramento di fare osservare le leggi del Consiglio: nelle quali si contiene, che ciascuno segga; che niuno muti banco, se non nel tempo convenevole; che niuno cerchi per alcuna via non onesta ottenere egli magistrato alcuno, o favorire altri; e molte altre cose particulari. Dopo il giuramento, i sopradetti magistrati ritornano a sedere a' luoghi loro. Dopo questo, si lievano in piedi tre Consiglieri, i piú giovani; il piú vecchio de' quali si posa a sedere dinanzi all'urna di mezzo; l'altro, dinanzi all'urna ch'è a destra del Doge; il terzo, ch'è il piú giovane di tutti, dinanzi a quella ch'è a sinistra. Questi due estremi seggono nelle teste di quelle due panche sopra le quali noi dicemmo sedere il gran cancelliere e gli altri ministri; quello di mezzo siede sopra una panca che attraversa il tribunale del Doge: sopra la quale si posano a sedere gli elettori, come voi intenderete.</p>
	<p>Tràsi poi per sorte qual banco debbe venire prima al cappello, e da che testa e da che lato debbe prima cominciare, in questa guisa. Mettonsi in una urna dieci ballotte argentate, cinque delle quali sono contrasegnate con caratteri numerali; tal che in ciascuna è uno di quelli che significano i primi cinque numeri, cioè quello dell'uno o del due o del tre o del quattro o del cinque; e quello ch'è nell'una, non è nell'altra notato. Appresso, è scritto in ciascuna – Testa di verso Broglio; – e – Lato di verso San Giorgio. – Nell'altre cinque sono segnati i medesimi caratteri, ma non hanno già notate le medesime parole: perciocché, in vece di quelle che abbiamo dette, si legge in ciascuna – Testa di verso Castello; – e – Lato di verso San Marco. – Tràsi poi a sorte una di queste diece ballotte, la quale mostra qual banco debbe prima venire al cappello, e da che testa e da che lato debbe cominciare: perciocché, se in essa si truova segnato il carattero (poniamo) dell'uno, e vi si legga – Testa di verso Broglio, – e – Lato di verso San Giorgio, – s'intende il primo banco essere chiamato; ed avere a cominciare andare al cappello dalla testa ch'è di verso Broglio e dal lato ch'è di verso San Giorgio. Cercasi poi nel cappello della ballotta ch'è compagna a questa tratta; cioè quella che ha il carattere dell'uno, e le lettere che dicono – Testa di verso Castello – e – Lato di verso San Marco: – perciocché, essendo il primo banco stato una volta chiamato al cappello, non può la seconda venire. Tràsi poi a sorte un'altra di quelle ballotte, che mostra qual banco debbe poi venire al cappello: e cosí di mano in mano si seguita di trarre, e di chiamare i banchi, tanto che tutti gli elettori siano fatti. E notate, che qualunque volta uno banco è chiamato, ne vengono due, che sono quelli de' quali egli è composto; e nelle ballotte sopradette sono chiamati – lati –: e ciascuno viene a quell'urna delle due estreme che li corrisponde, sí come dianzi fu detto.</p>
	<p>Viene, adunque, nel modo detto ciascuno gentiluomo di quel banco ch'è chiamato, alla sua urna; e di quella trae una ballotta. La quale, se è argentata, la mette in un'altra urna posta in terra a piè di quella onde si traggono le ballotte, e ritorna al luogo suo, sanza aver fatto profitto alcuno: se è dorata, la porge in mano al Consigliere che siede dinanzi a quella urna, e ne va all'urna di mezzo. Della quale ancora trae una ballotta; e s'ella è argentata, poscia ch'egli l'ha presentata al Consigliere che siede quivi dinanzi, ritorna medesimamente al luogo suo: ma se è dorata, medesimamente la porge al detto Consigliere, e s'intende costui essere uno degli elettori del primo ordine, cioè della prima mano, ed è posto a sedere sopra quella panca che noi dicemmo attraversare il tribunale del Doge, con la faccia volta a quello: il che è ordinato acciò che niuno, con cenni o altri, si possa a lui raccomandare. Oltra questo, il nome suo è da uno segretario pronunziato, acciò che tutti quelli della sua famiglia, ed, oltra questi, se avesse suocero e cognati (che sono quegli a' quali egli fa contumacia; cioè dà divieto, sí come dite voi), sentano che uno de' loro è rimaso elettore nella prima mano. Sta costui, e gli altri di mano in mano, a sedere, insino a che tutti i compagni siano tratti; dando sempre il piú onorato luogo al piú vecchio. E se, per sorte, avvenisse che nel trarre i primi nove, ne venisseno tratti due d'una medesima famiglia; il secondo si riserba per la seconda mano, e si prende in luogo suo quello che viene prima tratto. E tutti quelli della loro famiglia, e gli altri sopradetti, non possono piú il giorno andare al cappello: perciocché per legge è provveduto, che tutte quattro le mani, le quali abbracciano 36 elettori, non ne possono avere piú che due d'una medesima famiglia; né possono essere questi due in una medesima mano elettori, ma uno in una, l'altro in un'altra: tal che tutti i nove d'una mano bisogna che siano di nove famiglie diverse. Dopo questo, al piú giovane d'essi è presentata da uno de' segretari una cedola, dove sono scritti per ordine tutti i magistrati i quali si deono il giorno creare; ed acciò che ella non si possa contrafare in modo alcuno, è col pubblico segno suggellata. Danno poi giuramento d'eleggere quegli i quali essi giudichino essere utili alla Repubblica; e, per la piú propinqua porta, ne vanno fuori della sala, in una stanza a loro determinata. E chiamansi questi primi nove elettori – la prima mano –. Fassi poi la seconda, la terza e la quarta mano, nel medesimo modo: e tutte, l'una dopo l'altra, tosto ch'elle sono fatte, si ritirano con le cedole date loro, come abbiamo detto, nelle stanze a ciascuna determinate.</p>
</sp>

	<sp><speaker>GIOVANNI</speaker><p> – In tutta questa azione che avete narrato d'intorno al fare degli elettori, è necessario che mi resolviate quattro dubbi: il primo de' quali è questo. Voi diceste che 'n questi due cappelli si mettevano d'intorno mille cinquecento ballotte, non a numero ma a vista, sí come noi diciamo. Io credo che possa avvenire, che nel fine dell'ultimo banco, restino ancora delle ballotte dorate, e dell'argentate non ve ne siano tante quanti sono i gentiluomini che hanno ancora a venire al cappello. Di che mi pare che possa nascere che quelli che vengono da ultimo, vengano con troppo disavvantaggio; perciocché le dorate potriano essere tratte, essendo col numero delle bianche non convenevole rimase. E però, ditemi se avete in questo caso ordine alcuno. Il secondo: se avete proveduto che uno gentiluomo non possa venire al cappello per altro banco che per lo suo; perciocché potrebbe alcuno, quando ritorna a sedere, porsi in uno di quelli banchi che non fusse stato chiamato. Il terzo: se avete ordinazione alcuna, per la quale nel trarre le ballotte sia impedita la fraude; perché potrebbe alcuno avere in mano una ballotta dorata, e quella poi trarre. L'ultimo è: che differenza voi fate che uno banco cominci a venire al cappello prima da uno lato che dall'altro; perciocché amenduni potriamo in uno medesimo tempo cominciare, avendo a venire ciascuno a quel cappello che gli corrisponde: il che non possono agevolmente fare le teste. Per ciò, vorrei sapere da che cagione sono stati i vostri padri indotti ad ordinare che i banchi comincino a venire al cappello prima da uno lato che dall'altro.</p>
</sp>

	<sp><speaker>M. TRIFONE</speaker><p> – Voi avete prudentemente dubitato, ed io chiarirò brevemente tutti i vostri dubbi. E quanto a quello di che prima dubitaste, tutto quello che dite, è vero. E le piú volte avviene, che non solamente quelli che seggono nell'ultimo banco chiamato, hanno migliore sorte che gli altri; ma ancora quelli che in questo banco sono gli ultimi a venire al cappello. Laonde, quelli Consiglieri che seggono dinanzi a' cappelli, vedendo appressarsi il fine dell'ultimo banco, guardano se le ballotte argentate corrispondono al numero di quelli i quali ancora hanno a venire; e vedendone mancare, ve ne mettono tante, quante pare loro che ve ne manchi; e vedendo esservene troppe ne traggono quante giudicano essere superflue.</p>
	<p>Che uno gentiluomo non possa venire al cappello se non per lo banco suo, è proveduto per una legge che abbiamo; la quale pone gravissime pene a chi muta banco, da che egli si pone a sedere, insino a tanto che le mani degli elettori siano tratte. Dopo la creazione loro, può ciascuno, secondo che li piace, mutare banco. Usiamo ancora serrare, quando i banchi sono pieni, certi usciuoli che sono nelle teste di quelli; e non gli apriamo se non quando uno banco è chiamato; e tutti i banchi hanno questi usciuoli; eccetto quelli che sono lungo le due facce maggiori. Il che è ordinato per ciò che, essendovi, impedirebbono il passare a' ministri, e ad altri che continuamente bisogna che entrino ed escano della sala; e particularmente a' gentiluomini che ritornano a sedere poi che al cappello sono andati: i quali tutti ritornano per gli spazi de' due banchi detti, ciascuno per quello ch'è dal lato del banco suo. E perché e' potria anco avvenire (il che ora mi viene alla memoria) che uno gentiluomo volesse andare piú d'una volta al cappello per il banco suo (come saría se quelli che in alcuno banco furono i primi a venire al cappello, nel ritornare poi a sedere non si posasseno, ma seguitasseno gli ultimi); acciò che questa fraude non si possa esercitare, hanno i nostri maggiori ordinato, che alcuni ministri (pure togati, con le berrette rosse, le quali allora si mettono) seguitino gli ultimi di ciascuno banco che va al cappello: ed in tal modo si viene a fare distinzione tra li primi che tornano e gli ultimi che vanno; tal che niuno delli primi si può accompagnare con gli ultimi per tornare con essi al cappello.</p>
	<p>Che uno non possa usare fraude nel trarre le ballotte, in tal modo è proveduto. Noi abbiamo piú sorte di ballotte dorate; la diversità delle quali nasce dalla differenza de' caratteri i quali sono in esse impressi, e non sono altro che lettere dell'alfabeto. Quando, adunque, i nostri ministri deono mettere ne' cappelli le ballotte dorate, pigliano una di ciascuna sorte (che non arrivano a sei), e tutte insieme le mettono in una urna; e di quelle una a sorte ne traggono, il cui carattero mostra qual sorte, per mettere ne' cappelli, si debba pigliare; e di quella vi mettono. La qual cosa, alla presenza del Doge e Consiglieri, si fa tosto che i banchi si deono chiamare; tal che niuno è che possa sapere che carattero abbiano le dette ballotte, e però possa essersi proveduto per usare in tal ordine qualche inganno: ché altro inganno non può usare, che portare una ballotta seco, e mostrare di trarne una dal cappello, e trarre quella che in mano avea. E per questa cagione, quelli gentiluomini che traggono delle urne le ballotte dorate, le presentano alli Consiglieri che seggono dinanzi all'urne, acciò che essi veggano se hanno il contrasegno debito. I nostri maggiori usavano mettere ne' cappelli quella sorte di ballotte che piaceva al Doge ed a' Consiglieri: ne' tempi nostri, è tutta questa azione in potestà della sorte ridotta. Quanto alla distinzione de' lati, che era l'ultima cosa che voi volevate intendere, io v'ho detto che quando uno banco è chiamato, ne vengono due, che sono i suoi lati. Ora, e' potria avvenire, che due d'una medesima famiglia venisseno in uno medesimo tempo ciascuno al suo cappello, l'uno da uno lato, l'altro dall'altro; ed amenduni le ballotte dorate dell'urne traesseno. Perché, adunque, non si abbia a disputare chi di loro debba andare all'urna di mezzo (perciocché amenduni non possono, essendo d'una medesima famiglia), è ordinato che colui vi vadia prima, al cui lato venne la sorte d'essere primo a cominciare: e se di quella trae una ballotta dorata, l'altro ritorna a sedere cogli altri; ma se la traesse argentata, allora questo secondo va all'urna di mezzo, seguitando il medesimo ordine. Ma perché tutte le vostre dubitazioni mi pare avere assai chiare rendute, se altro non volete dire, io andrò il mio ordine seguitando.</p>
</sp>

	<sp><speaker>GIOVANNI</speaker><p> – Seguitate pure, messer Trifone; perciocché io non sento nell'animo piú cosa alcuna che dubbia mi sia.</p>
</sp>

	<sp><speaker>M. TRIFONE</speaker><p> – Poscia che i quattro ordini degli elettori, nel sopradetto modo tratti, si sono ritirati nelle loro stanze, l'uno dopo l'altro (perché, quando uno è fornito di trarre, subito ne va alla sua stanza, e l'altro di mano in mano si trae; e mentre che questo si trae, quello che s'era ritirato nella sua stanza, fa la sua nominazione, nel modo che appresso diremo); allora può ciascuno gentiluomo mutare banco, secondo che gli piace. E se alcuna parte si dee mettere in Consiglio, ora è il tempo suo, mentre che i competitori de' magistrati s'eleggono: i quali sono in questo modo eletti. E notate, che alcuni de' nostri magistrati, sí come abbiamo ancora detto, possono avere in sino in quattro competitori; alcuni insino in due. E perciocché alcuno giorno è nel quale s'elegge solamente di quelli magistrati che possono avere due competitori, ed alcuno nel quale s'elegge solamente di quelli che possono avere insino in quattro competitori, ed alcuno altro nel quale s'elegge d'amenduni insieme; per ciò è necessario alcuna volta creare tutte quattro le mani degli elettori, ed alcuna volta due. Ma, poniamo che tutte le quattro siano create: quando la prima mano s'è ritirata nella sua stanza, tutti gli elettori si pongono a sedere, dando i piú onorati luoghi a quelli che sono di maggiore età. Allora il segretario destinato a questo officio, legge loro quelle constituzioni e leggi le quali essi sono tenuti osservare nella nominazione de' magistrati: le quali sono state ordinate acciò che tale nominazione proceda sanza corruzione, o altro inganno ed artificio. Mette poi in una urna nove ballotte, distinte da' caratteri numerali che in esse sono segnati. Dopo questo, ciascuno elettore, cominciando il piú vecchio, trae di quella urna una ballotta; per la quale egli intende di qual magistrato egli abbia a nominare uno competitore: perciocché in essa truova segnato il carattero dell'uno o del due o del tre, o di alcuno degli altri numeri per insino a quello del nove. Colui, adunque, che trasse la ballotta dov'era segnato il carattero dell'uno, debbe nominare il competitore del primo magistrato scritto nella cedola che fu data al piú giovane degli elettori da uno de' segretari (noi diciamo avere la prima voce); e colui che trasse la ballotta dov'era segnato il carattero del due, ha la seconda voce; e cosí degli altri. E quando si crea 11 magistrati (ch'è il maggior numero), quello c'ha la prima voce, ha ancora la decima; e quello c'ha la seconda, ha ancora l'undecima. E notate, che questi elettori possono tra loro cambiare le voci che sono state loro dalla sorte concedute: laonde, chi ha la prima, la può cambiare con uno ch'abbia la seconda o la terza o qualunque altra; e cosí degli altri. E perciocché questi elettori deono essere piezi (cioè mallevadori, secondo che voi dite) di quelli che sono da loro eletti; creandosi magistrati ch'abbiano a maneggiare danari, chi ha (poniamo) la prima voce, ancora ch'egli la cambi, bisogna pure che di colui sia piezo ch'è nominato competitore di quella da colui con chi egli la cambiò: tal che, quelli che cambiano le voci, sono piezi di coloro ch'essi non hanno nominati.</p>
	<p>Colui, adunque, ch'ebbe la prima voce; cioè ottenne per sorte di nominare il competitore del primo magistrato, ch'è ancora il piú degno (perciocché tutti i magistrati nostri sono distinti, ed uno è piú degno che l'altro), e s'egli l'ha cambiata con alcuno altro; colui con chi egli l'ha cambiata, innanzi a tutti gli altri nomina quel gentiluomo che a lui piace: e questo ch'è nominato debbe essere ballottato tra tutti li nove lettori; ed avendo i due terzi de' suffragi, s'intende costui essere approvato. Non aggiugnendo a quel numero bisogna che 'l nominatore nomini un altro: e se questo anco non è approvato, è costretto nominare tanti, l'uno dopo l'altro, che uno sia approvato. Il nome del quale è subito notato dal segretario in su la cedola di sotto al nome del magistrato. Notasi ancora s'egli ha o ha avuto degnità alcuna, ed il nome di quello che l'ha eletto, ed il numero della mano. Seguita poi il nominatore della seconda voce, nominando chi egli vuole; ed il nominato s'approva; ed approvato, si scrive nella cedola sotto il nome del magistrato del quale è competitore. Questo medesimo s'osserva sempre nella seconda mano; non già sempre nella terza e nella quarta: perciocché, eleggendosi alcuna volta di quelli magistrati che non possono avere piú che due competitori, e questi essendo nominati nella prima e seconda mano, è forza che alcuni nominatori nella terza e quarta mano restino sanza nominare. Colui, adunque, in queste due mani, che trae di quelle ballotte dov'erano segnati numeri a' quali non corrisponde voce, cioè magistrato alcuno, resta sanza nominare: ma non è però del tutto vano l'essere elettore, ancora che per sorte non abbia ottenuto facultà di nominare; perciocché, avendosi a ballottare i nominati tra gli elettori nel modo detto, chi non ha la sorte di nominare, può almeno accettare o ricusare i nominati. E notate, che se in alcuna di queste mani nascesse tra gli elettori qualche diffcultà, come sarebbe se alcuno di loro eleggesse uno del quale si dubitasse se potesse essere ballottato; debbe uno Avvocatore ed uno Capo de' Dieci andare nella stanza dov'è quella mano degli elettori, e determinare la loro difficultà.</p>
	<p>Creati, adunque, che sono i competitori de' magistrati nel sopradetto modo, gli elettori non possono piú tornare nella sala del Consiglio: i Consiglieri, i Capi de' Dieci, e gli Avvocatori, ed i Censori, se alcuno di loro fusse stato elettore, possono ritornare in Consiglio. I segretari, adunque, degli elettori presentano al gran cancelliere le cedole dove sono scritti i magistrati, e di sotto a ciascuno dessi i competitori, scritti con tutte quelle circunstanze che noi dianzi narrammo. E notate, che sí come di ciascuno magistrato possono essere o quattro o due competitori, secondo che essi o in tutte le mani o in due sole s'eleggono; cosí ancora in tutte le mani d'uno magistrato solo, meno che quattro competitori possono essere eletti, cioè tre, due ed uno; e nelle due, meno che due, cioè uno: perché può molto bene avvenire, che uno medesimo gentiluomo sia nominato in piú mani che in una, ed alcuna volta in tutte le quattro, ed in ambe le due. E quando ciò avviene ancora ch'egli non abbia competitore, debbe nondimeno essere ballottato; perciocché, essendo eletto in diverse mani, pare che di se stesso sia competitore. Ma poniamo che d'uno medesimo magistrato in ciascuna mano sia eletto uno competitore: guardasi s'alcuno di loro patisce contumacia; come potria accadere per non essere passato il tempo che si richiede dopo alcuno magistrato al poterne un altro ottenere; per essere in magistrato alcuno de' suoi, che lo faccia contumace; per avere pubblico debito, e simili cose: delle quali si tiene pubblica memoria, in tal modo che in poco di tempo chiaramente tal cosa apparisce. Quegli, adunque, che sono trovati patire contumacia, non possono essere ballottati; e se di quattro competitori tre fusseno contumaci, quello solo che resta, rimanendo sanza competitore, non può essere ballottato. Tal che voi potete pigliare questa regola generale; che chiunque in una sola mano è eletto e non ha competitore, non può andare a partito, ed ottenere il magistrato. Tal che, se d'uno magistrato sono stati eletti tre competitori, uno dei quali sia stato nominato in due mani, e ciascuno degli altri in una; quando questi due, ciascuno de quali è stato eletto in una mano, abbiano contumacia, può colui che fu eletto in due mani, non avendo altro impedimento, sanza competitore andare a partito, per la ragione ch'abbiamo già detta.</p>
	<p>Legge, adunque, il gran cancelliere tutti i magistrati co' loro competitori, con quell'ordine e con quelle circunstanze che abbiamo dette: dopo questo, cominciando dal principale, propone i suoi competitori; e prima quello che fu nominato nella prima mano, notando ancora se fusse stato nominato in alcun'altra mano. Ed acciocché particularmente ogni cosa sappiate, legge il nome di quelli il gran cancelliere in questa guisa: – Ser Andrea Gritti (poniamo), che fu podestà di Padova; piezo, ser Giorgio Cornari, che fu di ser Piero; nella prima mano. Nella seconda; ser Andrea Gritti, che fu podestà di Padova; piezo, ser Domenico Trivisano – e similemente, si replica il nome dello eletto tante volte, in quante mani egli è stato preso. E letti che ha tutti i competitori, quelli che sono stati pronunziati, con tutti quelli delle case loro, ed altri che si danno divieto (come voi dite) l'uno all'altro, escono della sala; e ritirati in un'altra stanza, quivi aspettano tanto che siano andati a partito. Ma tosto che questi sono fuori della sala, il detto gran cancelliere, con alta voce, ricorda a tutti, che ciascuno, per legge umana e divina è tenuto favorire quello ch'egli giudichi essere il migliore di tutti, e piú utile alla Repubblica. Dopo questo, nomina il primo competitore. Allora, alcuni giovanetti destinati a tale officio, co' bossoli vanno ricogliendo le ballotte. Le quali sono tutte di panno lino bianco; ma i bossoli sono doppi, e l'uno è bianco, l'altro verde: il verde di fuori, il bianco di dentro: e nel bianco quelli che l'accettano, mettono le ballotte; nel verde quelli che lo ricusano. Sono i bossoli in tal modo fabbricati, che niuno può vedere in qual di loro sia lassata la ballotta. E per ciò che la sala è grande, né accadere può che non vi sia qualche strepito; i detti giovanetti, mentre che ricolgono le ballotte, vanno recitando il nome di quello che si ballotta. Raccolto che hanno quelli giovanetti le ballotte, le portano al tribunale del Principe; e quelle del sí, mettono in uno vaso bianco; quelle del no, in uno vaso verde. Sono poi annoverate quelle del sí da' Consiglieri che sono alla destra del Doge; e quelle del no, dagli altri Consiglieri che sono alla sinistra: e se quelle del sí sono meno che la metà di tutte, non ha costui ottenuto cosa alcuna; ma s'elle sono piú, s'intende potere ottenere il magistrato: e però si nota di quanto numero elle passano la metà. Ballottansi poi gli altri competitori, pronunciati di mano in mano dal gran cancelliere, mentre che i suffragi dell'antecedente s'annoverano nel modo detto; e colui, le cui ballotte del sí vincono con maggiore numero la metà, che quelle degli altri competitori, è quello che s'intende avere ottenuto il magistrato. Sono poi notificati dal gran cancelliere i competitori del secondo magistrato: ed i pronunciati con quegli a' quali eglino danno divieto, escono della sala; e quegli altri che prima, erano usciti, ritornano: e si seguita il medesimo ordine in tutti gli altri. E poscia che tutti i magistrati sono creati, notifica il gran cancelliere quelli che gli hanno ottenuti, facendo loro comandamento che si presentino dinanzi a' Censori; a' quali deono dare giuramento di non avere operato cosa alcuna contra le leggi per ottenere i magistrati. E fatto questo, licenzia il Consiglio. Dov'è ancora da notare, che quando niuno competitore d'alcuno magistrato superasse la metà de' suffragi, non s'intende alcuno avere ottenuto il magistrato. E perciocché, per legge antica, il Gran consiglio bisogna che finisca innanzi al tramontare del sole; se, per sorte, tutti i competitori allora non sono andati a partito, si recitano quelli c'hanno insino a quel punto ottenuto i magistrati; e quelli che dovevano andare a partito, si lassano indietro: tal che essi non vengono a godere il beneficio di quelli che gli avevano nominati competitori; per ciò che nella seguente giornata si rifanno altri competitori.</p>
	<p>Cosí fatto è il modo che noi osserviamo nella elezione de' magistrati: nella cui narrazione io sono stato alquanto lungo, per non lassare cosa alcuna indietro. Né anco so se in questo avrò sodisfatto al desiderio mio: ma tal cosa mi fia chiara e manifesta, se voi ne sarete stato in tal modo capace, che poco abbiate da dubitare.</p>
</sp>

	<sp><speaker>GIOVANNI</speaker><p> – Quantunque voi diligentemente abbiate trattato questa materia, voglio pure due cose da voi intendere: le quali sono queste. Per qual cagione il gran cancelliere, quando pronunzia alcuno competitore, referisce s'egli ha ottenuto in altri tempi degnità alcuna? E perché ancora recita il nome di quello dal quale egli fu nominato?</p>
</sp>

	<sp><speaker>M. TRIFONE</speaker><p> – Poche parole sono dalle vostre domande richieste. Recitansi col nome del competitore quelle degnità che ha per altri tempi ottenute, per acquistargli favore; acciò che ciascuno vegga, che chi è stato reputato altra volta degno d'uno magistrato, non debbe essere del presente giudicato indegno: e forse ancora per fare contrario effetto; perché potria essere che nel passato magistrato non si fusse portato in tal modo, che questo altro meritasse. Recitansi, adunque, le degnità passate, acciò che ciascuno ricordandosi in che modo egli si sia in quelle portato, piú agevolmente discerna se 'l presente gli debba essere conceduto. Riferiscesi ancora il nome di quello da chi egli fu nominato, non solamente perché chi nomina uno competitore d'uno magistrato che maneggi danari, debbe essere mallevadore (noi diciamo piezo) di tutto il danno ch'egli potesse fare, come di sopra fu detto; ma perché, ancora nella creazione degli altri magistrati che non trattano danari, ciascuno consideri bene, se chi lo nominò intese al bene commune, giudicando colui essere utile alla Repubblica; o se pure dall'amicizia, o da qualche altra particulare cagione, fu tratto piú quello che un altro a nominare. Di queste particularità io vi assegno quelle ragioni ch'io penso che siano piú verisimili: ed avete ad intendere, che in ogni repubblica sono assai constituzioni, delle quali non si può assegnare alcuna probabile, non che vera, ragione. E questo non solamente avviene in quelle città che hanno il loro governo variato, ma in quelle ancora le quali con le medesime leggi si sono lungo tempo rette e governate: perciocché, quantunque l'usanze si siano mantenute, nondimeno le cagioni di quelle sono dall'antichità oscurate. E però, se d'alcuna cosa non vi ho potuto ne potrò rendere la ragione, voi non vi maravigliarete.</p>
</sp>

	<sp><speaker>GIOVANNI</speaker><p> – Voi parlate prudentemente, ed io non voglio da voi altro che quello che si può sapere. Ma ditemi, se quelli che sono eletti nominatori, possono essere nominati, o l'uno dall'altro, o ciascuno da se stesso.</p>
</sp>

	<sp><speaker>M. TRIFONE</speaker><p> – Ciascuno che è nominatore, può essere nominato non solamente dagli altri nominatori, ma egli stesso ancora si può nominare. E però il gran cancelliere, quando recita il nome d'alcuno competitore che da se stesso si sia nominato, lo pronunzia in questo modo: – Ser Andrea Gritti (poniamo), tolto nella prima mano da se medesimo –, con l'altre circunstanze. E veramente, mi pare assai ragionevole che chi può nominare altri, possa ancora nominare se medesimo, quando egli creda potere ottenere il magistrato.</p>
</sp>

	<sp><speaker>GIOVANNI</speaker><p> – Se io ho bene notato tutto il vostro parlare, voi non avete ancora detto quanto numero di gentiluomini sia necessario al Consiglio grande.</p>
</sp>

	<sp><speaker>M. TRIFONE</speaker><p> – Voi dite il vero; e se non me lo ricordavate, non mi sarebbe tal cosa nella mente caduta: onde potete comprendere quanto sia utile in tali ragionamenti la prudenza del domandatore. Dico, adunque, che quanto appartiene alla creazione de' magistrati, non si ricerca numero determinato. Ben è vero, che rade volte avviene che la sala non sia piena. Ma quando s'avesse a trattare altre faccende (com'è creare nuove leggi, terminare qualche sentenza; come meglio di sotto intenderete), non può essere alcuna di queste cose eseguita, se i gentiluomini che si trovano in Consiglio, non aggiungono al numero di secento. E se quattro Consiglieri non vi sono presenti, non si può né creare offici, né alcun'altra cosa trattare.</p>
</sp>

	<sp><speaker>GIOVANNI</speaker><p> – Tutto questo ordine che del creare i magistrati avete trattato, puossi egli con alcuna fraude corrompere, tal che per lo mezzo delle ricchezze, o dell'amicizia e d'altri modi straordinari, possa alcuno gentiluomo ottenere i magistrati?</p>
</sp>

	<sp><speaker>M. TRIFONE</speaker><p> – Io avviso quello che voi volete dire; ma non essendo ancora venuto il luogo suo, non vi risponderò altro. Il tutto intenderete quando noi parleremo de' Censori. E se a voi non resta altro a domandare d'intorno al Consiglio grande, a me non resta altro a dire: e d'alcune azioni particulari che sono pure al Consiglio appartenenti, ne' luoghi piú a quelle accomodati tratteremo. Lassato, adunque, il fondamento e la basa di questa nostra Repubblica, saliremo uno grado; e, se a voi piace, tratteremo del Consiglio de' Pregati, il quale dietro al Consiglio grande succede, sí come voi dianzi intendeste.</p>
</sp>

	<sp><speaker>GIOVANNI</speaker><p> – Poscia che tutto quello che appartiene alla considerazione del Consiglio grande avete esplicato, qualunque volta egli vi piaccia, potete al Consiglio de' Pregati passare: perciocché di quanto avete insino a qui detto, grandemente sodisfatto ne resto; né mi viene alla mente cosa alcuna della quale mi bisogni altramente certificare.</p>
</sp>

	<sp><speaker>M. TRIFONE</speaker><p> – Il Consiglio de' Pregati (sí come fu, non è molto, in parte dichiarato) è uno de' principali membri della Repubblica nostra; li quali noi dicemmo essere quattro: il Consiglio grande, il Consiglio de' Pregati, il Collegio, il Doge: perciocché in questo si trattano e determinano tutte le faccende grandi. Comprendeva questo Consiglio ne' tempi antichi solamente sessanta: cominciarono poi ad aggiugnere quando 25, quando 20; tanto che finalmente fu determinato che a quelli si facesse una aggiunta d'altrettanti. La cagione di fare questa aggiunta fu (credo) la grandezza di molte faccende che in quelli tempi quando fu trovato tale ordine, si trattavano; acciò che convenendo maggior numero di gentiluomini alla consultazione e deliberazione di quelle, fusseno ancora meglio disputate e deliberate: sí come intervenne nella rebellione di Candia, tenendo il principato Lorenzo Celso, Doge LVIII. Furono allora aggiunti a' Pregati 25: e poco innanzi, per conchiudere una pace col re d'Ungheria, essendo Doge Giovanni Delfino, fu fatta una aggiunta d'altrettanti. Nella guerra, poi, di Padova, e molte altre volte per altre cagioni, fu fatto il simigliante: tanto che si pervenne in consuetudine di creare ogni anno a' 40 Pregati una aggiunta di 20. Al tempo, poi, di Michele Steno, Doge LXIII, crebbe questa aggiunta insino a 40: ultimamente, nel principato di Francesco Foscaro, si pervenne insino a 60. E notate, che nel numero de' 60 Pregati non possono essere piú che tre d'una medesima famiglia: nella Giunta, poi, ne può essere insino in due di quella medesima: e se in quelli ne fusseno due, in questa ne può essere tre.</p>
	<p>Abbraccia, adunque, il Consiglio de' Pregati questi 120 che abbiamo raccontati; ed oltra questi, molti altri consigli e magistrati. Alcuni de' quali hanno autorità di mettere ballotta (cioè di rendere il partito, sí come voi dite): alcuni altri non hanno tale autorità; ma per farli piú reputati, è concesso loro questo onore d'intendere le faccende della Repubblica. Quelli ch'entrano nel Consiglio de' Pregati e mettono ballotta (per usare i termini nostri), sono questi: il Doge, i sei Consiglieri, il Consiglio de' Dieci, gli Avvocatori, tutti i Procuratori (i quali al presente sono 24), i quaranta Giudici criminali, i tre Consiglieri da basso, i due Censori (i quali poscia c'hanno fornito il magistrato, entrano il medesimo tempo in Pregati, con autorità di mettere la ballotta), i tre sopra gli atti di Sopracastaldi (i quali, fornito il magistrato, entrano certo tempo in Pregati, e rendono il partito), i tre Governatori dell'entrate, i tre Signori alle biade, i quattro Signori al sale, i tre Camarlinghi di comune, i tre Signori alle Ragioni vecchie, i tre alle Ragioni nuove, i tre Proveditori di comune, i tre Signori all'arsenale, i tre Proveditori sopra le camere, i tre Proveditori alli dieci offici, i tre Cataveri. Quelli ch'entrano in Pregati e non rendono il partito, sono questi: il Collegio de' Savi, i tre Proveditori sopra l'acque, i Dieci savi, i Tre sopra la sanità, i Tre sopra i dazi e Proveditori sopra il Cottimo d'Alessandria, i Dodici sopra quello di Damasco, i Dodici sopra Londra. Tutti questi ch'abbiamo raccontati, sono quelli che fanno il Consiglio de' Pregati.</p>
</sp>

	<sp><speaker>GIOVANNI</speaker><p> – Io arei desiderio d'intendere qualche cosa di questi magistrati, se a voi paresse a proposito.</p>
</sp>

	<sp><speaker>M. TRIFONE</speaker><p> – Io non vi dirò altro di questi magistrati; perciocché tale materia non è necessaria alla nostra intenzione, ch'è solamente di narrarvi tutte quelle cose le quali lo stato universale della Città risguardano. E per ciò seguitando il proposito mio, sono i Pregati in tal modo chiamati (secondo che molti dicono) per ciò che anticamente erano ragunati da' pubblici ministri, e quasi da quelli pregati che venisseno a consultare e deliberare le pubbliche faccende. Creansi i Pregati (cioè quelli primi sessanta, i quali propriamente si chiamano Pregati) nel Consiglio grande, come gli altri magistrati, nel modo sopradetto: ed ogni giorno se ne crea sei; e tanto innanzi cominciano a crearli, che al principio d'ottobre tutti sono creati, ed allora pigliano il magistrato. La Giunta degli altri sessanta è creata nel medesimo tempo dal Consiglio de' Pregati vecchi e dal Consiglio grande, in questo modo. Il giorno di San Michele, ch'è il penultimo di settembre, si raguna il Consiglio de' Pregati vecchi; dove ciascuno che rende i suffragi, nomina quello ch'egli vuole che sia della Giunta. Tutti i nominati sono scritti: l'altro giorno poi si chiama il Consiglio grande; ed in una urna sono messi i nomi di coloro che furono da' Pregati nominati; i quali poi, letti che sono da uno de' segretari, a sorte dell'urna l'uno dopo l'altro tratti, nel Consiglio grande si ballottano; e colui che ottiene piú che la metà de' suffragi, nella Giunta è connumerato.</p>
</sp>

	<sp><speaker>GIOVANNI</speaker><p> – Non potria essere che di quelli che si ballottano, non ne fusseno tanti approvati che facesseno il numero intero della Giunta?</p>
</sp>

	<sp><speaker>M. TRIFONE</speaker><p> – Certamente sí; e quando ciò avviene (benché rade volte), quelli che mancano (i quali sono sempre pochi), ne' seguenti consigli si creano nel modo che abbiamo detto: e questo medesimo s'osserva quando i sessanta Pregati non venisseno tutti al tempo medesimo creati.</p>
	<p>E tornando al proposito, gli altri magistrati che sono in questo Consiglio compresi, non importa in che tempo siano creati: perciocché, quando i Pregati deono pigliare il magistrato, quelli i quali esercitano i detti offici, sono con essi insieme nel detto Consiglio connumerati; e se il loro magistrato termina prima che i Pregati forniscano il loro, i successori entrano nel luogo di quegli. E perché il Consiglio de' Pregati non dura tanto che questi magistrati vi forniscano il tempo determinato agli offici loro, sono poi compresi nel Consiglio de' Pregati che succede. Abbiamo ancora usato ne' bisogni della Repubblica concedere facultà di venire nel Consiglio de' Pregati a quelli che con le loro ricchezze porgono aiuto alla Repubblica, prestando quella somma di danari ch'è loro dalla legge determinata. La quale ancora pone termine al tempo ch'essi deono godere quello onore; acciò che se i loro danari sono prima restituiti loro, essi abbiano ancora questo vantaggio d'entrare quel piú nel Consiglio de' Pregati: perciocché, ordinariamente, possono venire in questo Consiglio insino a tanto che essi riabbiano i prestati danari. Non è già dato loro autorità di rendere i suffragi: solamente deono trovarsi in detto Consiglio, dove non fanno altro che intendere le faccende e travagli umani. Questa consuetudine, mi pare che si possa in qualche parte, se non in tutto, lodare; perciocché la Repubblica per via d'essa viene in due modi a guadagnare. Primieramente, ella si serve de' danari di costoro: ed essendo questi le piú volte giovani, cominciano tosto ad acquistare esperienza, e farsi valenti uomini. La qual cosa quanto sia utile alla Repubblica, niuno credo che n'abbia dubitazione.</p>
	<p>Ragunansi i Pregati qualunque volta piace al Collegio, nel modo che presto intenderete. Concedesi ancora il Consiglio de' Pregati a' magistrati, quando vogliono alcuna legge confirmare; agli Avvocatori, quando vogliono introdurre una causa in detto Consiglio. E quando si deono ragunare, il suono d'una campana lo dimostra. Usiamo ancora mandare ad invitarli per li pubblici comandatori. Né possono pigliare parte alcuna, per usare i termini nostri (cioè, non possono fare alcuna deliberazione), se quattro Consiglieri non vi sono presenti; e di loro, cioè di tutti quelli che rendono i suffragi, non vi se ne truova 60: ma rade volte avviene che non vi se ne raguni molto maggior numero. Trattansi in questo Consiglio tutte le faccende grandi della Repubblica: come sono le deliberazioni delle guerre, delle paci, delle triegue, de' patti; i modi del provedere danari per li bisogni della Repubblica. Ma come queste faccende si trattino, allora sarà manifesto quando del Collegio ragioneremo. Le leggi ancora si confermano in questo Consiglio: le quali prima sono trattate da quel magistrato a chi appartiene quella materia, per conto della quale elle sono create. Questo magistrato entra poi in Collegio, e mostra l'utilità o la necessità delle leggi che introducono; la quale se è approvata, gli è conceduto che nel Consiglio de' Pregati le introduca; dove se elle sono approvate, allora sono valide. Dopo questo, per pubblico bando si divulgano; e ciascuno allora è tenuto ad osservarle; ed il magistrato che le introdusse, è obbligato farle osservare: sí come non ha molto tempo che i Signori delle pompe (il quale magistrato provede che la Città vesta con modestia, e si viva parcamente) crearono nuove leggi sopra il vivere e vestire; le quali poi confermate dal Consiglio de' Pregati e pubblicate, con gran diligenza oggi s'osservano. Usano ancora i nostri fare confermare alcune leggi, non solamente nel Consiglio de' Pregati, ma ancora nel grande: la qual cosa credo che sia in potestà di quel magistrato che principalmente le introduce. E credo che questo s'usi fare acciò che a questo modo s'acquisti a quella legge maggior riputazione: sí come ancora pochi mesi sono che i Censori (il qual magistrato è stato nuovamente creato per correggere l'ambizione de' gentiluomini) crearono una legge per la quale fu vietato il congratularsi con quelli che hanno ottenuto i magistrati. Fu approvata questa legge con gran favore dal Consiglio de' Pregati, ma fu poi con molto maggiore nel Consiglio grande confirmata; ed oggi diligentemente s'osserva. Oltra questo, nel Consiglio de' Pregati si fa la elezione del Capitano dell'armata, bisognando fare guerra per mare; e del Proveditore del campo, facendosi guerra in terra ferma; e di tre altri magistrati, i quali noi chiamiamo i Savi grandi, i Savi di terra ferma ed i Savi di mare: sí come voi di qui a poco intenderete.</p>
	<p>Il modo dello eleggere tutti questi magistrati è questo. Ciascuno de' Pregati nomina uno, qualunque egli vuole: e tutti quelli che sono stati nominati, si ballottano; e chi di loro ha piú suffragi dalla metà in su, s'intende avere ottenuto il magistrato. E s'egli avviene tal volta, che d'alcuno il quale sia dai piú giudicato atto a qualcuno di quegli offici che abbiamo detti (come saria se s'avesse a creare uno Proveditore del campo), si sappia ch'egli non abbia caro essere eletto ed ottenere quella degnità, e per ciò niuno ardisca nominarlo per non li dispiacere; acciò che la Repubblica si vaglia della sufficienza sua, s'è trovato modo a farlo nominare sanza che alcuna nimicizia ne acquisti. Perciocché, a tutti i Pregati si comanda che scrivino in una polizza il nome di quello a chi ciascuno vuole dare quello officio: le quali polizze poi si mettono in una urna, e di quella ad una ad una sono dal gran cancelliere tratte; ed i nomi di quelli che vi sono scritti, tutti letti e recitati: i quali poi vanno di mano in mano, l'uno dopo l'altro, a partito; ed a quello che passa la metà de' suffragi con maggior numero, è dato il magistrato. Ma quando si fa il Capitano dell'armata, colui che è stato eletto nel Consiglio de' Pregati nel modo detto, debbe poi essere ballottato in Consiglio grande; e gli s'eleggono i competitori per le quattro mani, nel modo che noi dicemmo non è molto; e chi di loro ha piú suffragi dalla metà in su, s'intende avere ottenuto quella degnità. I Consiglieri ancora ed i Censori sono eletti parte dal Consiglio de' Pregati e parte dal Consiglio grande. Il modo sarà manifesto quando a quelli perverremo. Io non posso, ed ancora non è convenevole dire alcune cose in questo luogo; perciocché hanno maggiore dependenza da quello che ci resta a dire, che da quello che detto abbiamo. E perciocché tutto quello che a' Pregati appartiene, pienamente è narrato; io seguiterò quello che mi resta, se altro voi prima non volete intendere.</p>
</sp>

	<sp><speaker>GIOVANNI</speaker><p> – D'una cosa sola mi cade nella mente di domandarvi. Voi diceste che questo Consiglio de' Pregati nel primo giorno d'ottobre pigliava il suo magistrato: avete voi ragione alcuna per che piú in questo tempo che in un altro cominci ad esercitare il suo officio?</p>
</sp>

	<sp><speaker>M. TRIFONE</speaker><p> – Di questa cosa che domandate, ne possiamo addurre questa sola ragione. Ne' tempi passati, comunemente s'usava fare guerra la state; benché oggi, sí come voi vedete, si campeggia cosí il verno come la state. Entra, adunque, il Consiglio de' Pregati nel principio del verno, acciò che nella state prossima avendosi a fare guerra, abbiano notizia delle faccende che corrono, e siano pratichi in quelle: là dove, se quelli che sono compresi in tale Consiglio, pigliasseno il loro magistrato (poniamo) nel principio della state; giugnerebbeno nel principio della guerra sanza pratica alcuna delle faccende di quella, e potrebbeno, nel deliberare, partorire qualche danno alla Repubblica. Per ciò fu ordinato da' nostri maggiori il tempo predetto.</p>
</sp>

	<sp><speaker>GIOVANNI</speaker><p> – E' mi resta pure ancora ad intendere due cose. La prima delle quali è questa: se chi è stato de' Pregati o della Giunta un anno, può essere l'anno seguente. La seconda: in che modo eglino usino i loro suffragi ricorre.</p>
</sp>

	<sp><speaker>M. TRIFONE</speaker><p> – Quanto alla prima, avete ad intendere che questo Consiglio non fa contumacia alcuna; e per ciò può ciascuno essere eletto o de' Pregati o della Giunta dopo il primo ancora, il secondo ed il terzo anno continuamente. Come si ricolgano i suffragi, allora intenderete quando saremo al suo luogo pervenuti.</p>
</sp>

	<sp><speaker>GIOVANNI</speaker><p> – Seguitate, adunque, l'ordine vostro.</p>
</sp>

	<sp><speaker>M. TRIFONE</speaker><p> – Succede, dopo il Consiglio de' Pregati, il Collegio; che è il terzo membro della Repubblica nostra, molto onorato e di grandissima riputazione. :È composto questo Collegio principalmente di tre magistrati, i quali sono questi: i Savi grandi, i Savi di terra ferma, i Savi di mare; e comprende 16 gentiluomini (sei sono i Savi grandi, e ciascuno degli altri due cinque); ed oltra questi, della Signoria: cioè del Principe, e de' sei Consiglieri, e tre Capi de' 40. I Savi, adunque, di mare (i quali altramente si chiamano i Savi agli ordini) curano le faccende che appartengono al mare, cosí di pace e guerra, come d'altre cose. I Savi di terra ferma travagliano le faccende di terra, le quali appartengono alla pace e guerra; ed è loro cura speciale tenere conto de' soldati che sono dalla Repubblica stipendiati. I Savi grandi procurano l'una cosa e l'altra, e dentro e fuori: ed è loro cura particulare la pace e la guerra; scrivere e rispondere a' príncipi; e, finalmente, consigliare e governare tutta la Repubblica. Ma è da notare, che anticamente i Savi grandi includevano l'autorità ed amministrazione de' Savi di terra ferma, da' quali quella de' Savi grandi non era già inclusa: laonde i Savi grandi potevano travagliare le cose di terra ferma, non escludendo però i Savi di terra ferma. Nel medesimo modo, i Savi di terra ferma includevano quelli di mare, e non erano inclusi: e però co' Savi di mare potevano ancora eglino trattare le cose del mare. Tanto che i Savi grandi includevano i Savi di terra ferma ed i Savi di mare; i Savi di terra ferma, solamente i Savi di mare. Ne' nostri tempi, da non molti anni in qua, questo modo di trattare le faccende s'è alquanto variato. Perciocché, per legge pubblica s'è determinato, che l'autorità ed amministrazione de' Savi di terra ferma sia pari a quella de' Savi grandi: quella sola de' Savi di mare è rimasa nel modo che addietro s'osservava.</p>
	<p>Anticamente non erano se non i Savi grandi. Essendosi poi accresciuto l'imperio in mare e multiplicate le faccende, fu necessario creare i Savi di mare, a' quali fusse commessa quella cura speciale. Il medesimo avvenne poscia che in terra ferma cominciò la Repubblica nostra a divenire grande: perciocché furono i nostri padri costretti a creare i Savi di terra ferma; e fu questo magistrato creato tosto che Trevigi venne sotto l'imperio nostro. Non so già in che tempo questi altri due avesseno origine. E solevano anticamente essere di maggiore riputazione i Savi di mare che i Savi di terra ferma: ma, poi che l'imperio di terra ferma crebbe ed i nostri cominciarono a voltare l'animo alla terra i Savi di mare perderono la loro riputazione, ed i Savi di terra ferma l'acquistarono.</p>
	<p>Sono eletti questi tre magistrati nel Consiglio de' Pregati in quel medesimo modo che noi dicemmo eleggersi il Proveditore del campo. Ma è da sapere, che niuno è creato Savio grande se non è di matura età, e molto reputato valente. I Savi di terra ferma sono sempre uomini di riputazione, ma non quanto i Savi grandi. Quelli di mare sono ancora di minore riputazione: e serve oggi questo magistrato piú tosto a dare occasione a' giovani d'esercitarsi, che ad altro; perciocché nelle faccende di momento sempre si travagliano i Savi di terra ferma ed i Savi grandi. Elegge ciascuno di questi magistrati uno proposto, il quale è capo del magistrato una settimana: dopo 'l quale tempo di fa il successore. Costui, poi, in Collegio propone e ricorda tutto quello che bisogna eseguire, che appartenga al suo magistrato.</p>
	<p>Il modo del trattare cotali faccende è questo. Ciascuno giorno, d'intorno a due ore dopo 'l levare del sole, si raguna il Collegio. E notato che qualunque volta noi diciamo il Collegio, s'intende l'aggregato de' tre magistrati sopradetto, col Doge e Consiglieri e tre Capi de' Quaranta; cioè con la Signoria: la quale rappresenta la persona del dominio; e per questa cagione entra in questo Collegio, e nel Consiglio grande, e nel Consiglio de' Pregati, e nel Consiglio de' Dieci; tanto che nulla si tratta sanza la presenza di quella. Ed è il Doge, co' Consiglieri, simile a uno signore assoluto; il quale, quantunque egli abbia diviso le faccende della Repubblica a tali magistrati, nondimeno vuole ancora egli nel trattare di quelle intervenire. La presenza del quale non fa che le faccende non siano propriamente in potestà loro. Questo medesimo si può dire de' tre detti magistrati: perciocché, ancora ch'eglino trattino le faccende col Doge e Consiglieri e Capi de' Quaranta, non è però che la cura d'esse non sia particularmente loro. Ragunato, adunque, il Collegio, leggonsi tutte le lettere che si sono ricevute dall'ultima volta ch'egli s'era ragunato, insino allora; dassi audienza agli oratori, se alcuno la chiede; e ciascuno di quelli tre magistrati eseguisce quelle faccende che a lui appartengono, dal proposto suo proposte e ricordate. Se, adunque, bisogna pigliare deliberazione alcuna sopra qualche faccenda appartenente a' Savi grandi o a' Savi di terra ferma, possono essere i Savi di mare esclusi. Ma se la cosa non è di grandissima importanza, non s'usa vietare loro il trovarsi a tale disputazione; ma l'officio loro è tacere ed ascoltare: e quando pure dichino la loro opinione, non sono i loro pareri in questo caso notati per essere poi introdotti nel Consiglio de' Pregati; ma solamente quelli degli altri Savi, e de' Consiglieri e Capi de' 40, e del Doge.</p>
	<p>Ed acciò che con un esempio intendiate tutto l'ordine di questa amministrazione, poniamo che bisogni prendere qualche deliberazione sopra faccende appartenenti a' Savi di mare. Pigliano costoro la loro amministrazione, né possono escludere i Savi di terra ferma né i Savi grandi, volendosi eglino di tal cosa travagliare. Consultano, adunque, sopra quella faccenda; e non solamente essi soli possono dire il loro parere, ma gli altri Savi ancora, ed il Doge e Consiglieri e Capi de' 40, se a loro pare; e pigliano una o piú parti, secondo che sono o d'un parere o di piú. Perciocché ciascuno Savio e Consigliere, e molto maggiormente il Doge, quando non acconsenta al parere degli altri, può egli solo introdurre una parte. Tutte queste parti sono dal segretario notate, ciascuna col nome di quel Savio o di qualunque altro che di quella fu autore. E per ciò che niuna cosa che appartenga alle dette pubbliche amministrazioni, si può determinare sanza l'approbazione del Consiglio de' Pregati; fatto tal Consiglio ragunare, vengono i detti magistrati con le parti notate, e con questo ordine le propongono. Se le parti sono piú che una (e poniamo ch'elle siano quattro), tutte si propongono insieme; ma prima si legge quella della quale è autore il piú onorato magistrato: là dove se alcuna ve ne fusse del Doge o de' Consiglieri, debbe l'altre precedere. Similemente quelle de' Savi grandi si leggono prima che quelle de' Savi di terra ferma: le quali antecedono a quelle de' Savi di mare. E se alcuno di questi magistrati, sopra qualche faccenda alla sua amministrazione appartenente, avesse solo egli preso piú parti: quella parte si dee prima proporre, della quale è autore chi è di loro il piú onorato. Proposte che sono le parti, se alcuno de' Savi vuole contradire, debbe precedere a tutti i Pregati; e prima quel Savio ch'è di maggiore autorità: dopo lui, ciascuno de' Pregati ha potestà di fare il medesimo. Ma poi che assai s'è disputato sopra le parti, tutte quelle insieme si ballottano in questo modo. Se le parti sono con uno bossolo bianco in mano, e dietro a loro un altro segretario con uno bossolo verde, e dietro a questo un altro con uno bossolo rosso. Il primo che viene di mano in mano, recita il nome dell'autore della prima parte che fu proposta; il secondo, quello della seconda; il terzo, quello della terza; il quarto, quello della quarta: e ciascuno de' Pregati mette la ballotta sua in qual bossolo gli piace. Laonde, s'egli non approva la prima parte, mette la sua ballotta in quel bossolo che ricoglie i suffragi di quella parte che gli piace; e se niuna fusse da lui approvata, allora mette la sua ballotta nel bossolo verde: ma se quella materia non gli è ancora chiara, mette la ballotta nel bossolo rosso che dietro a tutti gli altri succede, ed è il bossolo de' non sinceri; cioè di quelli che non dannano e non appruovano. Ricolti che sono in questo modo i suffragi, si numerano le ballotte di ciascuna parte; e quella che passa la metà con maggior numero che l'altre, s'intende essere ferma e rata, né avere bisogno d'essere altramente confermata. Ma se niuna aggiugne alla metà, di quella ch'ebbe minor numero di suffragi non si fa piú menzione alcuna, e l'altre tre si ballottano nel modo detto; cioè con tre bossoli bianchi, e dietro il verde ed il rosso. E se alcuna di queste passa la metà, quella s'intende essere appruovata: ma se niuna alla metà arriva, si toglie via quella c'ha minore numero di suffragi, e l'altre due si ballottano nel medesimo modo; cioè con due bossoli bianchi, e dietro il verde ed il rosso. E se di queste ancora niuna passa la metà, quella che ha piú suffragi che l'altra, sola si ballotta; cioè con uno bossolo bianco, e dietro il verde ed il rosso. E se questa sola non passa ancora la metà de' suffragi (il che avviene se nel bossolo verde e nel rosso è maggior numero di ballotte che nel bianco), niuna delle parti ballottate s'intende essere confermata; ed in questo caso, bisogna introdurre nuove parti, essendo la materia che si tratta, necessaria. Il che si può fare nel medesimo giorno; perciocché il Doge, ciascuno Consigliere, ciascuno Capo de' 40, ciascuno Savio, può introdurre nuove parti. Puossi ancora tal cosa riservare ad uno altro giorno. Ma radissime volte avviene, che di tante sentenzie, o parti che noi le chiamiamo (e' mi viene usato quando l'uno e quando l'altro vocabolo, ma intendo pure il medesimo), una non ne sia approvata. Quando pure niuna ne fusse confirmata, e la materia richiedesse qualche deliberazione, voi intenderete che ordine s'osservi, quando noi tratteremo del Consiglio de' Dieci. Ma notate che la prima volta che le parti tutte insieme si ballottano, porria essere nel bossolo de' non sinceri piú che la metà de' suffragi: ed in questo caso, niuna delle dette parti altre volte si dee ballottare; e bisogna, richiedendo la materia deliberazione, nuove parti introdurre.</p>
</sp>

	<sp><speaker>GIOVANNI</speaker><p> – Per quello che voi avete detto, mi pare che questi Savi siano capi di proporre i pareri: perciocché io non veggio che alcuno altro abbia autorità di proporre sentenzie (cioè parti), ma solamente di contradire.</p>
</sp>

	<sp><speaker>M. TRIFONE</speaker><p> – Voi dite bene. Nondimeno, perché potria avvenire che alcuno del Consiglio de' Pregati avesse, sopra qualche materia, qualche parere, qualche invenzione utile alla Repubblica, che a niuno de' Savi, e degli altri che possono proporre i pareri, venisse in considerazione; acciò che tale utilità non si perda, è ordinato che tale parere o sentenzia possa essere comunicata da uno di quelli che propongono i pareri, e da lui poi nel Consiglio de' Pregati, come l'altre, proposta. Ma che solamente i Savi e gli altri detti possano introdurre pareri, è ordinato (oltra qualche altra ragione, che altra volta intenderete) per fuggire confusione; la quale sarebbe troppo grande, se ciascuno potesse ciò fare. Oltra questo, non pare verisimile che quelle cose che non vengono in considerazione al Collegio, nel quale sono sempre i piú prudenti della Città, debbano essere da altri conosciute. E quando pur questo alcuna volta potesse avvenire, egli sarà sí di rado, che non bisogna farne molta stima: e tanto piú, quanto in ogni ordinazione si debbe per il maggiore commodo sempre lassare il minore.</p>
</sp>

	<sp><speaker>GIOVANNI</speaker><p> – E' mi resta solamente ad intendere quanto tempo ciascuno di questi tre magistrati eserciti il suo officio; e se gli uomini di ciascuno, tutti sono in uno medesimo tempo eletti.</p>
</sp>

	<sp><speaker>M. TRIFONE</speaker><p> – A ciascuno di questi tre magistrati è determinato uno tempo di sei mesi. Non sono già gli uomini di ciascuno eletti in uno medesimo tempo. Perciocché i Savi grandi s'eleggono in due tempi; tre per volta: ed è da' primi alli secondi, tre mesi d'intervallo. I Savi di terra ferma ed i Savi di mare s'eleggono ancora essi in due tempi. Ma dove l'elezione de' Savi grandi si faceva a tre per volta, di questi s'eleggono prima tre, e poi due, co' medesimi intervalli di tempo. A' Savi grandi, quando la grandezza delle faccende il ricerchi, usiamo creare una aggiunta di tre, e gli chiamiamo i Savi strasordinari. E questo è quanto mi è occorso sopra tale materia. Non volendo ora altro intendere, io seguiterò quello che a dire mi resta.</p>
</sp>

	<sp><speaker>GIOVANNI</speaker><p> – Seguitate a vostro piacere, ché non mi occorre volere altro di questi Savi sapere.</p>
</sp>

	<sp><speaker>M. TRIFONE</speaker><p> – Noi siamo finalmente pervenuti al supremo magistrato della Città nostra, il quale noi chiamiamo Doge. Questo è quel magistrato nel quale la nostra Repubblica fornisce; della antichità del quale, della grande autorità la quale ne' primi tempi avea, com'ella fu poi temperata, sufficientemente abbiamo di sopra narrato. Resta ora che trattiamo in che modo egli s'elegga, e che autorità ne' tempi nostri egli abbia.</p>
	<p>Ed acciò che voi intendiate particularmente ogni cosa; morto ch'è il Doge, entro nel Palagio i sei Consiglieri, co' tre Capi de' 40, de' quali di sotto diremo. Ed il piú vecchio de' Consiglieri s'intende essere Vicedoge; e per ciò egli alcune cose amministra le quali all'officio del Doge appartengono: sí come è suggellare i bullettini che si danno a chi debbe nuovo officio pigliare. Le lettere che la Signoria scrive a' rettori ed a ciascun altro, sono in nome de' governatori scritte. Costoro non escono mai di palagio insino a che il nuovo Doge non è creato. Serransi ancora le porte del palagio, e solo si lassano gli sportelli aperti, onde si possa uscire ed entrare; ed anco vi si tiene alquanto di guardia, piú per usanza antica, che per alcuna necessaria cagione. Perciocché la nostra Città piglia quella stessa alterazione della morte del nostro Principe, che piglierebbe di quella di qualunque altro privato gentiluomo: onde in essa non apparisce per tal caso variazione alcuna. È il vero che i magistrati non si ragunano per rendere ragione, insino a che il nuovo Doge non è creato: la qual cosa è ordinata per ciò che essendo i gentiluomini in tal creazione occupati, non hanno tempo da potere ragione amministrare. Il corpo, adunque, del morto Doge, ornato de' vestimenti ducali, si fa portare in una stanza da basso, chiamata la sala de' Pioveghi; dove si tiene tre giorni continui: e sono deputati 20 gentiluomini, i quali, vestiti di scarlatto, quando egli è portato in detta sala, l'accompagnino, e gli seggano quivi d'attorno; e poi, ne' seguenti giorni ritornino a fare il simigliante. Dopo questo, si celebrano le sue essequie con quella pompa e magnificenza che richiede la degnità di tanto magistrato. Fatte l'essequie, si raguna nel seguente giorno il Gran consiglio: dove dal gran cancelliere è fatto intendere, che avendosi a dar principio alla creazione del futuro Doge, s'hanno ad eleggere i cinque Correttori ed i tre Inquisitori. Il Vicedoge, poi, levato in piè, parla al Consiglio; e lodato ch'egli ha la vita, i costumi, il governo del morto Doge, conforta ciascuno a fare elezione di persona che sia utile ed onorevole alla Repubblica. Fannosi poi leggere le leggi le quali contengono il modo dell'eleggere il Doge. E finalmente, nel modo che s'usa nella creazione degli altri magistrati, si fanno i detti cinque Correttori ed i tre Inquisitori. L'officio degl'Inquisitori è diligentemente esaminare la vita e l'azione del passato Doge, e ricercare s'egli ha le leggi osservate: e quando truovino ch'egli abbia in cosa alcuna errato, sono obbligati ad accusarlo: ed ogni pena ch'egli meritasse, debbe sopra gli eredi cadere. Ma sono tali pene pecuniarie; perciocché saria troppo ingiusta cosa, che l'altre pene le quali meritasse il Doge, i suoi eredi dovessino patire. Agitasi tale causa nel Consiglio grande, per essere cosa di grande importanza per la qualità della persona. Potriasi anco agitare nella Quarantia criminale; come di sotto diremo. Il Doge Loredano, príncipe veramente per la bontà e sapienza sua degno d'essere con riverenza ricordato, dopo la morte sua, tre anni sono, fu in questa guisa condannato, per non aver tenuto quel grado con quella magnificenza che richiedeva tanto magistrato; e gli eredi suoi furono a pagare la pena costretti: la quale aggiugneva al numero di 1.500 ducati.</p>
</sp>

	<sp><speaker>GIOVANNI</speaker><p> – Questa legge mi pare alquanto ingiusta; perciocché non mi pare onesto che uno porti la pena di quel peccato che egli non ha commesso.</p>
</sp>

	<sp><speaker>M. TRIFONE</speaker><p> – Egli è come voi dite. Ma in questo caso, quello c'ha peccato, e non altri, porta la pena; perciocché l'eredità del Doge è quella che è condannata; e chi prende quella eredità, la debbe con quell'obbligo pigliare. E veramente, furono prudenti quelli che trovarono tale ordinazione; perciocché ella è cagione che i Dogi piú diligentemente le leggi osservano, vedendo che i suoi eredi hanno a patire le pene di quelli errori de' quali essi non fusseno gastigati. Ma tornando a proposito, l'officio de' Correttori è vedere e considerare se bisogna introdurre legge alcuna la quale dal nuovo Príncipe debba essere osservata; se bisogna correggere alcuno errore che nell'amministrazione del passato Doge si sia scoperto. E per fare questo, tosto ch'essi sono creati, in una stanza a loro destinata si reducono; dove tante volte si ragunano, che abbiano fermo e determinato quello che paia loro si debba mutare, o di nuovo introdurre; né possono sí presto tal cosa espedire, che tre o quattro giorni almeno non consumino. Eglino, adunque, quando hanno le loro considerazioni fornite, lo fanno intendere alla Signoria; la quale fa chiamare il Consiglio grande, nel modo e luogo consueto. Dove, ragunato ch'egli è, vengono i cinque detti Correttori, i quali fanno recitare tutte quelle leggi e correzioni c'hanno giudicato doversi fare. Le quali ballottate ad una ad una nel Consiglio, sono da quello o confermate o ricusate: ed in questo modo si viene a correggere tutto quello che richiede correzione; e ad introdurre di nuovo, se cosa alcuna alla Repubblica si scuopre fruttuosa.</p>
	<p>Dopo questo, il seguente giorno si chiama di nuovo il Gran consiglio, al quale chi non ha passato il 30 anno non può venire. E, nel debito tempo, serrate le porte della sala, sono annoverati tutti quelli che sono al Consiglio venuti; ed in una urna (noi diciamo cappello), di quella sorte che hanno una sola buca nel coperchio, si mette trenta ballotte dorate con uno contrassegno, e tante argentate, che tutte insieme siano quanti sono i gentiluomini che vi si truovano. Dopo questo, il piú giovane de' Consiglieri viene nella chiesa di San Marco (la quale, come sapete, è congiunta col palagio); e fatto ch'egli ha riverenza all'altare, prende uno fanciulletto che hanno quivi fatto venire, e lo conduce in Consiglio, perché tragga le ballotte dell'urna per li gentiluomini, quando vengono al cappello: a' quali non è permesso trarle da loro, perché non possano fraude usare. Solea anticamente il detto Consigliere pigliare a sorte uno che a lui paresse di buona indole, e condurlo per tale officio in Consiglio. Chiamasi questo fanciulletto il ballottino; ed è quello che in processione precede al Doge: il quale è tenuto, tosto ch'egli è venuto all'età convenevole, procacciare ch'egli sia scritto nel numero de' segretari. </p>
	<p>Condotto il ballottino dinanzi alla Signoria, uno Consigliere ed uno Capo de' 40 (quelli a chi la sorte ha dato tale officio) vanno a sedere dinanzi al cappello. Tràrsi poi per sorte qual banco debba venire al cappello di mano in mano. E notate, che nella creazione de' magistrati i banchi venivano a due a due, perché venivano a due cappelli: in questa azione venendo ad uno cappello, vengono anco ad uno ad uno. Tal che, dove nella creazione de' magistrati si mettono nell'urna le sorte di cinque banchi doppi, in questa degli elettori del Doge si mettono le sorte de' dieci scempi: poi, si trae quale d'essi prima o poi debbe al cappello andare. Ove è da sapere, che quando uno è tratto di quelli cinque che sono di verso San Giorgio, debbe quello cominciare dalla testa di verso Broglio; e quando uno è tratto degli altri cinque che sono di verso San Marco, debbe la testa di verso Castello cominciare. La qual cosa io penso che voi intendiate, avendo compreso la descrizione della sala. Tratto, adunque, ch'è uno banco, quel gentiluomo che siede in quella testa che debbe cominciare, si lieva in piè, e va al cappello. Allora il ballottino in nome di quello trae una ballotta; la quale se è argentata, la mette in un altro cappello a piè di quello posto; e colui per chi ella fu tratta, esce subito della sala. E se è dorata col contrassegno, la porge al detto Consigliere; ed il cancelliere pronunzia il nome di colui per chi ella fu tratta: il quale subito, in mezzo di due segretari, è condotto in una stanza fuori della sala. Chiamansi poi tutti quelli della sua famiglia; ed oltra questi, i zii, cugini, suocero e cognati; cioè tutti quelli a chi egli fa ordinariamente contumacia: i quali arrivati al tribunale, sono da uno segretario annoverati; e tante ballotte argentate si trae del cappello, quanto è il numero di costoro. I quali, perché non possono piú andare al cappello, escono della sala. Seguitasi poi il medesimo ordine, chiamando a sorte i banchi; tanto che tutte le trenta ballotte dorate siano fuori del cappello tratte. E quelli che l'hanno sortite (poi che tutti sono nella detta stanza ritirati ed è licenziato il Consiglio) vengono tutti insieme a sedere dinanzi alla Signoria, e si posano in su li due banchi del mezzo; la metà in uno, l'altra nell'altro. Mettonsi poi in uno cappello 21 ballotte argentate e 9 dorate; e li 30 detti (poi che i banchi dove seggono, sono per sorte chiamati chi prima di loro debba venire al cappello e da che testa cominciare) ad uno ad uno vanno al detto cappello; del quale il ballottino sopradetto, per ciascuno che viene, trae una ballotta, insino a tanto che le nove dorate siano tratte.</p>
	<p>Quelli, adunque, per li quali sono tratte l'argentate, ne vanno alla buona ora; e quelli a' quali la sorte ha dato le nove dorate, ne vanno nella detta stanza. Dove poi che tutti sono redotti, sono dalla Signoria in un'altra stanza condotti, dove sono tutte le loro commodità ordinate; e preso sacramento di fare buona elezione, stanno quivi tanto serrati, che per via di suffragio abbiano eletto 40, tutti di quaranta famiglie diverse. La qual cosa in questo modo procede. Tosto che i nove si sono serrati, traggono tra loro per sorte chi debba essere primo nominatore, chi secondo, chi terzo, e cosí di mano in mano. E secondo questo ordine, fanno poi la nominazione; ed i nominati si ballottano; e chi arriva a sette ballotte, s'intende essere de' 40. Fatta ch'è questa elezione, notificano alla Signoria i 40 essere eletti: la quale allora, il medesimo giorno, e se l'ora fusse troppo tarda, il giorno seguente, fa chiamare il Gran consiglio. E ragunato ch'egli è, il gran cancelliere, con due segretari, va alli nove per la cedola dove hanno scritti i 40 da loro eletti. E tornato nel Consiglio, per comandamento della Signoria, legge i nomi degli eletti: i quali, ad uno ad uno venuti dinanzi al tribunale, sono fuori del Consiglio in una stanza mandati. E se alcuno non fusse presente, uno Consigliere ed uno Capo de' 40 vanno essi a cercarne; e trovato che l'hanno, sanza dargli commodità di parlare ad alcuno, lo conducono in sala del Consiglio, e poi nella stanza dove si sono ritirati i compagni. E comparsi che sono tutti, si dà licenza al Consiglio. E, secondo l'ordine di prima, questi 40 vengono dinanzi alla Signoria; e fatti sedere in su li due banchi del mezzo, sono, nel modo che i trenta sopradetti, per sorte chiamati ad uno cappello, dove sono 28 ballotte argentate e 12 dorate: e quelli per chi sono tratte l'argentate, ne vanno fuori; quelli che hanno le dorate, sono condotti dalla Signoria dove prima erano stati li 9, o in altra stanza che piú le piacesse. E quivi dato il giuramento di fare buona elezione, si serrano; e, per via di suffragio, eleggono nel medesimo modo 25, di 25 famiglie diverse. All'elezione de' quali sono necessarie nove ballotte. La quale poi che è finita, lo fanno intendere alla Signoria; ed ella, se 'l tempo lo patisce, fa chiamare il Consiglio; se non, differisce al seguente giorno. E nel medesimo modo legge il gran Cancelliere i nomi di questi 25. E quelli che si sentono nominare, venuti dinanzi al tribunale, sono fuori del Consiglio in una stanza, sí come furono i 40, mandati. E se alcuno non fusse presente, è cercato nel modo detto, e condotto nel Consiglio, e poi nella stanza con gli altri. Dove poi che tutti sono comparsi, si licenzia il Consiglio, ed essi vengono dinanzi alla Signoria; e nel medesimo modo posti a sedere, e chiamati a sorte, vengono al cappello, dove sono 16 ballotte argentate e 9 dorate. Quelli per chi sono dal ballottino tratte l'argentate, si partono; quelli c'hanno le dorate, restano. E serrati insieme, sí come gli altri, eleggono con sette ballotte nel sopradetto modo 45, di 45 famiglie diverse. E questi, poi che al Consiglio (fatto dalla Signoria chiamare) sono letti, ed i presenti e gli assenti, nel modo ch'abbiamo detto, tutti insieme ridotti, vengono, licenziato il Consiglio, dinanzi alla Signoria. E nel modo detto posti a sedere, e per sorte chiamati, vengono al cappello, dove sono 34 ballotte argentate e 9 dorate. E quelli per chi sono tratte l'argentate, ne vanno a loro piacere; quelli che sortiscono le dorate, rimangono. I quali, dato (come gli altri) il giuramento, e nel modo detto rinchiusi, eleggono per via di suffragio, con nove ballotte, 41, tutti pure di famiglie diverse. E questi sono gli elettori del Doge.</p>
</sp>

	<sp><speaker>GIOVANNI</speaker><p> – Questa è cosa molto lunga, e non veggo ch'ella sia di molta utilità.</p>
</sp>

	<sp><speaker>M. TRIFONE</speaker><p> – Io non voglio ora di questa materia disputare. Perciocché, come ho piú volte detto, non voglio che oggi da me altro intendiate, che la semplice ordinazione della nostra repubblica. E però, seguitando, dico che, poscia che questi 41 elettori sono, chiamato il Consiglio, pronunciati, e poi ridotti insieme (nel modo detto) nella stanza a loro destinata; primieramente si celebra la messa dello Spirito Santo; e ciascuno, con solenne giuramento, promette di spogliarsi di tutte l'umane passioni e solamente eleggere quello che gli parrà utile ed onorevole alla Repubblica; e ciò che fra loro si dirà o farà, con gran silenzio terrà occulto. Dopo questo, essi soli si serrano, senz'altri ministri o segretari, in modo che da niuno possono esser veduti.</p>
	<p>E primieramente, eleggono tre capi, de' piú vecchi; i quali eglino chiamano priori. Eleggono ancora due de' piú giovani, che facciano l'offzio del segretario. Seggono, adunque, i priori; e dinanzi hanno una tavola, e sopr'essa due bossoli congiunti insieme, di quella sorte che abbiamo detto usarsi nella creazione de' magistrati: nell'uno de' quali sono 41 ballotta, con uno contrassegno, acciò non si possa commettere inganno. Tutti gli altri ancora si fermano a sedere dove piú a ciascuno piace. I due segretari fanno 41 cedola, e, ripiegatele, ne danno una a ciascuno. Similmente prendono le ballotte, e tra tutti le distribuiscono. Sono poi ordinatamente, l'uno dopo l'altro, chiamati dinanzi a' tre priori; e ciascuno scrive in su la sua cedola il nome di quello ch'egli vuole che sia Doge, e quelle lasciano sopra la tavola. I due segretari notano i nomi di quelli che sono stati scritti in su le cedole, aggiugnendo da quanti ciascuno sia stato nominato. Questi nomi rade volte passeranno sei o otto; perciocché non mai piú sono quelli de' quali si possa giudicare ch'abbiano a salire a tanta altezza. Dopo questo, tutti quelli nomi cosí notati, si mettono in una urna, della quale poi a sorte si traggono: e quello che prima è tratto, s'egli è uno degli elettori, è subito mandato nella sala della Quarantia, e quivi è rinchiuso. È dato poi autorità a ciascuno elettore di dirli contra tutto quello che gli pare, monstrando che non sia atto a tanto magistrato. E se cosa alcuna si dice per alcuno di loro, è da' due segretari diligentemente notata. Fattolo poi chiamare dentro, tutto quello gli è letto che gli era stato opposto: e volendosi egli difendere, può alle opposizioni rispondere; e risposto che egli ha, ritorna nella sopradetta sala. E si segue il medesimo ordine insino a tanto che non vi sia chi gli voglia cosa alcuna piú opporre, o ch'egli non si voglia piú difendere. Dopo questo, subito si ballotta; e ballottato ch'egli è, tutti gli elettori vanno dinanzi a' priori. Il piú vecchio de' quali annovera con una bacchetta le ballotte che sono nel bossolo del sí, e quelle che sono nel bossolo del no; e se quelle del sí arrivano a 25, quello che è stato ballottato s'intende esser Doge; né alcuno altro debbe essere piú ballottato. Ma se non aggiungono a 25, debbesi di quell'urna dove furono messi i nomi notati, ciascuno col numero de' suoi nominatori, trarne a sorte un altro; e seguitare poi il medesimo ordine, tanto che si pervenga ad uno ch'abbia 25 ballotte. Ma potria che niuno aggiugnesse a tanto numero. In questo caso, è necessario che gli elettori stiano tanto serrati, e tante volte nominino e ballottino i nominati, che uno aggiunga al numero sopra detto. E questo modo s'è quasi sempre osservato insino alla creazione del presente Doge. La quale fu alquanto variata; perciocché non fu dichiarato Doge se prima tutti gli altri nominati non furono andati a partito: tal che se un altro che dopo lui fosse andato a partito, avesse ottenuto maggior numero di suffragi, saria stato egli Doge; e non quello che prima fusse a 25 voti arrivato.</p>
	<p>Creato, adunque, in questa guisa il Doge, molte sono le cerimonie che s'usano fare. Primieramente, i 41, per il gran cancelliere, fanno intendere alla Signoria chi sia quello ch'è creato Doge. La quale, innanzi a tutti gli altri si viene seco a rallegrare, e se è di giorno, fa subito sonare le campane. I parenti allora, e gli amici vengono a visitarlo; ed in quel medesimo tempo si batte moneta col nome di quello. Dopo questo, i 41 elettori con esso Doge scendono in San Marco; e fatto che hanno riverenza a Dio, salgono in sul pergamo tutti. Il piú vecchio di loro narra al popolo (del quale la chiesa subito s'empie) chi essi hanno in vece del passato eletto Doge; e laudando tale elezione, lo mostra al popolo: il quale, in segno di confirmazione e d'allegrezza, sparge altissime voci. Il Doge allora parla al popolo, confortandolo a sperare bene della sua amministrazione. Scendono poi del pergamo, e lo conducono dinanzi all'altare: dove da' Procuratori della chiesa gli è fatto giurare l'osservanza delle leggi, e dal vicario del primicerio di San Marco gli è dato uno stendardo in mano. Dopo questo, fatta certa offerta in su l'altare, viene alla porta del coro: dove egli è messo in uno pergametto portatile, accompagnato da uno che porta lo stendardo, e da un altro suo caro amico o parente, che porta una tazza d'argento, piena di monete d'argento e d'oro nuovamente battute col nome suo; e da' marinari dell'Arsenale è tratto fuori di San Marco, e portato d'intorno alla piazza, spargendo sempre colui che porta la tazza le dette monete. La quale poscia che ha tutta girata, entra per la porta principale in palagio; ed arrivato a piè della scala, esce fuori del pergamo per salirla; al mezzo della quale truova i Consiglieri e Capi de' 40 che l'aspettavano. Giunto che egli n'è al sommo, dal piú vecchio de' Consiglieri gli è messo in testa la berretta ducale, e quindi è menato nella sala de' Pioveghi. E poscia che egli ha seduto alquanto in una sedia a tale effetto ordinata, è da loro alle sue stanze condotto: dove consegnatoli il palagio, alle case loro tutti ne vanno.</p>
	<p>Cotali sono le cerimonie con le quali noi onoriamo il nostro Principe tosto ch'egli è creato. L'abito suo ancora, assai dal comune disforme, lo rende venerabile: sí come è la berretta, con quello apice che dalla parte di dietro in alto si rilieva; e la cuffia bianca, la quale porta sotto la detta berretta, con quelle cordelle che dagli orecchi sopra il collo pendono. L'ammanto ancora ch'egli porta a dosso, è molto riguardevole: perciocché non ha le maniche, come le toghe nostre; ma è simile a quella sorte di veste che per tutto si chiama mantello; ed è tanto lungo, che insino alla terra perviene. Al collare ha una rimboccatura tonda, la quale cade attorno insino alla cintura: ed usansi fare queste vesti d'ogni sorte drappo; come, raso, dommasco, velluto, broccato e teletta. La rimboccatura è sempre foderata di preziose pelli. Quando va fuori, suonansi le campane di San Marco: portansi dinanzi a lui alcune banderette in alto rilevate: suonansi alcune trombe di strasordinaria grandezza: seguita poi il guanciale, e la sedia d'oro (della musica non parlo, per essere comune a tutti i príncipi d'Italia): succede poi la persona sua sotto l'ombrella, in mezzo di due de' principali Oratori, e dietro vengono gli altri: dopo i quali seguitano dintorno a trenta coppie di gentiluomini, tutte con le veste dogali di drappo o di scarlatto; e quello ch'è in su la destra della prima coppia, porta una spada ritta in mano. Le quali tutte cose fanno uno aspetto maraviglioso e venerabile. Ne' tempi nostri, messer Andrea Gritti, il quale per le sue singulari virtú è ornato di tanta degnità, con l'ampia e magnifica presenza sua non poco aggiugne alla sopradetta pompa, di grandezza e magnificenza. Ma quello che pasce mirabilmente l'animo de' riguardanti, è il cadere nella mente a ciascuno, che tanto onore non è, come quello che s'attribuisce a' tiranni, violentemente occupato; ma è dalle leggi e dall'ordinazione della Repubblica conceduto: la quale vuole che 'l suo Príncipe sia tanto eccellentemente onorato. E sono i nostri di tal cosa tanto rigidi osservatori, che già uno de' nostri gentiluomini, poscia che il Doge ebbe detto la sua opinione sopra certo caso, venendogli detto queste o somiglianti parole: – Serenissimo príncipe, voi cianciate; – fu aspramente condannato: perciocché tali parole parveno troppo familiari, e non degne d'essere dette a sí onorato Príncipe. E questo è quanto m'è occorso parlare della elezione del Doge, e degli onori che gli si fanno. Resta ora che ragioniamo de' Consiglieri; e della sua autorità, e d'alcune altre cose a quello appartenenti; se prima voi altro non volete.</p>
</sp>

	<sp><speaker>GIOVANNI</speaker><p> – Prima che voi ad altro passiate, quanto tempo va in questa sua elezione?</p>
</sp>

	<sp><speaker>M. TRIFONE</speaker><p> – E' bisogna che in quella voi consideriate tre tempi. Il primo è da che il Doge è morto, insino a che gli elettori si cominciano a creare. Il secondo è da che gli elettori si cominciano a fare, insino a che essi sono fatti. Il terzo è da che gli elettori si rinchiudono per creare il Doge, insino a ch'egli sia creato. Nel primo tempo, adunque, si celebrano l'essequie, si fanno i Correttori e gl'Inquisitori; ed i Correttori spediscono la loro amministrazione: nella quale possono e poco ed assai tempo consumare, secondo che poche o assai sono le cose che richieggono correzione, o di nuovo bisogna introdurre. Il secondo non è molto lungo; perciocché tutte queste sortizioni ed elezioni insino a che egli si pervenga a 41, assai tosto s'espediscono: non però si possono espedire in meno che cinque giorni; perciocché cinque volte bisogna chiamare il Consiglio. Il terzo potria essere e lungo e corto: perché, dovete pensare che tra i detti elettori, poscia ch'eglino si sono rinchiusi, caggiono molte disputazioni, la resoluzione delle quali talvolta è brieve e talvolta lunga. Ma non ho mai inteso che in termine di sei in otto giorni non sia fatta tale elezione. Alcuna volta s'espedisce in meno, secondo la varietà degli animi degli elettori; sí come avviene ancora nella elezione del sommo pontefice: sí come voi meglio di me sapete, per essere in Roma assai tempo dimorato.</p>
</sp>

	<sp><speaker>GIOVANNI</speaker><p> – Voi non m'avete detto se agli Inquisitori è determinato il tempo nel quale siano il loro officio obbligati eseguire.</p>
</sp>

	<sp><speaker>M. TRIFONE</speaker><p> – Agl'Inquisitori è assegnato il tempo d'uno anno, nel quale debbono avere espedito la loro amministrazione.</p>
</sp>

	<sp><speaker>GIOVANNI</speaker><p> – Non vi sia grave ancora dirmi se avete cognizione alcuna per qual cagione s'usino quelle tante ceremonie che si fanno poi che 'l Doge è creato: come è, perché parli al popolo dal pergamo di San Marco; perché sia menato alla sala de' Pioveghi. Ancora, se avete notizia alcuna che origine abbiano quelle insegne che si portano dinanzi al Doge, tutte da voi poco fa numerate.</p>
</sp>

	<sp><speaker>M. TRIFONE</speaker><p> – Per che cagione il Doge parli al popolo dal luogo sopradetto, non ho notizia alcuna. Parmi bene molto ragionevole, che mostrandosi a lui, gli debba parlare, e confortarlo a sperare bene della sua amministrazione. Perché sia menato alla sala de' Pioveghi, non so ancora la ragione. Forse che ciò è ordinato per ricordargli l'umana imbecillità: perciocché, come dianzi dicemmo, quando ancora egli è morto, il corpo suo è nella medesima sala portato. Le insegne che noi raccontammo, dicono essere state donate da papa Alessandro III; il quale fu dal furore di Federigo Barbarossa dalla nostra Repubblica difeso.</p>
</sp>

	<sp><speaker>GIOVANNI</speaker><p> – Ditemi ancora; questa elezione con tanto ordine fatta, sapete voi quanto tempo è che ella incominciò?</p>
</sp>

	<sp><speaker>M. TRIFONE</speaker><p> – Io vi dirò quello che io ho tratto delle nostre memorie. Come di sopra fu detto, l'elezione del Doge era nella podestà del popolo; il quale tumultuariamente, con certe acclamazioni, eleggeva il Príncipe della nostra Città. E durò questo modo di creare tanto magistrato insino a Sebastiano Ciani. Costui, dopo la morte di Vitale Micheli, fu eletto (secondo che alcuni dicono) da 11, creati per suffragio di 34, che prima erano stati eletti a sorte. Aurio Mastropetro, e quattro Dogi seguenti, furono eletti da 11 in questo modo. Erano eletti di tutto il corpo della Città quattro: da questi quattro erano poi eletti 40; ciascuno de' quali, poscia ch'eglino s'erano ristretti, nominava quello che a lui pareva che dovesse salire a tanta degnità: e tutti i nominati poi si ballottavano; e quello era Doge che aveva maggior numero di suffragi. Il primo che fusse creato nel modo che abbiamo detto, fu Marino Morosini, l'anno 1251. Ma notate, che in alcuni nostri commentari si truovano, nell'elezione de' Dogi da Sebastiano Ciani insino a Pietro Gradenigo, usate queste parole: – Questo tal Doge fu creato per via d'elezione, e confermato a voce di popolo. – Questa confermazione credo si intenda quando gli elettori salgono in sul pergamo di San Marco, e pronunciano chi eglino abbiano eletto Doge; ed il popolo allora con grandissime voci, in segno d'allegrezza, appruova tale elezione. La qual cosa non essendo necessaria, s'osserva piú per cerimonia che per altro. Anticamente, quando il popolo fu privato di tale elezione, era forse necessario, per tenerlo quieto, osservare tale usanza. E questo è quanto io vi posso dintorno a questa parte dire.</p>
</sp>

	<sp><speaker>GIOVANNI</speaker><p> – Io resto sodisfattissimo di quanto avete detto. Seguitate ora il vostro ordine.</p>
</sp>

	<sp><speaker>M. TRIFONE</speaker><p> – Sí come noi abbiamo detto, nella persona del Doge si posano le supreme insegne dell'imperio viniziano; perciocché egli solo apparisce nella Repubblica signore: ma, come che solo egli possegga tanta degnità, non gli è però in cosa alcuna potestà intera concessa; perciocché, non solamente non può determinare alcuna benché picciola cosa, ma eziandio eseguire, sanza la presenza de' Consiglieri. I quali sono sei, uno per sestiere; e si eleggono sempre de' piú onorati gentiluomini della Città, richiedendo cosí la grandezza e la degnità del magistrato. Questi sei Consiglieri non s'eleggono tutti in uno medesimo tempo; né anco in uno medesimo tempo pigliano il magistrato: ma s'eleggono a tre a tre; quelli de' tre sestieri di qua dal Canale in uno tempo, e quelli degli altri di là del Canale in un altro, in questo modo.</p>
	<p>Come noi dicemmo di sopra, di tutti i magistrati che s'eleggono in Consiglio grande, per alcuni si possono creare quattro competitori, per alcuni due. I Consiglieri (che ancora si eleggono in Consiglio grande) sono di quelli che ricercano quattro competitori: ma il Consiglio de' Pregati per ciascuno di questi ne crea uno; il quale si debbe poi in Consiglio grande ballottare. Quando, adunque, si dee fare l'elezione di tre Consiglieri, il Consiglio grande ordinariamente si raguna; e poscia che le quattro mani degli elettori sono create, e ridotte nelle loro stanze per eleggere i competitori (secondo l'ordine che poco fa dicemmo), uno de' segretari significa a ciascuno ch'entra in Pregati con autorità di rendere i suffragi, che passi in una sala separata da quella del Gran consiglio, ed è quella dove si raguna il Consiglio detto de' Pregati. Dove poscia che ciascuno è ragunato, il Doge ancora viene, co' Consiglieri e Capi de' Quaranta; e tratto per sorte di qual sestiere si debbe prima creare il Consigliere, ciascuno nomina chi egli vuole che sia Consigliere. E tutti i nominati si scrivono, e poi si ballottano; e quello che ha piú suffragi dalla metà in su, è eletto competitore. E chiamasi questo modo di eleggere nel Consiglio de' Pregati, scrutinio. Tornato, poi, il Consiglio de' Pregati col Doge in Consiglio grande, e creati i competitori per le quattro mani, tutti si ballottano nel modo detto; e quello che ha piú suffragi dalla metà in su, s'intende essere Consigliere. Potria essere che nel Consiglio grande venisse nominato uno solo competitore, ed alcuna volta quel medesimo ch'è stato preso in Pregati. Il che se avviene, ad ogni modo quel solo si dee ballottare, ancora che niuno possa essere ballottato sanza competitore; perocché pare verisimile, che chi è nominato competitore in diversi consigli, sia quasi di se medesimo competitore. Se questi, adunque, cosí solo passa la metà dei suffragi, s'intende essere Consigliere. E dovete notare, che quasi sempre avviene, quando è ballottato piú d'uno competitore (sí come le piú volte accade), ch'egli ottiene il magistrato quello che fu fatto competitore in Pregati. Il che credo nasca per ciò che ciascuno estima che chi è fatto competitore in Pregati, sia piú degno che gli altri del magistrato, per essere approvato da tanto numero di Senatori; sí come voi sapete per quello che abbiamo di sopra detto. Oltra questo, nell'essere creato competitore in Pregati è minor sospetto d'ambizione, che nell'esser creato in Consiglio grande secondo l'ordine sopradetto; sí come voi agevolmente potete comprendere. A che s'aggiugne, che chi l'ha favorito nel Consiglio de' Pregati, lo favorisce ancora nel Consiglio grande: tanto che, per tutte le dette cose, quello che è nel Consiglio de' Pregati eletto, viene anco eletto il piú volte nel Consiglio grande. Seggono, adunque, questi sei Consiglieri col Doge; e con quello eseguiscono ogni faccenda, e massimamente privata; sí come è dare audienza, leggere le pubbliche lettere, concedere privilegi, ed altre cose somiglianti: le quali faccende non possono essere eseguite dal Doge se quattro Consiglieri non vi sono presenti. Possono bene essi, quando il Doge non sia con loro ragunato, eseguire ogni faccenda. Hanno particulare autorità di proporre in Consiglio grande tutte le cose che occorrono. Possono ancora tal cosa fare nel Consiglio de' Pregati e nel Consiglio de' Dieci. Ma non già quelli che per autorità speciale propongono in Pregati (cioè i Savi, de' quali abbiamo detto), e quelli che propongono nel Consiglio de' Dieci (cioè i Capi de' Dieci), possono proporre in Consiglio grande: tal che l'autorità de' Consiglieri è maggiore che quella de' Savi e de' Capi de' Dieci. È ben da notare, che ciascuno Consigliere può, sanza che alcuno concorra nel suo parere, proporre nel Consiglio grande e de' Pregati. Non può già fare tal cosa nel Consiglio de' Dieci, se tre non sono seco della medesima sentenzia: tal che quattro bisogna che insieme convengano.</p>
	<p>Dura questo magistrato de' Consiglieri uno anno, ma non si esercita se non otto mesi. Gli altri quattro mesi si consumano nella Quarantia criminale; dove continuamente seggono tre Consiglieri; e sono chiamati i Consiglieri da basso, mentre che in tal Quarantia seggono. E possono sedere in questo giudicio, o li quattro primi mesi, o li quattro ultimi, o li due primi e li due ultimi: tanto che, chi è Consigliere da basso, o egli è stato, o egli debbe essere Gran Consigliere; o veramente egli è stato e debbe ancora essere Consigliere da basso. Per ciò è necessario che continuamente siano nove i Consiglieri: i sei che assiduamente col Doge seggono, e questi tre che abbiamo detti. E quando questi debbono sedere col Doge, o veramente escono del magistrato; tre di quelli che seggono col Doge, vengono a sedere nella Quarantia; o essi forniscono il magistrato, e di nuovo tre ne sono creati. Dovete ancora intendere, che col Doge e co' sei Consiglieri seggono tre della Quarantia criminale, i quali noi chiamiamo Capi de' 40: i quali tengono due mesi questa degnità; sí come voi meglio intenderete quando tratteremo delle Quarantie. Intendesi, adunque, per la Signoria il Doge co' sei consiglieri e co' tre Capi de' 40.</p>
</sp>

	<sp><speaker>GIOVANNI</speaker><p> – Ditemi, prima che ad altro passiate; per qual cagione i tre Consiglieri seggono nella Quarantia, e i tre Capi de' 40 col Doge e Consiglieri?</p>
</sp>

	<sp><speaker>M. TRIFONE</speaker><p> – Per quello ch'io ho trovato ne' nostri commentari, la cagione è questa. Soleva anticamente il Doge, co' Consiglieri, trovarsi ne' giudici della Quarantia. Marco Cornaro, creato Doge l'anno 1365, per la moltitudine delle faccende (le quali, crescendo la Repubblica, di giorno in giorno moltiplicavano), lasciò tal cura a questi Consiglieri che abbiamo detti. I tre Capi de' 40 seggono col Doge e Consiglieri, acciò che, sí come la Quarantia ha partecipazione con la Signoria ragunandosi seco tre Consiglieri, cosí la Signoria abbia participazione con la Quarantia sedendo con essa i tre capi de' Quaranta; e cosí la Signoria venga ad intervenire nelle azioni della Quarantia, e la Quarantia in quelle della Signoria: le quali innanzi a Marco Cornaro erano congiunte. E per dire ora tutto quello che del Doge si debbe trattare, egli, co' Consiglieri (come ancora dicemmo), interviene nel Collegio, nel Consiglio de' Pregati e nel Consiglio grande. Trovasi ancora nel Consiglio de' Dieci; del quale appresso diremo. Ed in tutti questi Consigli propone: nel Consiglio grande, come i Consiglieri; nel Consiglio de' Pregati, come i Savi; nel Consiglio de' Dieci, come i Capi de' Dieci: per ciò che egli ha autorità di farsi compagno a tutti questi magistrati, che sono capi, e come presidenti di quelli Consigli. Tanto che niuna faccenda si tratta sanza la presenza sua; ed egli ancora non può solo alcuna cosa espedire.</p>
	<p>Tutte le faccende che si trattano, in nome suo si fanno: le lettere, i privilegi ed ogni altra scrittura pubblica, come se egli solo ne fusse autore, in nome di quello si scrivono. Le lettere, ancora, le quali di fuori vengono da principi, dagli oratori che per tutto stanno fuori, tutte sono al Doge indirizzate. Quando i Savi di terra o i Savi di mare, o altri magistrati scrivono lettere a' loro Proveditori o Capitani o altri ministri, in questa maniera fanno la sottoscrizione: <foreign lang="lat">Andreas Griti Dux Venetiarum, etc.</foreign> E questo modo s'osserva in ogni altra specie di scrittura; come sono patenti, privilegi, obbligazioni, leggi ed altre. Il Consiglio de' Dieci (del quale non dopo molto parleremo) varia questa forma, e fa la sottoscrizione in due modi. Perciocché, o tutto il Consiglio scrive, ed allora si fa la sottrazione in tale maniera: <foreign lang="lat">Andreas Griti Dux Venetiarum etc</foreign>., <foreign lang="lat">cum Consilio nostro Decem</foreign>; o i Capi de' Dieci soli (che sono come proposti di tale Consiglio, sí come voi intenderete), ed allora la sottoscrizione è fatta in tale forma: <foreign lang="lat">Andreas Griti Dux Venetiarum etc</foreign>., <foreign lang="lat">cum Capitibus Consili Decem</foreign>.E quelli che rispondono, fanno le soprascritte in quel modo che veggono fatte le sottoscrizioni.</p>
	<p>Ma seguitando quello che a dire mi resta, ogni ottavo giorno (cioè il mercoledí) ha per usanza il Doge nostro scendere da basso, mentre che i magistrati rendono ragione; e circundando i due corridori dove i magistrati hanno le residenze, in ciascuna si ferma, e conforta il magistrato che sede in quella, a fare giustizia. E se alcuno v'è al quale non paia ottenere la ragione sua, egli allora si raccomanda al Doge, narrandogli il caso suo; e se 'l Doge giudica che colui patisca ingiuria; subito comanda a quel magistrato che gli faccia ragione; e parendogli il contrario, riprende colui che s'era doluto, e va seguitando la sua amministrazione. Alcuno de' nostri Dogi ha mutato questo ordine, e non ha fatto questo officio il medesimo giorno sempre: questo ha fatto per trovare i magistrati alla sproveduta. La moltitudine delle faccende è stata qualche volta cagione che il Doge qualche settimana ha intermesso questa usanza.</p>
	<p>E perch'egli possa vivere con quella magnificenza che richiede il suo magistrato, gli è pagato una provisione di tre milia cinquecento ducati; ed egli è obbligato tenere una famiglia che sia onorevole a tanto magistrato. È tenuto ancora fare quattro pasti l'anno, in quattro tempi diversi: uno, il giorno di Santo Stefano; un altro, il giorno di San Marco; il terzo, il dí dell'Ascensione; l'ultimo, il dí di San Vito. Ed ha per costume di convitare a questi pasti gentiluomini di diverse età: laonde, al primo sono invitati (oltre ai Consiglieri, Capi de' 40, Avvocatori, e Capi de' Dieci) quelli che sono già d'età molto matura; al secondo, poi, altri di minore età; e cosí al terzo ed al quarto, sempre sono chiamati i piú giovani, di mano in mano. Il che è ordinato acciò che ciascuna età di gentiluomini possa di questi publici conviti partecipare. Oltra queste cose, è tenuto ancora mandare ciascuno anno uno presente a ciascuno gentiluomo che va al Consiglio grande. E solevano i nostri Dogi, non molti anni a dietro, presentare a ciascuno cinque anitre marine: oggi presentano certe specie di moneta battuta che questo effetto; in una faccia della quale è uno San Marco che porge lo stendardo al Doge; nell'altra è il nome del Doge, e l'anno ch'egli corre nel magistrato, in questo modo: <foreign lang="lat">Andreae Griti Venet</foreign>. <foreign lang="lat">Príncipis munus, Anno IV</foreign>.</p>
	<p>Ora voi avete inteso tutto quello che appartiene a' membri principali della nostra Repubblica: perciocché in questi (come avete udito) consiste tutto l'ordine delle pubbliche amministrazioni; ed è tra essi quella colliganza che v'abbiamo dichiarato. Resta ora che ragioniamo del Consiglio de' Dieci, de' Procuratori, degli Avvocatori, delle Quarantie, e finalmente de' Censori. Ma non so se ancora questo lungo ragionamento vi ha stanco.</p>
</sp>

	<sp><speaker>GIOVANNI</speaker><p> – Voi dite quello a me, che piú tosto dovrei io dire a voi. Perciocché io credo che molto maggiore sia la fatica della lingua nel parlare, che quella delle orecchie nell'udire; la quale ancora molto si diminuisce quando sentono ragionamenti dilettevoli.</p>
</sp>

	<sp><speaker>M. TRIFONE</speaker><p> – Egli è come voi dite. E quello stesso che dite delle orecchie, si puote ancora della lingua affermare. Ed io per esperienza oggi lo pruovo; perciocché, avvenga ch'io abbia già tre ore parlato, non sento punto di stanchezza: tanto il suggetto di che noi ragioniamo mi diletta. E veramente, niuno ragionamento può recare maggiore delettazione a quegli animi ne' quali risplende qualche luce di generosità che quello dove si tratta di una Repubblica, se non in tutto (perché voi non diciate che io voglia troppo lodare questa nostra civile amministrazione), almeno nella maggior parte rettamente ordinata. E poscia ch'egli non vi grava l'ascoltare, io seguiterò quello ch'a dire mi resta.</p>
</sp>

	<sp><speaker>GIOVANNI</speaker><p> – Seguitate, Messer Trifon mio caro, ché non potete fare cosa che piú grata mi sia.</p>
</sp>

	<sp><speaker>M. TRIFONE</speaker><p> – Come noi abbiamo detto, l'ordine tutto della Repubblica consiste ne' quattro membri sopradetti. Il Consiglio de' Dieci, del quale abbiamo a parlare, ancora che sia membro di grandissima importanza, nondimeno è piú tosto annesso che principale; e mi pare che abbia grandissima simiglianza col Dittatore, che soleva essere ne' gran pericoli da' Romani creato. Ma dove quello si creava in alcuni tempi pericolosi, di questo la nostra Repubblica mai non manca. Ed è la sua autorità pari a quella del Consiglio de' Pregati e di tutta la Città; perciocché egli può trattare le faccende dello stato com'egli vuole, sanza essere sottoposto a maggiore potestà. Vero è che questa autorità non è usata da quello se non in casi di grandissima importanza, a' quali per altra via non si può riparare: come sarebbe, deliberare di muovere una guerra, conchiudere una pace, praticare una faccenda occultamente, mandare uno Proveditore in campo con prestezza. Le quali cose se nel Collegio si trattasseno, e poi nel Consiglio de' Pregati si deliberasseno (dove ragionevolmente starebbeno a deliberare); non sariano forse con quelle circunstanze, cioè con quel silenzio, con quella prestezza e simili cose che il tempo ricerca, amministrate. E' mi ricorda, essendo io ancora molto giovane, dopo la guerra (sia detto con pace vostra) che noi facemmo in Casentino con la vostra repubblica, ch'essendo venuti nella nostra Città due vostri oratori, Pagol' Antonio Soderini e Giovan Batista Ridolfi, se io non ho dimenticato i nomi loro (uomini, per quello che i nostri giudicarono, di molte e rare qualità ornati). Per conchiudere uno accordo con la Repubblica nostra; e volendo il Doge ed il Collegio al tutto conchiudere, prima che si divulgasse come il Turco metteva in ordine una armata contra la nostra Repubblica (che di nuovo s'era inteso); acciocché i Fiorentini intendendo tal cosa, non abbandonasseno l'accordo, vedendo noi di corto avere ad essere travagliati; e non potendo tal cosa ottenere in Pregati, finalmente in Consiglio de' Dieci si conchiuse. Lette poi le lettere che significavano i preparamenti del Turco, fu da ciascuno il partito preso, lodato.</p>
	<p>Io vi ho recitato questo esempio, acciò che agevolmente veggiate come fatta sia l'autorità di questo Consiglio, e di che qualità siano quelli casi ne' quali egli la suole usare. Quando il Collegio si delibera di praticare alcuna faccenda occultamente; come sarebbe (acciò che noi ne diamo alcuno esempio) se con uno re di Francia, o altro príncipe o repubblica, si giudicasse a proposito conchiudere una convenzione, di fare qualche impresa, ma bisognasse che tal fusse occulta insino al fatto; allora a quegli oratori, o a quegli uomini l'opera de' quali egli usa in tal faccenda, fa scrivere le lettere con tale sottoscrizione: <foreign lang="lat">Andreas Griti Dux Venetiarum</foreign>, <foreign lang="lat">etc</foreign>. <foreign lang="lat">cum Consiglio nostro Decem</foreign>: e quelli poi, rispondendo, fanno la medesima soprascrizione; e le loro lettere sono poi ricevute da' Capi de' Dieci, i quali vengono in Collegio, onde allora i tre Capi de' 40 ed i Savi di mare sono esclusi: tal che quando quelli entrano in Collegio, questi escono. Vanno, adunque, costoro trattando e praticando la cosa insino a tanto che bisogni deliberare. Né però di loro soli è questo trattamento e pratica; perciocché con essi si truovano ancora gli altri del Consiglio de' Dieci, chiamati dalli tre Capi de' Dieci. Alle deliberazioni, poi, è necessario che intervenga, oltra 'l Doge ed i Consiglieri e tutto il Consiglio de' Dieci, i Savi grandi, e quelli di terra ferma, la Giunta (che sono 15) gli Avvocatori, e nove Procuratori. Ma perché i procuratori sono oggi 24 (come appresso diremo), quelli che convengono a queste deliberazioni sono eletti dal Consiglio de' Dieci. Né tutti questi ancora hanno autorità di rendere i suffragi; ma solamente i dieci del Consiglio de' Dieci, la Giunta, il Doge ed i sei Consiglieri. E chiamasi l'aggregato di tutti questi che nel Consiglio de' Dieci si radunano, Consiglio de' Dieci con la Giunta. Il quale non si raduna se non per deliberare di cose grandi, ed appartenenti allo stato di tutta la Città. Le quali ancora si potrebbono nel Consiglio de' Pregati trattare: ma tal volta, per li sopraddetti rispetti, in questo Consiglio si trattano.</p>
	<p>Fu questo Consiglio de' Dieci, secondo alcuni, creato nella morte di Vitale Micheli, per punire chi machinasse contra la Repubblica. Alcuni dicono che l'origine sua fu al tempo di Piero Gradenigo. E fu da principio picciola la sua autorità: crebbe poi a poco a poco la sua reputazione; perciocché egli s'è attribuito, oltra il punire quelli che violano la pubblica maiestà, il gastigare i falsatori delle monete, quelli che commettono il peccato contra natura. Maneggia ancora alcuni danari, che gli sono assegnati da' Camarlinghi e da altri luoghi. È signore d'alcune galere, le quali sono nell'Arsenale, segnate con queste due lettere C ed X, le quali monstrano quelli navili essere in podestà de' Capi de' Dieci. Ha cura ancora dell'artiglierie. Ma quando ha a deliberare di alcuna di queste cose, si ragunano solamente i dieci del Consiglio de' Dieci col Príncipe e co' sei Consiglieri, e chiamasi Consiglio de' Dieci semplice. Ed oltra queste cose, nelle faccende dello stato ha quella autorità che abbiamo narrato; e tratta principalmente quelle cose che si deono trattare occultamente. E per ciò ordinarono i nostri maggiori, che in quello si radunassero i Savi grandi, i Savi di terra ferma, gli Avvocatori e i nove Procuratori, e gli si facesse un'aggiunta di 15. La grandezza della potenza sua è stata cagione, che egli alcuna volta è divenuto tanto odioso, che è stato non picciola fatica a creare i successori. Ma quelli che governavano la nostra Città, ripararono a questo inconveniente: perciocché tanto operarono, ch'e' s'ottenne una legge, per virtú della quale il Consiglio de' Dieci non s'intendeva avere fornito il magistrato, se i successori non erano creati.</p>
	<p>Abbraccia questo Consiglio dieci gentiluomini, eletti nel Consiglio grande come gli altri magistrati; de' quali s'elegge ogni mese tre a sorte, i quali sono chiamati i Capi de' Dieci. E di questi, uno è proposto ogni settimana; e quando si raguna il Consiglio grande, costui è quello che siede dirimpetto al Doge. Reggono questi le insegne del magistrato, e quello continuamente esercitano: ed è loro officio particulare ragunar il detto Consiglio de' Dieci; nel quale hanno autorità di proporre i pareri, non ciascuno da per sé, ma o tutti insieme, o due almeno. Ed ogni otto giorni sono obbligati chiamare il Consiglio, cioè gli altri sette; e piú volte ancora, se piú bisogna, nelle faccende che occorrono, pigliare consiglio o deliberazione alcuna. Anticamente non era determinato tempo alcuno nel quale dovesseno chiamare tutto il Consiglio: ma perché qualunque volta egli si ragunava, tutta la Città si perturbava, giudicando che non sanza gran cagione si ragunasse: acciò che la Città mancasse di questa molestia, fu determinato il tempo sopradetto. E notate, che quando hanno a dare sentenzia d'alcuno reo che sia nelle mani loro per alcuna di quelle cinque cose che sopra abbiamo dette, non può quello reo, né per se stesso né per altri, agitare e difendere la causa sua in detto Consiglio: ma comparisce dinanzi a' Capi, e di tutto quello che egli dice, se ne piglia nota e quando la causa da' Capi è introdotta in Consiglio, bisogna che alcuno di loro pigli questa impresa di difenderlo: altramente, non può essere in alcuno modo difeso. E ciascuna loro sentenza manca di provocazione; né da altri può essere mutata se non da loro stessi o da' successori, se la cosa è tale che si possa mutare.</p>
	<p>Questi Capi de' Dieci sono quelli i quali con la presenza loro ornano la sala del Gran consiglio, sedendo nel modo che dicemmo. Questi ancora, con gli altri sette, sono connumerati nel Consiglio de' Pregati. E dura il loro magistrato uno anno, e, come noi abbiamo detto de' Savi e de' Consiglieri, possono subito entrare in uno altro magistrato. Perciocché tutti questi magistrati, Savi di mare, Savi di terra ferma, Savi grandi, Consiglieri, i Dieci, gli Avvocatori, Censori, non danno impedimento l'uno all'altro; e subito che uno gentiluomo ha fornito uno di questi, può entrare nell'altro. E se egli avviene che alcuno, mentre che egli esercita uno magistrato minore, sia creato nel maggiore; può costui, se gli piace, lassare il minore e prendere il maggiore.</p>
</sp>

	<sp><speaker>GIOVANNI</speaker><p> – Di questo è necessario che seguiti, che tutti questi magistrati i quali avete numerati, girino in poco numero di gentiluomini.</p>
</sp>

	<sp><speaker>M. TRIFONE</speaker><p> – Voi discorrete bene. E noi sogliamo dire, che qualunque volta alcuno de' nostri gentiluomini è pervenuto all'essere Savio di terra ferma, rade volte è che egli non sia ornato d'alcuno di quelli magistrati. Ma tornando a proposito, voi avete veduto come il Consiglio de' Dieci è uno membro molto spiccato dalla Repubblica; anzi, è da quella in tutto separato, né ha altra dependenza che esser eletto dal Consiglio grande, come gli altri magistrati. Ed avendo assai parlato di tale Consiglio, resta ora che ragioniamo de' Procuratori.</p>
	<p>Il magistrato de' Procuratori è riputatissimo nella nostra Città, ancora che egli non sia di quelli ne' quali consiste la virtú della nostra amministrazione: ma è onorato per ciò che questa dignità, sí come quella del Doge, con la vita fornisce. Oltra questo, il magistrato è antico, ed è pervenuto con questa reputazione a' tempi nostri; e non è mai nella nostra Città stato gentiluomo alcuno di grande estimazione, che non sia stato ornato di tale degnità: tal che pochissimi sono stati fatti Dogi, da poi che questo magistrato è stato ordinato, che prima non fusseno Procuratori. Anticamente era uno Procuratore solo, fatto per procurare il tempio di San Marco, ed i suoi sacri tesori. Nella morte, poi, di Sebastiano Ciani, avendo egli fatto uno grandissimo lascio a San Marco, le cui entrate fusseno distribuite dal Procuratore; e non potendo uno solo essere pari a tante faccende; fu necessario creare un altro Procuratore, il quale procurasse il lascio di Sebastiano Ciani. Multiplicando poi i lasci, bisognò creare, l'anno 1270, il terzo, essendo Doge Rinieri Zeno. Ed in tal modo diviseno le faccende: che uno curava il tempio ed i suoi tesori; un altro i lasci fatti da quegli i quali abitano di qua dal Canale grande; il terzo quelli che erano fatti da quelli che di là dal detto Canale abitano (noi diciamo i lasci di citra, ed i lasci d'ultra). Essendo ancora Doge il medesimo Rinieri Zeno, fu creato il quarto, e fatto collega a quello che governava il tempio ed i suoi sacri tesori. Due altri poi, per la medesima cagione, ne furono aggiunti, essendo Doge Giovanni Soranzo. Essendo poi Doge Francesco Foscaro (creato l'anno 1423), ne furono tre di nuovo creati, tanto che aggiunseno al numero di nove; tre de' quali curavano il tempio di San Marco ed i sacri tesori; tre altri i lasci di tre sestieri di qua dal Canale; gli altri tre i lasci degli altri tre sestieri di là dal Canale: sí come ancora si osservava quando erano solamente tre. Nell'anno 1509, quando i nostri eserciti furono rotti all'Adda da Lodovico re di Francia, fu constretta la Repubblica nostra, per dar danari, crearne sei, e dare tale onore a quelli che alla Repubblica certa quantità di danari prestasseno. Sonsene poi aggiunti tanti, che oggi fanno il numero di 24; e tutti quelli che sono aggiunti a' primi nove, sono determinati chi a questa procureria, chi a quell'altra.</p>
	<p>L'amministrazione di costoro, come avete inteso, è il distribuire i lasci. Hanno, oltra questo, autorità di costringere gli eredi a seguitare la voluntà de' testatori. Portano le veste dogali; menansi dietro i servidori; precedono fuori a tutti i magistrati. In processione sono preceduti da' Consiglieri e da' tre Capi de' 40: perciocché, camminando a due a due, i Consiglieri ed i detti Capi sono in su le destre, i Procuratori in su le sinistre. È assegnato loro una abitazione, o veramente sessanta ducati l'anno. Vanno in Pregati tutti quanti; ma non già tutti nel Consiglio de' Dieci: ma solamente nove eletti dal detto Consiglio; tre per procureria. Non possono ottenere alcuno altro magistrato, eccetto che l'essere Savio grande, e della Giunta del Consiglio de' Dieci. E quando si elegge il Capitano dell'armata o il Proveditore del campo, si fa una legge in Pregati, che ciascuno che è Procuratore possa ottenere tale degnità: il che è ordinato acciò che tali faccende siano amministrate da uomini grandi, i quali sono sempre ornati di tale onore. Non possono andare al Consiglio Grande, se non nella elezione del Príncipe: la qual cosa è allora per legge speciale concessa. Solevano anticamente, ne' giorni ne' quali il Consiglio grande si raguna, tutto quel tempo che il detto Consiglio stava nel palagio, stare ancora eglino nel cortile di detto palagio, né quindi mai partirsi se 'l Consiglio non usciva; acciò che se caso alcuno fusse avvenuto, essi quivi fusseno presti per riparare. E questa è, forse, la cagione per la quale da' nostri maggiori fu loro vietato l'andare al Consiglio. Ma ne' tempi nostri, non osservano piú quella usanza di ragunarsi e stare nel cortile mentre che il Consiglio sta in Palagio: il che nasce da quella quiete e tranquillità che voi nella Repubblica nostra vedete; la quale fa che niuno è che pensi che nella nostra Città possa nascere caso alcuno che ricerchi la presenza de' Procuratori piú in uno luogo che in un altro. Ma per fornire questa materia, non è alcuno magistrato nella Repubblica nostra che sia tanto da' nostri gentiluomini, quanto questo, desiderato. Credo bene che la reputazione sua assai si diminuirà: perciocché, dove non solea essere tale onore se non a uomini vecchi e molto reputati conceduto; ne' tempi nostri, molti ne abbiamo veduti ornare che non sono né di matura età né di grande riputazione. Di che è stato cagione la malignità de' tempi, ne' quali la Repubblica nostra è stata da troppo gran bisogni oppressata.</p>
</sp>

	<sp><speaker>GIOVANNI</speaker><p> – Io non posso discernere per qual cagione questo magistrato sia in tanta riputazione: perciocché l'utilità che ne perviene a chi l'ha ottenuto, non se ne traendo altro che l'abitazione o sessanta ducati l'anno, non è tale che lo possa fare tanto desiderare. Né anco veggio che dalla loro amministrazione possa nascere tanta degnità: perciocché, se bene essi vanno in Pregati, questo onore è a tanti altri commune, che non dovrebbe essere cagione di tanta grandezza. Una cosa sola mi pare che sia da stimare assai; e questo è l'andare in Consiglio de' Dieci, come voi diceste: ma questo onore non è se non di nove, i quali penso anco che siano i piú vecchi e riputati.</p>
</sp>

	<sp><speaker>M. TRIFONE</speaker><p> – Egli è vero quello che dite, ed a me era uscito di mente di dirlovi. Quanto alla loro degnità e riputazione, io credo che le qualità di quelli che sono stati ornati di tale magistrato, l'abbiano fatto cosí degno e riputato: perciocché insino a' tempi nostri tale onore s'è usato dare a quegli i quali, non solamente per prudenza ma ancora per bontà, erano molto celebrati; tanto che sempre i primi nostri gentiluomini sono stati ornati di tale dignità. Quinci è nato, che quasi tutti quelli che sono stati creati Dogi, erano prima Procuratori. E pare a me che molte volte intervenga che l'arti e le scienzie siano reputate nobili o vili, secondo le qualità di quelli che l'esercitano.</p>
	<p>Io ho detto insino a qui tutto quello de' Procuratori che alla mente mi è venuto, né altro m'occorre che io vi possa narrare. E se voi non avete sopra ciò dubitazione alcuna, io comincerò a trattare de' giudici: dove voi intenderete che cosa siano le Quarantie, gli Avvocatori, gli Auditori vecchi e nuovi, i Capi de' 40, il Collegio delle biade, e qualcosa ancora de' Consiglieri da basso. E perché tutte queste cose sono colligate insieme, noi ancora di tutte quante insieme parleremo.</p>
</sp>

	<sp><speaker>GIOVANNI</speaker><p> – Io non ho sopra quello che appartiene a' Procuratori, dubitazione alcuna ch'abbia bisogno d'altra dichiarazione; ed aspetto che narriate quelle cose che avete detto, le quali io penso che siano degne d'essere intese e considerate.</p>
</sp>

	<sp><speaker>M. TRIFONE</speaker><p> – Sono nella nostra Città tre consigli, de' quali ciascuno abbraccia quaranta gentiluomini: laonde noi li chiamiamo Quarantie. La prima (pigliando il principio da quella che è di minor degnità) è chiamata la Quarantia civile nuova, che ode le cause civili di fuori; cioè tutte le appellazioni alle sentenzie date da' rettori nel dominio. La seconda, la Quarantia civile vecchia, la quale è sopra le cause civili di dentro; perciocché ella ode tutte le appellazioni alle sentenzie date da' magistrati della Città dentro. La terza è la Quarantia criminale; la quale non solamente è sopra quelle cause criminali (di dentro e di fuori) le quali pervengono a lei per virtú delle appellazioni, ma ancora determina molte cause intere; cioè non giudicate da altri magistrati. Abbiamo ancora un altro consiglio che si chiama il Collegio delle biade; il quale è composto di tanti magistrati che fanno il numero di 22 gentiluomini: e perché tra questi è compreso uno magistrato preposto alle biade, però questo consiglio si chiama il Collegio delle biade.</p>
	<p>Le tre Quarantie sono in tal modo create. Nel Consiglio grande sono eletti quaranta gentiluomini che tutti abbiano passato il 30° anno della loro età; perciocché niuno può ottenere questo magistrato se non è pervenuto al sopradetto tempo (tutti gli altri magistrati possono essere ottenuti da ciascuno tosto che egli arriva al 24° anno). Né si fa questa elezione in uno giorno solo, ma in otto; e se ne elegge cinque per volta. Questi quaranta entrano nella Quarantia civile nuova (la quale, come è detto, ode le appellazioni di fuori), e qui sono giudici otto mesi. Dopo il qual tempo, per la Quarantia nuova sono altri quaranta creati; e quelli quaranta primi entrano giudici nella Quarantia civile vecchia, ed in questa stanno ancora otto mesi. Diventano poi giudici nella Quarantia criminale: e qui ancora, poscia che al termine d'otto mesi sono pervenuti, forniscono il loro magistrato, e gli altri succedono nel modo sopradetto. In ciascuna di queste Quarantie sono tre Capi (cioè tre proposti) e due Vicecapi; i quali tengono questo grado due mesi: e si chiamano i Capi della Quarantia civile nuova, i Capi della Quarantia civile vecchia, i Capi della Quarantia criminale. E questi ultimi sono quelli che noi dicemmo di sopra ragunarsi col Doge e co' Consiglieri, e con quelli rappresentare la persona del dominio viniziano.</p>
	<p>Questi Capi e Vicecapi sono eletti a sorte in questo modo. Creata ch'è la Quarantia civile nuova (la quale dopo otto mesi diventa la Quarantia civile vecchia, e dopo altri otto la Quarantia criminale), pochi giorni innanzi ch'ell'abbia a pigliare il magistrato, dinanzi al Doge e Consiglieri e Capi de' Quaranta (cioè dinanzi alla Signoria) si mettono in uno cappello i nomi di tutti i quaranta scritti in polizze distintamente. In un altro cappello si mette 16 ballotte dorate e 24 argentate; e mescolate che elle sono insieme diligentemente, dell'altro cappello si trae a sorte una polizza, e si legge il nome che v'è scritto; e del cappello delle ballotte se ne trae una: la quale se è argentata, non ha cosa alcuna acquistata colui il nome del quale fu tratto; ma se è dorata, si intende colui essere uno de' Capi della Quarantia per li due primi mesi. Nel medesimo modo si trae il secondo ed il terzo. Similmente si traggono, nel medesimo tempo e modo, i tre secondi Capi per li due mesi seguenti; e cosí li terzi, e li quarti: che in tutto sono 12. Traggonsi poi tante polizze del loro cappello, che dell'altro le quattro ballotte dorate che vi restano, vengono tratte; e quelli che le sortiscono, si chiamano i Capi di rispetto (e sono quattro): l'officio de' quali tosto intenderete. Creansi ancora nel medesimo tempo i Vicecapi (i quali sono due), in questo modo. In uno cappello si mettono i nomi di tutti gli altri che non sortirono le ballotte dorate; i quali sono 24. In un altro, si mescolano insieme 13 ballotte argentate, ed 11 dorate. Traggonsi poi le polizze ad una ad una, e cosí le ballotte; e quelli i nomi de' quali sortiscono le dorate, sono Vicecapi: i primi due, per li primi due mesi; i secondi due, per li due seguenti; i terzi, per li due terzi mesi; i quarti, per li due quarti mesi. I tre ultimi sono i Vicecapi di rispetto. In uno medesimo tempo, adunque, si traggono quelli c'hanno ad essere Capi e Vicecapi per li due primi mesi, e per li secondi, e per li terzi, e per li quarti. Quegli, adunque, che sono Capi, e quelli che sono Vicecapi, e quelli che sono Capi di rispetto nella Quarantia civile nuova, hanno la medesima degnità nell'altre due Quarantie: perciocché (come abbiamo detto) i 40 della Quarantia civile nuova dopo otto mesi diventano i 40 della Quarantia civile vecchia, e dopo altri otto i Quaranta della criminale.</p>
	<p>Seggono, adunque, i Capi della Quarantia civile nuova nella Quarantia in luogo onorato, e sono come presidenti di quella. Hanno autorità di regolare tutto questo giudicio; ed ogni differenzia che nascesse dintorno al modo del procedere nel litigare, debbe essere da loro determinata: come sarebbe, poniamo, se si disputasse se una causa dovesse precedere ad un'altra; se queste e quelle scritture si devesseno leggere; e simili cose. E finalmente, è loro propria cura concedere a' litiganti la Quarantia nel debito tempo e col debito ordine. Laonde, ogni mattina si reducono insieme, innanzi che la Quarantia si raguni, per ascoltare e risolvere simili differenzie de' litiganti. I Vicecapi sono ordinati acciò che se in qualche giudicio alcuno de' Capi fusse recusato da alcuna delle parti come giudice parziale, o per parentado o per altra cagione, non manchi mai chi entri in luogo di quello. I Capi di rispetto si creano acciò che se alcuno de' Capi ottenesse magistrato alcuno, e l'accettasse (perciocché sempre si può lassare il magistrato che si esercita, e prendere l'altro), sia parato il successore: e s'egli avvenisse che i quattro Capi di rispetto tutti diventasseno Capi, e pure un altro ne bisognasse, si prende uno a sorte di quegli altri che non venneno fatti né Capi né Vicecapi, né Capi di rispetto né Vicecapi di rispetto. Se ancora alcuno Vicecapo lassasse il suo magistrato per prenderne un altro che egli avesse ottenuto, il Vicecapo di rispetto debbe nel suo luogo succedere: e se questi mancasseno, si seguita l'ordine che abbiamo detto ne' Capi di rispetto.</p>
	<p>Ma passati che sono otto mesi, i quaranta della Quarantia civile nuova diventano giudici nella Quarantia civile vecchia; e quaranta nuovamente creati, entrano giudici nella Quarantia civile nuova. Quegli adunque, che li primi due mesi, e li due secondi e li due terzi e li due quarti, erano stati Capi e Vicecapi nella Quarantia civile nuova, sono medesimamente Capi e Vicecapi, col medesimo ordine e con la medesima autorità, nella Quarantia civile vecchia. Passati ancora che sono otto mesi, questi quaranta della Quarantia civile vecchia diventano i quaranta della Quarantia criminale; ed i quaranta della civile nuova entrano nella vecchia; e nella nuova altri quaranta nuovamente creati. E quelli che erano Capi e Vicecapi nella Quarantia civile vecchia, sono ancora Capi e Vicecapi nella criminale, col medesimo ordine. Solamente ci è questa differenzia, che i Capi della Quarantia criminale non seggono nella Quarantia, ma col Doge e co' Consiglieri (sí come abbiamo ancora detto); ed in loro vece seggono in questa Quarantia tre Consiglieri, chiamati i Consiglieri da basso (il che ancora, non è molto, dicemmo). E con essi seggono i tre Capi che hanno a succedere i due mesi seguenti: uno de' quali siede di sopra a' Consiglieri; gli altri due di sotto. Quello che siede di sopra, non è sempre quel medesimo; ma ciascuno di quelli tre tiene questa dignità una settimana. Vengono, adunque, ad essere questi Consiglieri e Capi come presidenti in una Quarantia, ed hanno autorità di mettere le parti; sí come noi appresso diremo.</p>
	<p>Oltra questo, sono nel Consiglio grande creati tre magistrati quali intromettono le cause, ciascuno nella Quarantia a lui determinata. Il primo sono i tre Avvocatori di comune; i quali intromettono le cause nella Quarantia criminale: il secondo, i tre Auditori vecchi; e questi introducono le cause civili di dentro nella Quarantia civile vecchia: il terzo, i tre Auditori nuovi; i quali introducono le cause civili di fuori nella Quarantia civile nuova. Gli Avvocatori di comune è uno magistrato di grandissima riputazione nella nostra Città. E non è concesso se non a uomini vecchi, e molto prudenti e buoni reputati; ed ha principalmente cura di fare osservare le leggi. Laonde ne' giudici sempre è contrario al reo. Se, adunque, alcuno ha ricevuto una sentenzia contro in materia civile, o sia l'attore o sia il reo; se la sentenza è stata data da uno de' magistrati di fuori (come sono i podestà ed i capitani che la Repubblica nostra manda al governo delle città e castella suggette), può costui ricorrere agli Auditori nuovi, e provare loro con ogni cosa atta a far fede il torto ricevuto. E si disputa la causa dalle parti appresso questi Auditori in quel medesimo modo e con quelle scritture e testimonianze che dinanzi al giudice primario s'era fatto, tanto che o tutti d'accordo, o uno almeno accetti la intromessione. Della quale si piglia nota; e se la causa è da trecento ducati in su, s'intende essere intromessa alla Quarantia nuova. E quello che era reo al giudice primario, s'egli è quello che appella, diventa in questo giudicio attore; e quello che era attore, diventa reo: avvenga che l'uno e l'altro non muti nome; perciocché chi era reo si chiama reo, e quello che era attore si chiama attore. E notate che gli Auditori, quando intromettono una causa, danno solamente due mesi di tempo a chi appella, che ricorra alla Quarantia: di sorte che, se per alcuna cagione l'appellante non ottenesse il consiglio, potrebbe l'avversario eseguire la sentenzia del giudice primario. Perciò colui che ha ottenuto dagli Auditori la intromessione, quando vede non potere ottenere nel tempo concessogli il consiglio, ricorre a' Capi della Quarantia, che gli diano il consiglio per prolungare la intromessione: il che altri non può fare che il detto consiglio, cioè la stessa Quarantia; la quale gli prolunga finalmente il tempo della intromessione per due mesi. E quando questo tempo passasse sanza intromettere la causa, si può nel medesimo modo un'altra prolungazione ottenere, e poi un'altra. Ma perché intendiate particularmente come le cause in questo consiglio si trattano, dico che il reo (cioè quello ch'ebbe la sentenzia contro dal giudice primario), ottenuto che ha la intromessione dagli Auditori, ne va a' Capi della Quarantia, e chiede loro il consiglio. I quali lo concedono, se da altre cause che debbano procedere non sono impediti: ma se hanno impedimento, non lo concedono, e suspendono la lite per tre giorni (ché piú non possono); che è il piú lungo tempo che si possa consumare in una causa alle Quarantie civili. Ma quando, finalmente, egli ha ottenuto il consiglio, con quelli avvocati che gli pare, viene alla Quarantia, e fa parlare, e parla egli (se vuole) per la parte sua. L'attore (cioè quello che ebbe la sentenzia in favore dal giudice primario) si difende per gli avvocati, e per se stesso (se vuole): ma niuno è che non usi l'opera degli avvocati. Questi avvocati sono cittadini o gentiluomini i quali esercitano per premio questa arte di difendere e d'accusare, secondo che sono richiesti o dagli attori o da' rei. Non è necessario che siano dottori di legge, o abbiano in quella facultà studiato: bisogna bene che siano pratichi negli statuti e nelle leggi della nostra Repubblica. Ma notate che, per virtú d'una legge antica che abbiamo, niuno può parlare dinanzi a' magistrati se non è gentiluomo: e però in Consiglio grande s'eleggono ventiquattro avvocati; venti per gli offici di palagio, e quattro per quelli di Rialto. E ciascuno che litiga, è obbligato pigliare uno di questi avvocati, e pagargli certo stipendio; e costui è obbligato a difendere la causa di colui che lo paga. Ma non è oggi questa usanza diligentemente osservata: perciocché, quantunque il magistrato degli avvocati s'usi creare, nondimeno pochissimi sono che agitino causa alcuna. Solamente si vagliono di quella utilità: ed ordinariamente è conceduto questo onore a' giovani. Mancando, adunque, i litiganti di questi aiuti, sono stati constretti ricorrere ad altri: e trovandosi pochi gentiluomini che volesseno esercitare tal'arte, hanno permesso ch'ella sia da altri esercitata, contra quello che determinava la legge sopradetta.</p>
	<p>Ma tornando a proposito, il luogo dove questi avvocati parlano, è assai eminente. Hanno a' piedi il notaio della Quarantia, con quelle scritture in mano che vogliono produrre; e nel parlare, spesse volte, secondo che la causa richiede, gli comandano che legga questo capitolo e quell'altro, quella scrittura e quell'altra. Il tempo ch'è determinato a ciascuna parte di parlare, è una ora e mezzo, fuori di quel tempo che in leggere scritture si consuma. Laonde, mentre che lo avvocato parla, tiensi uno origuolo a polvere ritto; e quando si legge scrittura alcuna, l'origuolo in piano è disteso, acciò che la polvere non possa cascare; quando poi ricomincia a parlare, l'origuolo è ritto levato: tanto che a me pare che questi nostri avvocati abbiamo grandissima similitudine con quegli antichi romani oratori. Ma poscia che ciascuna parte ha detto le sue ragioni, e che la sentenzia si debbe dare; allora il piú giovane de' 40 fa giurare a ciascuno giudice di dare quella sentenzia la quale egli pensa, secondo la sua coscienza, essere giusta. Dopo questo, si dà la sentenzia per via di suffragi; cioè si ricolgono le ballotte: le quali si prendono con tre bossoli congiunti insieme. Nell'uno mettono le ballotte quelli che tagliano la sentenzia del primario giudice: nell'altro, quelli che la confermano (noi diciamo lodare): quegli a' quali la causa non è ancora chiara (noi li chiamiamo non sinceri), nel terzo. E se le ballotte di quelli che lodano, fanno maggiore numero che non fanno quelle di coloro che tagliano, con quelle de' non sinceri; allora la causa è fornita, e la sentenzia è contro al reo: cioè contra quello che appella. Ma se quelle che la tagliano, superano l'altre due parti insieme; s'intende la sentenzia del primario giudice non valere; e di nuovo a lui si ritorna, secondo che pare a quello che si tiene gravato. Perciocché la Quarantia non fa altro che tagliare, o veramente annullare, la sentenzia del primario giudice. Ma potria essere che la domanda di colui che aveva avuto la sentenzia in favore dal giudice primario, fusse pure in qualche parte giusta: laonde, per ottenere quello che v'era di giusto, può di nuovo con nuova domanda al detto giudice ritornare; e si seguita il medesimo ordine. Ma se l'una di queste parti non supera l'altre due, non s'è in questo giudicio conchiuso cosa alcuna. E però bisogna ritrattare la causa un'altra volta, nel medesimo modo che abbiamo detto. Ed in questo giudicio (ch'è il terzo) non s'attendono i non sinceri; perciocché, a chi una causa non è chiara in due audienze, si può dire che egli non l'abbia mai piú ad intendere. E però si guarda il numero di quelli che lodano e di quelli che tagliano; e secondo quelli che superano, s'intende essere data la sentenzia. Ed a questo modo, in tre giudíci continuati, il piú, ogni causa si espedisce. Solevasi anticamente nel terzo giudicio ancora attendere i non sinceri. E però, quando l'una parte non superava l'altre due, s'intendeva la sentenzia non essere data; e da principio si riagitava la causa nel medesimo modo, ma appresso a maggior numero di giudici, perciocché s'aggiugneva la Quarantia criminale. Ma notate, che allora non era la Quarantia civile nuova; e per ciò queste faccende che si fanno nella nuova, s'amministravano nella vecchia.</p>
	<p>Non voglio lassare di dire, come nel primo dí del giudicio non si fa altro che introdurre la causa; cioè, brevemente si recita la qualità della causa della quale si deve disputare; e, sanza altro dire, si ballotta (io ho oggi usato tante volte questa parola, ch'io credo che voi l'abbiate per toscana ricevuta, e come a nuovo cittadino donatale la città): ma ciascuno mette la ballotta sua nel bossolo de' non sinceri. Negli altri giorni, poi, si parla dagli avvocati per le parti, e si seguita nel modo detto. Io non voglio anco tacere, che nel terzo giudicio ciascuna delle parti può parlare tante volte quante ella vuole; pur che non si passi il tempo d'un'ora e mezzo per volta, e la causa in quel giorno si espedisca. Però, alcuna fiata avviene che, volendo le parti parlare piú volte, o mancando la mattina il tempo, è necessario, per terminarla, che la Quarantia si raguni ancora il medesimo giorno dopo desinare.</p>
	<p>Se la causa fosse da cinquanta ducati insino a trecento, e gli Auditori ricevesseno l'appellazione; s'intende la causa essere intromessa al Collegio delle biade: il quale è ordinato per le cause, cosí di fuori come di dentro, da cinquanta ducati insino a trecento; ed uno mese ode quelle di fuori, l'altro quelle di dentro. E si procede nel medesimo modo che nella Quarantia; e non ci è altra differenzia che quella che fa il numero de' giudici: perciocché nel Collegio delle biade sono 22; nella Quarantia sono 40. Ma se la causa fusse da cinquanta ducati in giú, non si può nella Quarantia intromettere, né ancora nel Collegio delle biade; ma gli Auditori sono quelli che hanno autorità di comporre queste picciole cause. I quali se nel dare le sentenzie non sono tutti tre uniti, si può ricorrere ad un altro giudicio chiamato il Collegietto: il quale è composto di tre magistrati; cioè, de' tre Auditori vecchi, de' tre nuovi, de' tre Cataveri (che in tutto sono nove giudici); i quali non possono dare sentenzia alcuna, se non se ne raguna sette. E s'intende quella sentenzia valere, che passa la metà de' suffragi. Ma se gli Auditori sono tutti tre uniti, chi ha la sentenzia contra, bisogna che stia paziente. Ma dovete bene notare, che se gli Auditori non vogliono ricevere la intromessione d'una causa, né tutti insieme, né alcuno di loro; può quello che chiede la intromessione, in spazio di due mesi andare egli stesso alla Quarantia, avendo prima depositato quella quantità di danari che si dà all'Auditore, al quale si paga uno numero determinato per cento della somma che porta la causa quando egli la intrometta. Non la intromettendo, e seguendo l'appellazione, vanno questi danari in pubblico. Sanza quella depositazione, e dopo i detti due mesi, non può ottenere cosa alcuna. Ma se la causa fusse civile di dentro, debbe colui che vuole appellare, ricorrere agli Auditori vecchi. I quali se accettano l'appellazione, o essi compongono la lite, se la causa è da cinquanta ducati in giú; o eglino intromettono la causa nel Collegio delle biade, s'ella è da cinquanta ducati insino a 300; o nella Quarantia civile vecchia, s'ella è da 300 ducati in su: e si procede nel medesimo modo che si osserva nella civile nuova. La quarantia criminale determina le cause criminali, e di dentro e di fuori: e non solamente quelle che le sono portate da chi vuole appellare, ma ancora quelle che sono intere. Perciocché le querele de' malefici (eccetto, però, quelle dell'omicidio puro e del furto puro, le quali appartengono a' Signori di notte; e quelle delle ferite fuori del volto, che sono punite da' Signori della pace) vengono ancora a questo giudicio. Chi, adunque, vuole appellare contra qualche sentenza datagli da magistrato alcuno di dentro o di fuori, ricorre agli Avvocatori: i quali diligentemente esaminano la causa, e considerano se ella si debbe intromettere. E se tutti d'accordo giudicano ch'ella non sia da intromettere, quello che chiede l'appellazione non ci ha rimedio alcuno, e non aspettare un'altra mano d'avvocatori. Ma se a loro pare ch'ella si debba intromettere (e basta che uno solo la riceva), si seguita l'ordine dell'altre Quarantie. Ma dove in quelle gli Auditori vecchi e nuovi, accettata c'hanno l'intromessione, non s'impacciano d'altro, e le parti per loro medesime, con gli avvocati loro, vanno alle Quarantie; in questa gli Avvocatori non solamente accettano l'appellazione delle cause, ma eziandio le introducono alla Quarantia, come se avvocati fusseno. Quello, adunque, che appella, se era reo, diventa attore (avvenga che altramente che reo non si chiami); ed è difeso da tutti gli Avvocatori, o da quel solo che n'ha ricevuto l'appellazione. Quello ch'era nel primario giudicio attore, divenuto in questo reo (ancora ch'egli non muti nome, perciocché attore in ogni modo si chiama), o egli si difende per se stesso, o per gli avvocati: e si seguita nel medesimo modo ch'abbiamo nell'altre due Quarantie narrato, tanto che la sentenzia sia data, o favorevole o contraria al reo. Intendesi contraria al reo, se la sentenzia dal primario giudice data, è confirmata; favorevole, s'ella è tagliata. Ma non si torna già al giudice primario, come si fa nelle cause civili: anzi, in questo giudicio si determina se il dannato merita pena alcuna, e quello abbia a patire. La qual cosa procede in questo modo. Gli Avvocatori, tosto che la sentenzia del primario giudice è tagliata, mettono la parte del procedere; cioè mandano a partito se il reo debba patire. E se la maggior parte s'ottiene che non abbia a patire, allora il reo s'intende essere assoluto: ma se s'ottiene ch'egli meriti punizione, gli Avvocatori, i Consiglieri da basso ed i Capi de' 40 propongono che pena pare loro ch'egli meriti. Altri non ha autorità di proporre parti. E può accadere che tutti questi convengono in una sentenzia, ed anco che siano di piú pareri: per ciò che ciascuno può proporre che pena egli vuole. Ballottansi, adunque, tutte queste parti; e quella che ha piú suffragi è ferma e rata, e secondo quella si dee punire il reo. Avviene alle volte che alcuno magistrato condanna alcuno ingiustamente; tal che, s'egli appella e sia poi assoluto, non vi è chi abbia a patire pena di tale ingiustizia: perciocché si presuppone che 'l magistrato non abbia errato contra colui per malizia, ma piú tosto per opinione, o per difetto del reo. Puossi bene quel magistrato difendere, per mantenere il suo giudicio intero, in quel modo che si difende ciascuno altro. Potria essere che 'l magistrato avesse condannato colui per induzione d'accusatori e testimoni falsi: ed in questo caso, questi testimoni o accusatori debbono essere puniti nel modo che dicemmo, quando siano compariti. Ma se non compariscono, sono pubblicamente in Rialto stridati (sí come noi usiamo parlare); cioè, è determinato loro certo tempo nel quale deono comparire: e non comparendo in quello, sono condannati ordinariamente; cioè, sono banditi, privati de' beni, e finalmente gastigati secondo che le leggi determinano che i rei contumaci siano puniti. E questo s'osserva contra tutti i rei i quali citati non compariscono. Molti sono i particulari che appartengono a questi giudíci; ma non ho cosí ogni cosa alla memoria. Voi se avete cosa alcuna di che non vi sodisfacciate, non vi sia grave il domandare.</p>
</sp>

	<sp><speaker>GIOVANNI</speaker><p> – Se a voi non fia noioso il rispondermi, a me sarà gratissimo il domandarvi. Ditemi, adunque, se alcuno appella contra uno magistrato di quelli di fuori, il quale non può comparire a difendersi se non finito il magistrato, come procede tal cosa?</p>
</sp>

	<sp><speaker>M. TRIFONE</speaker><p> – Procede in questo modo. O la causa è tra l'attore ed il reo; come sarebbe se uno per avere fatto violenza ad un altro, avesse avuto una sentenzia contro: o la causa è tra il magistrato ed il reo; come spesse volte avviene che uno magistrato, per occulti indizi, condanna uno per malfattore. Nel primo caso, non è il magistrato tenuto a difendere la sua sentenzia; perciocché ella è difesa da quello che l'ebbe in favore. Ma nel secondo caso, quando la causa è tra 'l magistrato ed il reo, se il reo appella ed il magistrato vuole intervenirvi, bisogna aspettare che, finito il suo officio, esso vi si possa trovare: ma non si curando egli di intervenirvi, può concedere che nella Quarantia si vegga quello che ne vuole la ragione; ed allora la causa si può agitare. E tutto questo che abbiamo detto, appartiene cosí alle cause civili come alle criminali.</p>
</sp>

	<sp><speaker>GIOVANNI</speaker><p> – Ditemi ancora; quando i magistrati di fuori danno le sentenzie contra povere persone (come spesso avviene; perciocché le differenze nascono tra' poveri come tra' ricchi, ed i mali ancora sono cosí da' poveri come da' ricchi commessi: ma i poveri, per non potere spendere, non possono già ricorrere a Vinegia, o siano le loro cause criminali o civili; perciocché di tutte parlo), avete voi sopra questo ordinazione alcuna per la quale i poveri possano ancora eglino, avvenga che dalla povertà siano impediti, ottenere la loro ragione?</p>
</sp>

	<sp><speaker>M. TRIFONE</speaker><p> – Certamente sí. Non pensate che i nostri maggiori abbiano voluto mancare in questa parte, alla quale tanto è necessario provedere, quanto a ciascun'altra: perciocché voi sapete quanti siano piú i poveri che i ricchi. E sí come eglino fanno maggiore numero, cosí ancora sono meno ambiziosi: laonde, se dato è loro facultà di poter vivere quietamente sanza essere oppressati, stanno contenti, né mai concitano tumulto alcuno; e gli ambiziosi, vedendo il popolo viver contento, sono costretti a stare quieti. Ma se egli avviene il contrario, che i poveri siano mal trattati; allora è dato gran materia di concitare tumulti: e rade volte si scopre l'occasione, che il tumulto non segua; se già chi governa non è pronto a sopirlo. Che sia il vero quello ch'io dico, è manifesto per li capitani c'hanno assalito cittadi; i quali hanno sempre fatto gran fondamento sopra la mala contentezza de' popoli, la quale nasce dall'essere mal trattati dal signore. Prudentemente, adunque, feceno i nostri maggiori, i quali con le loro ordinazioni provideno che i poveri come i ricchi potesseno la sua ragione ottenere. Ordinarono, adunque, che ogni due anni i tre Auditori novi andasseno riveggendo tutto lo stato di terra ferma, dimorando alquanto tempo in ciascuno luogo; acciò che se alcuno il quale non avesse potuto ricorrere a Vinegia ad appellare, si volesse lamentare, non sia privato di tale facultà. Odono, adunque, gli Auditori tutte le querele, cosí criminali come civili; e notano quelle le quali a ciascuno di loro o a tutti insieme paiono giuste. Quando sono, poi, a Vinegia, le intromettono nelle Quarantie nel modo detto: le criminali nella criminale, e le civili nella civile nuova. Onde nasce che non solo gli Avvocatori agitano le cause nella Quarantia criminale, ma ancora gli Auditori nuovi: ben'è vero che non vi agitano altre cause, che quelle che abbiamo detto. E perché saria cosa troppo lunga e faticosa se gli Auditori avesseno ancora a circuire lo stato di mare, usiamo creare ogni quattro anni due recognitori (li quali noi chiamiamo Sindici di mare), che vadano recognoscendo l'isole e le terre e castella che possiede la Repubblica nostra in Dalmazia, in Schiavonia, in Grecia; e facciano, finalmente, il medesimo officio che fanno in terra ferma gli Auditori nuovi. Intromettono poi questi recognitori le cause nelle Quarantie, secondo che ciascuna richiede; cioè le criminali nella criminale, e le civili nella civile nuova: ed eglino ancora le agitano, non altramente che gli Avvocatori le loro. Difendono, adunque, i Recognitori i rei: gli avversari loro o e' si difendono per se stessi, o per gli avvocati; come di sopra fu detto. Non si possono già agitare quelle cause le quali sono tra 'l magistrato ed il reo, prima che il rettore abbia fornito il magistrato; se già egli non consentisse che la causa s'agitasse: il che fu di sopra narrato.</p>
</sp>

	<sp><speaker>GIOVANNI</speaker><p> – Possono essere queste cause che nascono dalle appellazioni, agitate in altri giudici che nelle Quarantie?</p>
</sp>

	<sp><speaker>M. TRIFONE</speaker><p> – Possono; ma non già tutte: perciocché solamente le civili possono essere intromesse nel Consiglio de' Pregati, nel modo che presto intenderete.</p>
</sp>

	<sp><speaker>GIOVANNI</speaker><p> – In queste Quarantie, determinansi altre cause che quelle che ci pervengono per via d'appellazione?</p>
</sp>

	<sp><speaker>M. TRIFONE</speaker><p> – Sí; ma solamente nella Quarantia criminale. Alla quale pervengono ancora, come è giudice primario, le cause intere (sí come dianzi ancora vi dissi): come sarebbe, se uno avesse patito o nella persona o nella roba o nell'onore o in altro, può costui ricorrere agli Avvocatori, e dare una querela contra 'l suo avversario. Eglino allora agitano la causa nel modo ch'abbiamo detto di sopra. Trattansi ancora in questa Quarantia molte cause le quali sono degli avvocatori per comandamento del Collegio ricevute. La quale cosa procede in questo modo. Potria essere che un capitano di mare, un provveditore, un ambasciatore, o altro magistrato, non amministrasse le faccende pubbliche secondo che li fusse stato commesso. In collegio, adunque, dove tal cosa apparisce per le lettere e gli altri avvisi che in quello, secondo l'ordine, sempre si leggono (come poco fa dicemmo); può ciascuno di quelli che v'intervengono, proporre una parte contra quello. E se alcuno propone una cosí fatta parte, che sia non solamente privato della amministrazione, ma che si debba presentare agli Avvocatori; e poi, sia approvata nel Consiglio de' Pregati nel modo dianzi narrato, o veramente nel Consiglio de' Dieci (perciocché nell'uno e nell'altro Consiglio si possono simili parti ottenere): è tenuto costui a venire dinanzi agli Avvocatori; i quali gli procedono contra come reo, secondo l'ordine che abbiamo detto; ed agitano la sua causa o nella Quarantia o nel Consiglio de' Pregati o nel Consiglio grande, secondo che pare a loro. Queste simili cause s'intendono essere ricevute dagli Avvocatori per comandamento del Collegio. E cosí fatta fu la causa di messer Angelo Trivisani; il quale essendo stato rotto in Po dal duca di Ferrara, fu dagli Avvocatori, per comandamento del Collegio (o della Signoria, ché cosí anco possiamo dire), accusato di poca diligenza, e ne fu condannato. Cosí fatta fu ancora quella del Doge Loredano, che dicemmo dianzi; e quella di messer Antonio Grimani, molti anni innanzi che egli alla suprema dignità pervenisse. Il quale essendo capitano dell'armata contra 'l Turco, fu accusato per non avere appiccato il fatto d'arme, ed avere lassato perdere Lepanto in su gli occhi della nostra armata. Queste due cause, per la materia nella quale s'era peccato, e per la riputazione de' rei, furono dagli Avvocatori intromesse nel Gran consiglio.</p>
</sp>

	<sp><speaker>GIOVANNI</speaker><p> – Voi non avete detto chi possa proporre parte quando simili cause si trattino nel Consiglio de' Pregati o nel Consiglio grande.</p>
</sp>

	<sp><speaker>M. TRIFONE</speaker><p> – Voi dite il vero; ma non avete fatto perdita alcuna, perciocché ora tutto intenderete. Ne' consigli, adunque, che avete detto, gli Avvocatori, o, in loro vece, gli Auditori nuovi ed i Sindici di mare (i quali nelle cause provinciali hanno l'autorità loro), il Doge, i Consiglieri, i Capi de' 40, propongono le parti sopra la pena che debbe patire il reo: gli altri, qualunque consiglio si sia, bisogna che passino nella sentenzia d'alcuni di loro.</p>
</sp>

	<sp><speaker>GIOVANNI</speaker><p> – Quando egli occorre pigliare alcuno, ed averlo in sua potestà per poterlo esaminare con tormento o con altro, che ordine osservate voi?</p>
</sp>

	<sp><speaker>M. TRIFONE</speaker><p> – Bello certamente; ed è tale ch'io non credo che essa giustizia n'avesse potuto trovare uno migliore. Quando alcuna querela perviene agli Avvocatori, o intera come a giudice primario, o per via d'appellazione, o per comandamento della Signoria; esaminano gli Avvocatori la causa con quella diligenza che si puote usare: e s'ella è di tale importanza e pericolo che bisogni ch'ella proceda occultamente e con prestezza, hanno essi soli autorità di far pigliare il reo; ma non lo possono ritenere piú che tre giorni. Là onde, bisognandolo esaminare, ne vanno in Quarantia; e narrata tutta la causa, chieggono che sia data loro potestà di ritenerlo insino a che la causa sia determinata, e d'esaminarlo con tormenti. La qual cosa è concessa loro, se la maggior parte de' 40 acconsentono: similmente concedono il collegio dell'esamina. Ma se la causa non è di tanta importanza che sia necessario procedere con tanto silenzio e con tanta prestezza, usano regolarmente gli Avvocatori domandare alla Quarantia autorità di prendere il reo; né bisogna poi chiedere altra potestà di ritenerlo, perché a ciò basta ch'ella abbia conceduto il poterlo prendere: il che s'ottiene per la maggiore parte de' 40. È poi conceduto il collegio della esamina; il quale non si niega mai, conceduto ch'è la potestà di prendere o di ritenere il reo. Questo collegio è composto di due Consiglieri da basso, due Signori di notte, un Capo de' 40, uno Avvocatore; il quale alla presenza loro esamina il reo. Difendesi costui con tutte quelle ragioni che può, adducendo testimoni, ed ogni altra cosa che manifesti la sua innocenza. Allora, se a quattro di questo collegio pare che sia da tormentarlo, è costretto il reo confessare per duolo de' tormenti quello che per paura d'essi non volle dire. Fatta questa esamina, e notata dal segretario, s'usa pubblicare: cioè, si dà facultà di vederla agli avvocati del reo, ed a quelli dell'avversario, se avesse particulare avversario; ed a qualunque altro la volesse vedere. Tornasi poi nella Quarantia, e si seguita l'ordine detto. Gli Avvocatori, agitano la causa: il reo si difende per li suoi avvocati: finalmente, nel secondo o terzo giudicio, o egli è dannato, o egli è assoluto. S'egli è dannato, si determina la pena ch'egli debbe patire secondo i pareri degli Avvocatori, de' Consiglieri da basso e de' Capi de' 40, i quali con detti Consiglieri seggono: e secondo quella pena è poi punito il reo, al quale è confermata da maggior numero di suffragi; come dianzi fu detto.</p>
</sp>

	<sp><speaker>GIOVANNI</speaker><p> – Se la Quarantia non concedesse il potere prendere il reo; o veramente, poi che gli Avvocatori di sua autorità l'hanno fatto pigliare, non consentisse ch'esso fusse ritenuto; come si procede?</p>
</sp>

	<sp><speaker>M. TRIFONE</speaker><p> – Se la Quarantia non permette che 'l reo sia preso, non se gli procede altramente contro. Perciocché si presuppone o ch'egli sia innocente; o, se pur egli ha errato, l'errore sia tanto picciolo, che non sia degno di venire alla Quarantia: ma che appartenga agli altri magistrati minori; sí come sono i Signori di notte ed i Signori della pace. Similmente, quando il reo è preso, ed i 40 non permettono poi ch'egli sia ritenuto, è restituito in sua libertà: e per la medesima cagione, non se gli procede altramente contro.</p>
</sp>

	<sp><speaker>GIOVANNI</speaker><p> – Io domando interrottamente di quelle cose che alla mente mi vengono, e mi paiono dubbie: per ciò non vi maravigliate se io passo da una cosa ad un'altra che da quella non ha molta dependenza. Dico, adunque, che egli è necessario, per la grandezza della Città vostra e dello stato cosí di mare come di terra, che a questi giudíci concorrano sempre assaissime cause. Vorrei ora intendere che ordine voi abbiate in fare che tali cause siano sanza confusione espedite.</p>
</sp>

	<sp><speaker>M. TRIFONE</speaker><p> – L'Ordine che noi osserviamo in tali faccende, è questo. Tutte le cause che vengono (poniamo) agli Avvocatori, sono dal secretario loro notate, quella prima e quella poi, secondo ch'elle sono venute; e con quello ordine ch'elle sono notate, con quello stesso s'introducono nelle Quarantie. E questo medesimo ordine in tutti i tre giudici s'osserva. Sono bene alcune cause privilegiate, le quali quantunque elle vengano dopo l'altre, nondimeno innanzi a tutte si deono espedire. Sí come sono le cause de' carcerati, della sepoltura, delle medicine, della farina di fondaco, delle mercedi, de' pupilli, de' piú congiunti; come sarebbe se l'uno fratello litigasse con l'altro, se il padre col figliuolo (simili cause tutte l'altre precedono): e finalmente, de' Procuratori; cioè tutte le cause che sono alla loro amministrazione appartenenti. D'altri ch'abbiano tale privilegio, non mi ricordo.</p>
</sp>

	<sp><speaker>GIOVANNI</speaker><p> – E' mi pare che possa avvenire in tutte queste Quarantie, che nell'ultimo giudicio le ballotte che tagliano una sentenzia, siano pari a quelle che la confermano: tanto che la sentenzia non viene né lodata né tagliata. Ditemi, adunque, se avete ordine alcuno per lo quale, quando questo caso avviene, la sentenza non rimanga irresoluta.</p>
</sp>

	<sp><speaker>M. TRIFONE</speaker><p> – Quando una sentenzia, sí come avete detto, non viene né tagliata né lodata; s'ella è in materia civile e la causa si tratti alla Quarantia nuova, s'introduce alla Quarantia vecchia; e s'ella si tratta alla vecchia, s'introduce alla nuova. E s'ella si tratta nel Collegio delle biade (nel quale può ancora avvenire il medesimo caso), se la causa è di fuori s'introduce alla Quarantia nuova; s'ella è di dentro, alla vecchia. E di nuovo si disputa la causa, procedendo nel medesimo modo che abbiamo detto nelle Quarantie osservarsi. E se in questo secondo giudicio la sentenzia non venisse né lodata né tagliata, si fa una deliberazione nel Consiglio grande, che tal causa si debba introdurre nel Consiglio de' Pregati: la quale ottenuta, s'introduce poi in detto Consiglio, e quivi si diffinisce. E per questa via, le cause che per via d'appellazione pervengono alle Quarantie, vanno ancora nel Consiglio de' Pregati: il che io dianzi promessi di dichiararvi. Se la sentenzia è in materia criminale, tante volte si ballotta nella Quarantie, ch'ella venga o lodata o tagliata: tanto che le cause criminali che una volta sono introdotte alla Quarantia criminale, da lei bisogna che siano determinate. Ma notate ancora, che potria avvenire che una sola ballotta fusse nel bossolo di quelli che tagliano, o in quello di coloro che lodano; ed in tal caso, la sentenzia non s'intende né tagliata né lodata: e per ciò nel modo ch'abbiamo detto, s'introduce all'altre Quarantie. Il che da' nostri maggiori, è stato ordinato, perché non è parso loro convenevole che uno sia solamente da uno giudicato.</p>
</sp>

	<sp><speaker>GIOVANNI</speaker><p> – Sapete voi l'origine di queste Quarantie, e degli Avvocatori, e degli Auditori vecchi e nuovi? e quale causa indusse i vostri maggiori ad ordinare questi consigli e questi magistrati?</p>
</sp>

	<sp><speaker>M. TRIFONE</speaker><p> – Io vi dirò tutto quello ch'io so. Gli Avvocatori, dicono alcuni, che furono ordinati essendo Doge Aurio Mastropetro, creato l'anno 1178. La Quarantia criminale non ho mai inteso in che tempo fusse ordinata. Pare verisimile ch'ella avesse la medesima origine che gli Avvocatori, essendo le cause dagli Avvocatori, nella detta Quarantia intromesse. Non è anco alieno dal vero, che la Quarantia avesse principio dopo gli Avvocatori; perché potria molto bene essere che gli Avvocatori usasseno introdurre le cause al Consiglio grande, il quale (come dianzi dicemmo) pochi anni innanzi era stato ordinato. Multiplicando poi le cause, potette forse parere cosa molto noiosa, e che troppo impedisse le faccende private, il ragunare sí frequentemente il Consiglio grande; per ciò fusse giudicato essere meglio creare uno consiglio il quale fusse preposto a questa cura d'udire l'appellazioni. Trovansi ancora molti i quali hanno opinione che questo Consiglio de' 40 fusse molto innanzi ordinato: ma quale opinione sia piú vera, voglio che al giudicio d'altri lo rimettiamo.</p>
	<p>Udiva anticamente questa Quarantia le cause civili come le criminali, e gli Avvocatori le introducevano. I quali non potendo sostenere tanto peso, massimamente per ciò che crescendo lo imperio e la Città, le cause venivano a multiplicare, furono creati gli Auditori vecchi (essendo Doge Andrea Dandulo, creato l'anno 1342), i quali introducesseno le cause civili, cosí di dentro come di fuori. Le quali ancora essendo assai multiplicate per l'acquisto che si fece in terra ferma, essendo Doge Michele Steno, creato l'anno 1400 (al tempo del quale s'acquistò gran parte dello stato che possiede la Repubblica nostra in Lombardia), fu costretta la Città nostra creare gli Auditori nuovi, che introducesseno le cause civili di fuori. Non essendo, poi, una Quarantia sola sufficiente a espedire tante faccende, fu ordinata la Quarantia vecchia (al tempo di Francesco Foscaro, creato Doge l'anno 1423), la quale determinasse tutte le cause civili, cosí di fuori come di dentro, introdotte dagli Auditori vecchi e da' nuovi. Ultimamente, ne' tempi nostri, è stata ordinata la Quarantia civile nuova, che sia sopra le cause civili di fuori; e quelle di dentro si sono riservate alla Quarantia vecchia. Innanzi che la Quarantia nuova fusse trovata, le cause procedevano in questo modo. Gli Auditori vecchi come i nuovi espedivano le cause che pervenivano a loro, da 30 ducati in giú: quelle da 20 insino a 300, erano introdotte nel Collegio delle biade; e da 300, poi, insino ad ogni numero, venivano nella Quarantia vecchia. E gli Auditori vecchi introducevano quelle di dentro, ed i nuovi quelle di fuori. E notate, che in quel tempo i detti Auditori, vecchi e nuovi, non solamente accettavano le intromissioni delle appellazioni, ma introducevano ancora esse cause, e le agitavano alla Quarantia per quelli in favor de' quali l'aveano intromesse; sí come usano fare gli Avvocatori alla Quarantia criminale. Nel tempo nostro, i detti Auditori non fanno altro che intromettere l'appellazioni, lassando il pensiero d'introdurre le cause alle Quarantie a chi elle appartengono. La qual cosa essendomi al presente tornata alla memoria, non ho voluto tacerlavi. Gli Avvocatori erano, sí come ancora sono, sopra le cause criminali: le quali intromettevano alla Quarantia criminale, come oggi ancora usano; tanto che (sí come voi potete comprendere per quello ch'abbiamo detto), non è molto variato questo ordine da poi che la Quarantia nuova è trovata. Dintorno al Collegio delle biade, non ho da dirvi cosa alcuna dell'origine sua; perciocché non ho mai inteso né letto in che tempo egli fusse ordinato: non dico in che tempi fusseno trovati quelli magistrati de' quali egli è composto; ma il fare quello aggregato di quelli magistrati che chiamiamo Collegio delle biade. Puossi bene conietturare ch'egli fusse ordinato o poco innanzi o poco dopo la Quarantia vecchia. Ma non voglio che noi ci distendiamo in questa cosa; non portando, quando ella si sappia, alcuna utilità; e quando non si sappia, molto danno. Non tacerò già, che, considerando i nostri che, per essere questi magistrati de' quali è composto questo Collegio delle biade, molto nel loro officio occupati, difficil cosa è il ragunarlo; acciò che le cause abbiano la loro espedizione, ed i litiganti per tal cagione non patischino, vanno tutto giorno pensando di creare un altro consiglio di 30 gentiluomini, eletti nel Consiglio grande come gli altri magistrati, che faccia l'officio che ora fa il Collegio delle biade, sanza essere in altra cura occupato, e si chiami il Consiglio de' 30. E credo certamente, che presto condurranno ad effetto il loro pensiero. Il che io vi ho voluto dire, acciò che voi non vi maravigliate, se mai sentissi non essere piú il Collegio delle biade in uso. Domandate ora, s'altro vi resta che voi vogliate intendere.</p>
</sp>

	<sp><speaker>GIOVANNI</speaker><p> – Voi diceste dianzi, che gli Auditori tiravano certa quantità di danari da' litiganti. Ditemi ora piú particularmente, che premio traggono delle fatiche loro non solamente gli Auditori vecchi e nuovi, ma gli Avvocatori, ed essi giudici ancora: che, in verità, mi pare che molto siano nel loro magistrato occupati.</p>
</sp>

	<sp><speaker>M. TRIFONE</speaker><p> – Per parlare prima degli Auditori vecchi e nuovi, dico che a' giudici primari di dentro, quelli che domandano (cioè gli attori) sono tenuti pagare tanto per cento di tutto quello che portano le cause. Noi li chiamiamo i carati; li quali carati quelli, poi, che appellano, debbono pagare agli Auditori vecchi, quando accettino l'appellazioni, e dalla Quarantia abbiano le sentenzie in favore: ed in questo caso, i giudici primari sono tenuti restituire loro quelli carati i quali da quelli che domandavano, ricevetteno. Ma se le sentenze della Quarantia sono contrarie agli appelanti, gli Auditori non fanno di cosa alcuna acquisto. A' rettori di fuori non si pagano i carati da chi domanda; ma quelli che appellano, li pagano bene gli Auditori nuovi, in caso che accettino le loro appellazioni, e dalla Quarantia abbiano poi la sentenzia in favore. Gli Avvocatori, oltra certa provisione (benché picciola) c'hanno dal pubblico, participano de' contrabandi e delle condannagioni: tanto che questo magistrato, oltra l'essere onoratissimo, reca ancora molta utilità. I quaranta di ciascuna Quarantia tirano, per ciascuna volta ch'eglino si ragunano, uno terzo di ducato per uno. Ordinariamente si ragunano la mattina; ma occorrendo, per caso alcuno, ragunarsi ancora dopo desinare, a quelli delle Quarantie civili non è dato piú cosa alcuna. Solamente a' 40 della criminale è raddoppiato il salario. E quando questi 40 (che ora mi è venuto alla mente) hanno fornite tutte tre le Quarantie, niuno di loro può essere di nuovo creato di questi 40 se non ha passato otto mesi. E questa è la loro contumacia. Ora dite se altro vi occorre.</p>
</sp>

	<sp><speaker>GIOVANNI</speaker><p> – Voi faceste menzione de' Signori di notte quando diceste che due di loro entravano nel collegio dell'esamina: ma poi non avete detto che magistrato sia questo.</p>
</sp>

	<sp><speaker>M. TRIFONE</speaker><p> – Voi dite il vero; ed io non lo dissi allora per non interrompere la materia della quale si trattava. Sono, adunque, sei gentiluomini (uno per sestiere) preposti alla guardia di tutta la Città: chiamansi Signori di notte per ciò che anticamente punivano i delitti che si facevano di notte. Ne' tempi nostri, non solamente perseguitano alcune notturne scelleratezze, ma ancora molte di quelle che di giorno si commettono: come sono le fraudi che l'uno, o per avarizia o per altra umana passione, fa all'altro. Fu ordinato questo magistrato essendo Doge Marino Morosini; e furono nel principio due: uno de' quali esercitava il magistrato nella parte di citra Canale; l'altro nella parte d'ultra (per usare i vocaboli nostri). Essendo poi Doge Rinieri Zeno, quattro ne furono aggiunti. Sono attribuiti loro sei capi, ciascuno con tanti fanti, quanti si ricerca a tale faccenda. Tre di questi capi stanno la notte, con le loro compagnie, intorno a San Marco ed al palagio, circuendo le vicine contrade: gli altri tre, intorno al Rialto ed a' luoghi propinqui dimorano. Procurano costoro che per tutta la Città non si commetta scandolo alcuno; che a niuno sia fatto oltraggio; che non si porti arme, togliendola a chiunque la trovasseno. E tutti i malfattori che trovano, li prendono, e mettongli in carcere: i delitti de' quali sono poi da' detti Signori di notte giudicati e puniti, se sono di quelli che al magistrato loro appartengono: gli altri sono intromessi a' giudici a quelli determinati.</p>
	<p>Ma non voglio distendermi in molti altri particulari, non solamente di questo magistrato, ma ancora degli altri; dei quali io non voglio cosa alcuna trattare, non solo perché è lunga materia, ma eziandio perché dimorando io fuori della Città, non ho quella pratica che si ricercherebbe a darvegli ad intendere. Voi andrete una volta a Vinegia, e quivi troverete assai, i quali di tutti gli altri magistrati pienamente v'informeranno. E quando altri non trovaste, non vi mancherà mai il nostro messer Girolamo Quirino, uomo cosí di gentilezza e cortesia, come di dottrina ed eloquenza ornato. Ma ditemi se avete altre dubitazioni d'intorno a questi giudici: perciocché, non dubitando voi piú di cosa alcuna, io tratterò alcune cose de' Censori; i quali io ho riserbati all'ultimo luogo, per ciò che con le cose dette non hanno molta continuazione. Di questi ora noi tratteremo, se a voi cosí piace.</p>
</sp>

	<sp><speaker>GIOVANNI</speaker><p> – A me piace sommamente; perciocché de' giudici io resto pienamente sodisfatto; né cosa mi viene alla mente, che m'apporti dubitazione alcuna.</p>
</sp>

	<sp><speaker>M. TRIFONE</speaker><p> – I Censori sono due; ed è uno magistrato nuovamente ordinato contra l'ambizione de' gentiluomini. Innanzi a' Censori, gli Avvocatori ed i Capi de' Dieci (i quali seggono nel Gran consiglio in luogo eminente quando si creano i magistrati, come dicemmo) erano preposti a questa cura di provedere diligentemente, che niuno, con l'ambizione sua, corrompesse le leggi; e, per via di ricchezze o d'altri favori strasordinari, cercasse d'ottenere alcuno magistrato che altramente non avrebbe ottenuto. E tosto che i magistrati erano creati, prima che 'l Consiglio fusse licenziato, investigavano se alcuno di quelli che gli avesseno ottenuti, avesse commesso cosa alcuna per la quale egli meritasse punizione; e trovando alcuno in peccato, gli procedevano poi contro, come corruttore delle leggi; nel modo che ne' giudíci abbiamo detto. Avendo, poi, i nostri veduto che l'ambizione cresceva, e che finalmente sarebbe stata dannosa alla Repubblica se non vi si poneva rimedio, crearono questo nuovo magistrato, il quale avesse questa cura particulare di gastigare l'ambizione de' gentiluomini. Ma per liberarmi dalla promessa ch'io vi feci, fu creato questo magistrato specialmente contra certe intelligenze occulte d'alcuni, i quali per avarizia vendevano i loro suffragi a questo ed a quello. Tenevano costoro pratica con gli ambiziosi; e nel giorno nel quale si deono creare i magistrati, avevano constituito a chi avesseno a volgere i suffragi. Potevano in due modi prestare i loro favori a quelli che li comperavano. Perciocché, se alcuno di loro, per sorte, veniva fatto nominatore: (il modo vi fu dianzi detto), nominava costui o quello o uno di quelli a chi avevano il giorno a volgere i suffragi: quando poi era nel Consiglio ballottato, tutti gli altri co' loro suffragi lo favorivano. Sono alcuni i quali, veduto questo disordine, ed intendendo come noi usiamo talvolta vendere i magistrati, hanno giudicato che la nostra Repubblica, se non al tempo nostro, al netto dei nostri figliuoli, abbia a ruinare, e convertirsi in tirannide. Io certamente, poi che i Censori sono stati creati, sto con l'animo quietissimo, che ella non possa ruinare: ma quando non si fusseno creati, ho ferma opinione che da quel disordine non potesse nascere la ruina della nostra Repubblica. Le ragioni che mi muovono, intenderete un'altra volta; perciocché tal cosa appartiene ad un'altra considerazione.</p>
	<p>Non voglio già restare di dirvi in che modo noi usiamo vendere i nostri magistrati, acciò che voi veggiate che questa usanza (avvenga ch'ella non sia da lodare, per non dare riputazione alle ricchezze e torla alle virtú: di che seguiterebbe che gli uomini diventerebbeno troppo avari, ed abbandonarebbeno l'opere virtuose, con infinito danno del pubblico bene) si può ella pure in qualche parte escusare. Quando la nostra Repubblica è oppressata da qualche bisogno, quegli a' quali appartiene pensare a' modi di provedere danari (cioè, il Collegio, secondo l'ordine che dicemmo; ed il Consiglio de' Dieci ancora), oltre l'altre vie le quali hanno per tale provisione, deliberano di proporre o in Pregati o in Consiglio grande, che si facciano (poniamo) i Pregati futuri per danari; che s'eleggano di nuovo quattro o sei Procuratori; che si diano alcuni altri magistrati a chi con le sue ricchezze aiuterà la Repubblica. Propongono, adunque, questa deliberazione o nel Consiglio grande o nel Consiglio de' Pregati: ma qualunque volta ella si propone in Pregati, debbe ancora nel Consiglio grande passare. Puossi bene proporre solamente nel Consiglio grande; e se qui è confermata, allora si manda ad esecuzione: ma se accadesse il contrario, bisogna pensare altri modi di fare danari.</p>
</sp>

	<sp><speaker>GIOVANNI</speaker><p> – Voi diceste dianzi che 'l Consiglio de' Dieci poteva tanto quanto tutta la Città. Non si potrebbe, adunque, tal parte proporre in questo Consiglio, ed ottenersi?</p>
</sp>

	<sp><speaker>M. TRIFONE</speaker><p> – Il Consiglio de' Dieci ha questa autorità che voi dite, in ciascuna altra materia: della creazione de' magistrati il Consiglio grande interamente è signore; e quando simile parte si propone in Pregati, s'aggiugne sempre questa condizione: ch'ella si debba poi proporre in Consiglio grande.</p>
	<p>Fatta, adunque, questa deliberazione, e venuto il tempo di creare quelli magistrati che s'hanno a dare a chi presta qualche sussidio alla Repubblica; si fanno prima le quattro mani degli elettori, nel modo che noi dicemmo nella creazione de' magistrati. E perché d'alcuni magistrati ordinariamente i competitori si creano per due mani d'elettori, in questo caso si creano per quattro. A questi sono poi aggiunti gli altri competitori creati nel Consiglio de' Pregati, nel modo che noi dicemmo chiamarsi scrutinio: perciocché, mentre che gli elettori creano i competitori, tutti quelli che mettono ballotta, cioè rendono i suffragi nel Consiglio de' Pregati, si ritirano nella sala dove il detto Consiglio si raguna, vicina a quella del Consiglio grande; e qualunque vuol'essere nominato, se ne va alla porta di quella, e quivi ordina che il segretario lo faccia nominare. Tutti i nominati si scrivono in polizze: le quali a sorte si traggono d'uno cappello l'una dopo l'altra, ballottandosi di mano in mano i nomi di quelli che in esse sono scritti; e qualunque passa la metà de' suffragi, s'intende essere approvato competitore di quel magistrato. Questi, poi, quando sono letti nel Consiglio grande, prima che siano mandati a partito, offeriscono quello che vogliono o possono prestare, da quella somma in su ch'è determinata. Vanno poi a partito; e quello ottiene il magistrato, che ha piú suffragi dalla metà in su. Ed avviene alcuna volta, che colui che offerisce meno, per essere uomo di piú qualità, ottiene il magistrato.</p>
</sp>

	<sp><speaker>GIOVANNI</speaker><p> – Quando voi create i magistrati per danari, quanta somma determinate che si presti?</p>
</sp>

	<sp><speaker>M. TRIFONE</speaker><p> – La maggior somma non s'usa mai determinare, ma solamente la minore: e questa ancora non è sempre quella medesima; perciocché alcuna volta si determina maggiore, alcuna volta minore. Questo anno presente, avendo bisogno la Repubblica di molti danari per nutrire i nostri eserciti nella guerra che noi facciamo in Lombardia per restituire Milano al suo legittimo signore, hanno ottenuto una deliberazione nel Consiglio di concedere alcuni magistrati a chi presta 200 ducati. Da questa somma in su, può offerire ciascuno quello ch'egli vuole. Dovete ancora notare, che quando questa usanza incominciò, si deliberava che chi non offeriva, ottenesse il magistrato, quando egli avesse piú suffragi dalla metà in su, che quelli i quali offerivano. Ed avveniva alcuna volta, che chi non offeriva cosa alcuna, otteneva pure il magistrato. Bisogna bene avvertire, che chi non offeriva, era di quelli competitori fatti dalle quattro mani degli elettori; perciocché, chi era nominato nel Consiglio de' Pregati, era nominato con condizione ch'egli avesse ad offerire. E perché quando i Pregati si fanno per danari nel modo detto, interviene che di tale onore è onorato chi forse altramente non l'otterrebbe; e quelli che l'otterrebbeno, rimangono in dietro: acciò che in questo Consiglio de' Pregati (perch'è di grandissima importanza, come avete potuto comprendere) si truovino tutti quelli che sono reputati savi, tutti sono nella creazione della Giunta dal Consiglio compresi; non perché alcuna legge sia che a fare tale elezione costringa; ma perché ciascuno giudica essere necessario fare in tal caso cosí fatta elezione. Cominciò questa usanza (che molti falsamente chiamano – vendere i magistrati –) l'anno 1109: nel qual tempo, avendo la Repubblica nostra perduto i suoi eserciti nella zuffa che noi facemmo con Lodovico XII re di Francia, fu costretta aiutarsi in tutti quelli modi che si potetteno trovare. Ma (come voi potete comprendere) non basta solamente offerire danari per acquistare un magistrato; perciocché bisogna ancora superare i competitori co' suffragi. E (come voi avete inteso) non s'usa questa cosa se non in grandissimi bisogni: tanto che io non veggio che questa sia cosí gran corruzione come molti pensano e dicono. Egli è il vero ch'io non la voglio, per la ragion già detta, lodare: nondimeno, mi pare che alla qualità de' tempi si possa qualche cosa concedere.</p>
</sp>

	<sp><speaker>GIOVANNI</speaker><p> – Ditemi, se non vi grava, per qual cagione, quando si creano i magistrati per danari, si facciano altri competitori, oltra gli ordinari, nel Consiglio de' Pregati; e quelli la cui elezione ricerca due mani d'elettori, in questo caso si facciano per quattro.</p>
</sp>

	<sp><speaker>M. TRIFONE</speaker><p> – Questo si fa perché essendo maggior numero di competitori, l'offerte sono anco poi maggiori. E notate, che nell'ultimo consiglio sempre si pubblicano i magistrati che si deono nel seguente per danari creare. Il che si fa acciò che ciascuno abbia tempi a praticare d'ottenere quel magistrato ch'egli desidera, ordinando d'essere nominato nel Consiglio de' Pregati, ed altre cose ancora provedendo per le quali egli possa il suo desiderio ottenere. Ma per tornare al proposito nostro, seggono i Censori in luogo eminente (come noi dicemmo nella descrizione della sala del gran Consiglio); e fanno ne' tempi nostri quello officio che facevano prima gli Avvocatori e Capi de' Dieci. Oltre a questo, hanno autorità di correggere tutte le male consuetudini per le quali s'accresce l'ambizione. Laonde, non sono ancora due anni, che da loro fu fatta una legge, per la quale fu tolta via l'usanza del rallegrarsi con quelli che avevano ottenuto i magistrati.</p>
</sp>

	<sp><speaker>GIOVANNI</speaker><p> – Questa usanza, era ella cosí dannosa, che bisognasse con le leggi vietarla?</p>
</sp>

	<sp><speaker>M. TRIFONE</speaker><p> – Ella non era tanto dannosa, quanto ell'aveva in sé non so che di bruttezza. Perciocché, creati ch'erano i magistrati, quelli che gli avevano ottenuti, si recavano in luogo che tutti o la maggior parte de' gentiluomini, nell'uscire della sala del Consiglio, gli incontravano; tal che, ciascuno mostrava di rallegrarsi dell'acquistato onore, e d'essere stato quello che dato glie l'aveva, ancora ch'avesse operato l'opposito: ed in ciò s'usava parole molto piú all'ignorante volgo che a' patrizi gravi, convenienti. Ora, questa mala consuetudine è stata tolta via da questi Censori. I quali ancora, se Chi ha providenza dell'universo vuole che una Repubblica piena di tante buone ordinazioni viva qualche secolo (se non per altro, per insegnare almeno alle città d'Italia com'elle s'hanno a governare, se da tiranni non vogliono essere oppresse), porranno fine ad ogni mal umore che in parte alcuna le potesse danno recare.</p>
	<p>Noi abbiamo insino a qui narrato tutta l'amministrazione pubblica della nostra Città, con tutti quelli particulari che ci sono venuti alla mente; ed ho ferma opinione che pochissime cose si siano indietro lassate. E, come noi dicemmo dianzi, de' magistrati privati non tratteremo cosa alcuna. Altra volta avremo tempo a ragionare; o voi andando a Vinegia, vi farete informare da chi forse arà maggior notizia di tali cose che non ho io. Avremo ora a ragionare alquanto sopra quelle cinque cose delle quali debbe essere perito chi è membro della Città; ma non so se il lungo mio dire vi grava.</p>
</sp>

	<sp><speaker>GIOVANNI</speaker><p> – Il vostro ragionare non mi puote in alcun modo essere noioso; perciocché la varietà delle cose che voi ragionate, mi rinfresca sempre l'appetito. Oltra questo, la gravità della materia, della quale ogni spirito li cui pensieri non siano leggieri né bassi ne devria essere desideroso, mi tiene tanto attento, ch'ogni gran noia e fastidio mi convertirebbe in grandissimo piacere. E però, se 'l lungo dire non ha debilitato voi, espedite pure tutto quello che ancora vi resta a dire.</p>
</sp>

	<sp><speaker>M. TRIFONE</speaker><p> – A me piace assai che noi diamo a questa materia intera perfezione; e specialmente per ciò che a me pare essere questo giorno a tale ragionamento tutto quanto disposto. Porria essere che un'altra volta io non ci avessi quella attitudine che oggi mi ci pare avere. Diremo, adunque, di quelle cinque cose sopradette; benché non molto particularmente, ma quanto sarà necessario al proposito nostro.</p>
	<p>Tutto l'imperio della nostra Repubblica (sí come ciascuno può sapere) è diviso in due parti; una delle quali è in terra ferma, l'altra in mare. Dell'una e dell'altra si trae grandissima entrata; ma pure è molto maggiore quella di terra ferma, e specialmente di Lombardia: dove, oltre all'altre cose (che sono assaissime), noi possediamo sette città; Trevigi, Padova, Vicenza, Verona, Brescia, Bergamo, Crema; le quali sono alla Repubblica nostra di grandissimo frutto. In mare siamo di Cipri, di Candia, di Corfú e di molte altre isole signori. E nella riviera di Schiavonia, Dalmazia ed Istria, tegniamo molte città e castella, che sono alla Città nostra di non picciola utilità. L'entrate, poi, della nostra Città sono grandissime, ed in molte cose consistono; sí come sono i dazi delle cose che entrano nella Città, e di quella escono (tra i quali quello solamente del vino rende d'intorno a centomila fiorini); la dogana di mare, e quella di terra ferma; le decime, e le tasse di tutti i gentiluomini e cittadini viniziani. Sono queste tasse uno certo tributo simile a quello che voi chiamate arbitrio: perciocché sono molti gentiluomini e cittadini, i quali ancora che non abbiano beni stabili, nondimeno, per essere mercatanti, sono ricchissimi. Ed a questi ed agli altri ancora è imposto questo tributo, che noi chiamiamo tansa (cioè tassa); perciocché la ricchezza di ciascuno è tassata, cioè stimata; e secondo quella estimazione è determinato quello che ciascuno debbe pagare. E molti affermano che tutte queste entrate della Città, con quelle dello stato di mare e di terra, arrivano ad un milione e dugento milia ducati. Io vi ho detto cosí grossamente la somma delle nostre entrate. Se voi ne desiderate notizia piú particulare, la potrete avere ricercando le azioni di quelli magistrati che le governano. Ma sí come l'entrate sono grandissime, cosí ancora le spese non sono picciole. Principalmente, noi tegniamo continuamente a' soldi nostri un capitano generale, con provisione e condotta assai onorata. La quale degnità non sono ancora due anni che non demmo a Francesco Maria della Rovera duca d'Urbino; uomo, e per scienza militare, e per prudenza, e per molte altre sue virtú, da essere sopra tutti gli altri capitani de' tempi nostri celebrato: nella cui virtú abbiamo tanta fede, che mentre egli comanderà a' nostri eserciti, non pensiamo che i nostri stati possano essere da forza esterna oppressi. Oltra questo, paghiamo del continuo d'intorno a mille uomini d'arme, e tanto numero di fanti che siano sufficienti a guardare quelli luoghi ne' quali, cosí al tempo di pace come di guerra, noi sogliamo guardie tenere. Diamo ancora provisione a molti uomini valenti, per opera e favore de' quali, quando il bisogno lo richiede, gli eserciti nostri congreghiamo. Le quali tutte genti sono distribuite in quelle nostre terre di Lombardia c'hanno di qualche continua guardia bisogno, e, per la larghezza del vivere, agevolmente le possono sostentare. Ne' tempi, poi, di guerra si mandano dove si giudica necessario. Nello stato di mare si tiene ancora dalle dieci alle dodici galere armate; le quali sono distribuite in Cipri, in Candia, in Corfú, e negli altri luoghi opportuni. In ciascuna di queste galere sono 150 vogatori; per ciò ch'ell'hanno cinquanta banchi, sopra ciascuno de' quali seggono tre vogatori. Oltre a questo, portano dagli ottanta a' cento uomini per combattere. A' vogatori non s'usa dare molto grande stipendio; perché tutte queste galere s'armano in alcuni luoghi (sí come nella riviera di Schiavonia e di Dalmazia) dove gli abitatori, essendo poveri, per poco prezzo pigliano tale impresa volentieri. Quelli che combattono, è necessario pagarli come quelli di terra ferma. Tanto che, computato insieme tutto quello che si spende ne' vogatori, ne' combattenti, nella munizione del vivere e del combattere, costa ciascuna galera d'intorno a settecento ducati il mese. La spesa ancora che si fa nel mantenere l'apparato per la guerra di mare, non è anco picciola: sí come voi, quando tratteremo dell'Arsenale, potrete comprendere.</p>
	<p>Ma quello che gran parte delle nostre entrate ingombra, sono tre Monti: de' quali l'uno è chiamato il Monte vecchio, l'altro il nuovo, il terzo novissimo. Il primo ebbe origine insino a' tempi di Vital Micheli; il quale fu costretto dare principio a tale Monte per le grandi spese fatte nella guerra contro ad Emanuele imperadore di Gonstantinopoli: ed è quello che per altro nome è chiamato gl'Imprestiti. Il secondo fu ordinato nella guerra ferrarese, fatta al tempo de' padri nostri, essendo Doge Giovanni Mozanigo: il terzo, dopo l'anno 1109, poscia che gli eserciti nostri furono rotti da Lodovico XII re di Francia. Ciascuno di questi Monti non è altro che uno aggregato di danari, i quali sono stati da' nostri gentiluomini e cittadini alla Repubblica, ne' suoi bisogni, prestati. E perché i bisogni sono stati grandi e frequenti, per ciò sono, massimamente i due primi, grandissimi e quasi smisurati corpi divenuti. Tanto che nel pagare gli interessi a ragione di cinque per cento, consumiamo una grandissima parte delle nostre entrate: onde avviene che quantunque la Repubblica nostra, per avere grande imperio, sia ricchissima, nondimeno non è mai ch'ella si truovi molti danari accumulati. Ma, per potere ne' bisogni valersi di quelle entrate, hanno usato i nostri maggiori, ne' tempi di guerra, non pagare gli interessi del Monte vecchio: passata poi la guerra, hanno pagato gli utili non del presente anno, ma di quello nel quale restarono di pagare: e cosí hanno di mano in mano seguitato; tanto che quaranta anni o piú si truova indietro a' tempi nostri questo Monte. Intorno al Monte nuovo, hanno preso i nostri patrizi, già due anni sono, un partito prudentemente considerato. Era questo Monte, ancora egli, molti anni rimaso indietro; e quando pagava i creditori, non pagava i presenti interessi, ma i passati, sí come usa oggi il Monte sopra detto. Volendo, adunque, i nostri estinguere tanti debiti della Repubblica, acciò che ella si potesse valere delle sue entrate; per pubblica deliberazione, puosero fine agli interessi futuri, e feceno corpo del capitale e degli interessi che insino a quel tempo erano corsi e non s'erano pagati: tanto che, ciascuno che ha danari in su questo Monte, è creditore in una partita del suo capitale e degli interessi sopradetti; e quello che ogni anno si paga, è da' creditori non come frutto, ma come parte de' suoi crediti ricevuto. E cosí, a poco a poco, la Repubblica di tanto debito si viene a sgravare: e se si continuasse qualche anno di pagare, in brieve tempo cotanto debito si estinguerebbe. Ma voi vedete come il mondo gira, e come per le continue guerre i bisogni vanno crescendo. Tanto che non sarà da maravigliarsi, se non solamente questo debito non s'estinguerà, ma se ad altri Monti ancora si darà principio: ché già sento che i nostri hanno ragionamento di farne un altro, che si chiami il Monte de' Sussidi, per sopperire alle tante spese che noi facciamo. Ma tornando a proposito, per quello che abbiamo detto, potete comprendere come noi ci vagliamo di questi danari che pagano questi due Monti.</p>
</sp>

	<sp><speaker>GIOVANNI</speaker><p> – S'io non ho preso errore, ne' tempi di guerra non debbe il Monte vecchio pagare cosa alcuna; ma debbe di quegli interessi che quell'anno non paga, rimanere debitore. Laonde, se, per sorte, in quell'anno nel quale non paga, ha debito gli interessi di 40 anni, nel seguente arà debito quelli di 41; e non pagando ancora in quello, nell'altro poi arà debito quelli di 42: e cosí si può in infinito procedere. Il Monte nuovo non debbe ancora egli pagare; ma essendo posto termine agli interessi suoi, non può fare altra perdita che il non diminuire il debito vecchio. Né è in tal cosa altra incommodità, se non che i creditori tardano alquanto piú nell'essere pagati: ma è giusto che ne' bisogni della Repubblica ciascuno sopporti qualche cosa volentieri. Restaci ora il terzo Monte, che voi chiamaste novissimo; del quale non avete detto cosa alcuna.</p>
</sp>

	<sp><speaker>M. TRIFONE</speaker><p> – Di questo Monte non occorre dire altro, se non che solo questo gli utili, a ragione di cinque per cento, continuamente paga.</p>
</sp>

	<sp><speaker>GIOVANNI</speaker><p> – Questi vostri Monti, sono eglino divenuti mercatanzia, sí come quelli di Genova, e di Firenze ancora?</p>
</sp>

	<sp><speaker>M. TRIFONE</speaker><p> – I Monti nostri si comperano e vendono non altramente che l'altre mercatanzie. Ma i primi due hanno poca riputazione; perciocché spesse volte avviene, che valendosi, la Repubblica de' danari a loro assegnati, niente pagano. Il terzo, perché continuamente paga, si mantiene ancora la riputazione.</p>
	<p>Ma perché abbiamo trattato delle entrate e delle spese della repubblica nostra, passeremo alquanto piú innanzi, e diremo alcune cose della guerra e pace. Sopra la qual materia, è necessario che diciamo come la Città sia proveduta d'arme, e com'ella si possa provedere; ed alcune altre cose, come di sotto intenderete. L'apparato ordinario dell'armi, quale egli sia, cosí per mare come per terra, avete quasi, per quello che detto è, inteso. Dello strasordinario per terra, non bisogna parlare; perciocché, qualunque volta egli è necessario accrescere forze, usiamo questa milizia mercenaria, la quale oggi per tutta Italia s'usa. E non bisogna che stiamo proveduti d'armadure per distribuirle poi a' soldati; perciocché, chi viene al soldo di San Marco, egli stesso porta quell'armi che gli bisognano. Solamente è necessario avere gran provisione d'artiglierie, di polvere, di salnitri, e di tutti gli instrumenti da guerra per assaltare e difendere le terre; nel provedimento de' quali la Repubblica nostra a niuna spesa perdona. Nella guerra marittima (come dianzi dicemmo), armiamo le galere nostre in alcuni luoghi dove gli uomini per poco premio vanno alla guerra per vogatori; e per combattere, prendiamo di quelli che per terra combattono. I quali avvenga che seco portino l'armi di che hanno bisogno; nondimeno, perché quelle che s'usano nelle guerre navali sono alquanto disformi da quelle che s'usano in terra, per ciò la Repubblica nostra ne sta sempre copiosamente proveduta, acciò che in qualche bisogno grande ella non manchi d'alcuna cosa necessaria alla difesa sua. Similemente, quando bisognasse accrescere le forze di mare, e mandar fuori maggiore armata; di tutto quello che è a tale effetto necessario, è sempre la Repubblica nostra proveduta.</p>
	<p>Ed acciò che ogni cosa intendiate, abbiamo nella nostra Città uno luogo particolare, il quale noi chiamiamo l'Arsenale; dove le galere ed altri navili, con tutto l'altro apparato da guerra, si fabbricano. È questo luogo cinto di mura intorno; né vi s'entra se non per una sola porta, e per il canale che mette dentro e manda fuori i navili. È ancora sí ampio e magnifico, che agli entranti apparisce nel primo aspetto come un'altra città. E credo certo, che la grandezza sua lo faccia pari, e forse superiore, a quel vostro castello nella strada di Pisa, che voi chiamate Empoli: ché già mi ricordo esservi stato, molti anni sono, in uno viaggio ch'io feci per veder Pisa, Lucca, Genova, con tutta la sua riviera. In questo Arsenale sono distinte le munizioni l'una dall'altra; e dove si fabbrica una cosa, e dove un'altra. I luoghi dove si fabbricano i navili, sono certi spazi (noi li chiamiamo vòlti) coperti con tetti, che piovono l'acqua da destra e da sinistra. Sono tanto larghi e lunghi, quanto richiede la grandezza di quel navile che vi si fabbrica, o che vi si conserva. Sono distinti questi spazi in piú ordini; de' quali in alcuno ne sono piú in alcuno meno, secondo la lunghezza del luogo dove sono edificati. Non ha molti giorni, che essendo io in Vinegia, volli rivedere tutto questo apparato; tal che non mi parve fatica andare visitando particularmente tutti questi ordini, per vedere tutti i navili che al coperto si conservano o di nuovo si fabbricano: come sono le galere, le fuste, i brigantini, le galere grosse, le quali servono alle mercatanzie che si portano e recano di Baruti, d'Alessandria, di Barberia e di Fiandra (benché oggi il viaggio di Fiandra, non è molto frequentato); due bucentori, ch'è una specie di navile la quale noi usiamo in certe nostre solennità, e nell'andar ad incontrare i príncipi e signori che vengono nella nostra Città. E notate, che tra le galere ne sono una certa quantità segnate con uno C e uno X, ch'è il segno del Consiglio de' Dieci: per il che si mostra quelli navili essere in podestà di tale Consiglio, né altro magistrato poterne disporre. Il che è ordinato acciò che nella Città sempre si truovi un numero di galere per li casi che inopinatamente potesseno avvenire. Questi navili non però tutti sono in ordine; ma chi si fornisce, e chi si restaura: ma quando il bisogno stringesse, sarebbe in brieve tempo ogni cosa in ordine; perciocché non occorreria fare altra provisione, che moltiplicare il numero de' lavoranti.</p>
	<p>Sonvi, oltra questo, in luoghi separati le munizioni dell'artiglierie, dell'arme da difendere e da offendere, de' timoni, dell'ancore, de' canapi, delle vele, degli alberi. Sonvi ancora luoghi dove si lavorano le piastre per le corazze, dove si fanno i chiodi, ed altri ferramenti per la fabbrica de' navili. Nella munizione delle artiglierie, trovai gran copia d'artiglieria minuta e grossa; come sono moschette, falconetti, cannoni, mezzi, quarti, colubrine, e simili: e del continuo si gittava assai della nuova, convertendo in questa la materia di molta vecchia, che all'uso presente della guerra non è piú accomodata; sí come erano molti pezzi grossi ch'io vidi di quella sorte che si commette, sí come usavano gli antichi nostri. Eravi ancora un numero grande d'artiglieria corta di ferro, che s'usa in su' navili. Nella munizione dell'arme, abbiamo da armare dieci milia uomini. L'armi da difendere sono celatoni, petti e corazze; in tal modo che per l'uso terrestre non sarebbeno utili. L'armi da offendere sono schioppi (che ne vidi uno numero grande, tutti co' loro tinieri e bottacci), ronche, partigiane, spiedi, balestre, archi alla turchesca: ogni cosa con grande ordine ed apparato disposta. Io sarei troppo lungo s'io volessi dire ogni particularità. Voi andrete a Vinegia, e tra l'altre cose andrete a vedere questo Arsenale; dove voi vedrete tutto quello che io v'ho detto, e molte altre cose ancora.</p>
	<p>Non voglio già pretermettere, come nel palagio del Doge è una munizione d'arme per dintorno a mille cinquecento uomini; la quale dagli antichi nostri fu ordinata per reprimere gli impeti domestici che fusseno fatti contra la Repubblica: sí come fu la congiura di Baiamonte Tiepolo, essendo Doge Piero Gradenigo, creato l'anno 1290; e quella di Marino Falerio Doge LV, creato l'anno 1354. Baiamonte Tiepolo voleva, col favore de' popolari, occupare il palagio, ed ammazzare il Doge e quelli gentiluomini che egli scontrava, e farsi tiranno. Ma dalla pioggia, la quale impedí la venuta de' compagni, fu rotto il disegno suo; perciocché il Doge ed i gentiluomini ebbeno tempo a provedersi: tanto che, fuggendo egli per quella strada che mena da San Marco in Rialto, fu morto da una donna, la quale da una finestra con uno mortaio lo percosse. Marino Falerio, non gli bastando essere Doge e volendo diventare tiranno, aveva ancora egli ordinato d'ammazzare i gentiluomini: ma essendo scoperto da uno de' compagni, giustamente di quella vita della quale non è degno chi vuole essere della sua patria tiranno, fu privato. Per potere, adunque, reprimere simili assalti, hanno ordinato i nostri maggiori che il palagio sia proveduto di tante armi, che siano per la sua difesa sufficienti. Quanto a quello che appartiene alle guerre fatte da' nostri maggiori, soleva la Repubblica nostra anticamente con gli imperadori di Grecia e co' re di Ungheria avere continova guerra. Ma, poscia che i Turchi s'insignorirono della Grecia, e gli Ungheri e noi siamo stati costretti difenderci da loro; tanto che non abbiamo poi fatto acquisto alcuno: e tutte quelle isole, che noi possediamo nel mare Ionio ed Egeo, e quelle terre che vivono sotto il nostro imperio nella riviera d'Istria, Dalmazia, Schiavonia e Morea, tutte furono premio di quelle guerre che noi con gli Ungheri e co' Greci facemmo. Combattemmo anche in Soria, non solamente con quelli popoli ribelli della fede di Cristo, ma eziandio co' Genovesi: contr'a' quali avemmo la fortuna una volta tanto contraria, che noi fummo costretti difendere da loro la propria patria. Finalmente, per la virtú di messer Vittore Pisani, e di messer Carlo Zeno, e di messer Iacopo Caballo veronese, e di alcuni altri capitani, rimanemmo superiori. Cominciammo poi a far guerra in Lombardia: dove noi sortimmo felicissimo evento, ed acquistammo tale imperio, che la potenza nostra divenne formidolosa a tutti i príncipi cristiani; e fu necessario, se volseno abbassarla, che tutti insieme facesseno confederazione. Di che seguí la sconfitta che noi avemmo in Ghiara d'Adda, e la subita perdita di tutto l'imperio che in Lombardia possedevamo. Abbiamo poi talmente con la fortuna temporeggiato, che a poco a poco abbiamo racquistato quasi il medesimo imperio e la medesima riputazione. Onde è avvenuto che, dopo la presa del re Francese, non abbiamo temuto le minacce di chi ha fatto Italia e tutta la Francia tremare; e finalmente, gli abbiamo mosso contra la presente guerra: la quale, se piú i cieli questa bella provincia benignamente risguardano, doverà ancora felice evento sortire.</p>
	<p>Delle forze de' vicini, perché sono a ciascuno notissime, non bisogna molto parlare. Chi è quello che non sappia quanto sia grande la potenza del Turco, il quale circonda tutto il nostro marittimo imperio? Le forze dell'Alemagna, ancora ch'ella siano grandi; nondimeno, per esser divise, non sono oggi molto paurose: e chi ha notizia del vivere di quella provincia, agevolmente può vedere che con gran difficultà si possono unire. E non è dubbio, che s'elle fusseno unite, arebbe l'Italia a temer di loro molto piú che di quelle del Turco. Sarei troppo lungo se io ora volessi raccontarvi le ragioni che m'inducono in questa opinione. Dello stato di Milano non teme molto la Repubblica nostra, se non quando egli è in potestà del re di Francia, o d'altro principe grande; benché chiunque lo possiede, non ha poco in difenderlo da fare. Restanci poi il marchese di Mantova ed il duca di Ferrara: le forze de' quali non sono di tale qualità, che a noi siano paurose; sí come è noto a ciascuno.</p>
	<p>Del modo del guardare e difendere il paese (che era la terza cosa di quelle che noi nel principio proponemmo) non bisogna molto parlare; per ciò che dianzi udiste come noi guardiamo e difendiamo cosí lo stato di mare come di terra, essendo state da noi l'armi che per la loro difesa tegniamo, raccontate. Voglio bene che sappiate, che avendo veduto i nostri che una sconfitta sola ci poteva tòrre tutto lo stato di Lombardia, pensarono a fortificare in modo le terre, che quando si perdesse uno esercito, non restasse ogni cosa in preda de' nemici. Per la qual cosa, dall'anno 1509 insino al giorno presente, abbiamo fortificato in tal modo sei città (Padova, Trevigi, Verona, Brescia, Bergamo e Crema), che da ciascuno sono estimate inespugnabili. Bergamo, per la propinquità d'uno colle, è meno alquanto che l'altre forte. Vicenza sola è rimasa indietro sanza essere fortificata: e quantunque ell'abbia un colle che le soprastà talmente, ch'egli impedisce in qualche parte la sua fortificazione; nondimeno, il signor Bartolomeo da Liviano, già nostro capitano generale, aveva disegnato un modello, per lo quale ella si rendeva da ogni offesa sicura. Lignago (ch'è in su l'Adice, tra Padova e Mantova) è reputato luogo d'importanza: e' secondo ch'io ho sentito, quelli che governano la nostra Repubblica tutto giorno pensano fortificarlo.</p>
	<p>La quarta cosa era considerare quali cose si portano fuori e quali dentro. La quale ancora molte parole non richiede: perciocché manifesto è, che essendo la Città nostra fondata in acqua, ha bisogno che le siano portate tutte quelle cose che appartengono al sostenimento della vita umana; la quale ha con la terra, e non con l'acqua, proporzione. Quelle cose che noi mandiamo fuori, non sono altro che mercatanzie; sí come panni e drappi, e molte sorte di mercerie, che nella nostra Città si lavorano. Conducono ancora i nostri mercatanti molte merci di Barberia, d'Alessandria e di Baruti; le quali poi per queste altre provincie si spargono. L'ultima cosa era l'introduzione delle leggi: ma questa è materia da un altro ragionamento. Il quale si potrebbe fare se voi voleste vedere se questa nostra Repubblica è semplice o composta; ed essendo semplice, di quale specie ella sia; essendo composta, s'ella inchina piú in una specie che in un'altra. Le quali cose voi potete molto bene per voi stesso considerare, avendo inteso come fatto sia il suggetto. Quando sopra questo vogliate il giudicio di alcun altro, il nostro messer Nicolò Leonico vi potrà pienamente sodisfare: il quale, per essere grandissimo filosofo, e peritissimo nella nostra Repubblica, puote di simili cose molto meglio che ciascuno altro disputare.</p>
	<p>Io v'ho narrato l'ordine di questa Repubblica con quella brevità ed agevolezza che mi è stata possibile; e se pure io non vi avessi soddisfatto, mi vi offero di ragionarne ancora tante volte, che voi pienamente ne restiate informato, ed a tutti quanti i vostri amici ne possiate fare parte.</p>
</sp>

	<sp><speaker>GIOVANNI</speaker><p> – Io resto di quanto avete detto sodisfattissimo; né altramente mi pare questi vostri ordini possedere, che se nella vostra terra fussi nato. Non passeranno molti giorni ch'io andrò a Vinegia; dove dal nostro messer Girolamo Quirino intenderò l'azioni de' magistrati privati. Dopo questo, da messer Nicolò Leonico intenderò quanto avete detto: perciocché non è onesto con tante cose un solo affaticare. E di quanto oggi per me vi siete affaticato, ve n'ho certo grandissima obligazione; e se l'amicizia nostra il richiedesse, io v'offerirei tutto quello che per uno amico carissimo da me fare si potesse.</p>
	<p>Dette queste parole, ci levammo in piè, e n'andammo nel giardino; dove noi trovammo il Bembo, il quale con alcuni gentiluomini ragionando passeggiava. Accompagnatici, adunque, con loro, tutto il giardino piú volte girammo. Vedendo poi che il sole all'occidente s'avvicinava, facemmo da tutti dipartenza; e lieti di tale ragionamento, alle nostre case ne ritornammo.</p>
</sp>
</div1>
</body>
</text>
</TEI.2>
