<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Relazione di Giovanni Soranzo dalla Spagna (1565)</title>
    </titleStmt>
    <extent>92 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit000778</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Relazioni di ambasciatori veneti al Senato : tratte dalle migliori edizioni disponibili e ordinate cronologicamente</title>
        <title type="part">vol.</title>
        <author>Firpo, Luigi</author>
        <publisher>Bottega d'Erasmo</publisher>
        <pubPlace>Torino</pubPlace>
        <date>1965</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="ita">Italiano</language><language id="lat">Latino</language><language id="spa">Spagnolo</language></langUsage>
    <textClass>
      <keywords scheme="CGB">
        <term>Documenti</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Venezia</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Venezia</name>
      </respStmt>
      <item>Correzione linguistica</item>
    </change>
    <change>
      <date>2005-05-18T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-05-18T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1 n="RELAZIONE DI GIOVANNI SORANZO (1565)"> 
<p>Sono in Spagna molte chiese e molti prelati ricchissimi, 
più di quello che si ritrovi in ogni altra provincia di cristianità, e hanno molte giurisdizioni e possedono molte terre. In 
Castiglia, con gli altri regni congiunti, si ritrovano quattro arcivescovi, il primo de' quali è quello di Toledo, che ha di 
rendita 150.000 ducati, e la chiesa sua ne ha altri 200.000, 
i quali si dividono fra diversi titolari, canonici e preti che 
l'officiano, e nelle spese che vengono fatte, essendo in vero 
tenuta con molta grandezza; e i vescovi sono ventotto, le 
entrate dei quali ascendono a 680.000 ducati. Nei regni d'Aragona, Valenza e Catalogna sono tre arcivescovi e tredici vescovi, le rendite dei quali ascendono insieme a 860.000 ducati. Il clero poi di tutta insieme la Spagna vien detto aver 
due volte tanto, e le abbazie e monasteri superare le rendite 
del clero; in modo che si fa conto, l'ecclesiastico di Spagna 
ascendere ogn'anno presso a cinque milioni d'oro. Vivono la 
maggior parte di quei prelati molto deliziosamente, e molti 
sono quelli che in vivere e in conservar sua casa spendono 
50 e 80.000 ducati l'anno. Pochissimi sono che non abbiano figliuoli, e che apertamente non li facciano comparire, 
e non attendano per quanto possono a farli ricchi, procurandogli entrate, e accomodandoli di denari; e col servirsi in 
tutte le occasioni della Inquisizione, la quale sta in loro potere e autorità, sono temuti da tutti, e vivono con molta 
libertà e licenza. Tutti poi i vescovati, abbazie, priorati, com- 
mende, e altre dignità ecclesiastiche, vengono conferite dalla 
maestà del re per l'autorità concessagli da papa Clemente VII; 
e per la pragmatica di Spagna tutti questi gradi sono dati 
agli Spagnoli. Suol bene alcuna volta Sua Maestà concedere 
la naturalezza a persone d'altre nazioni, come fece ultimamente al cardinale Borromeo, onde fu fatto abile di godere 
in Spagna dodici mila scudi di entrata. Suole anco Sua Maestà
concedere alcuna volta le croci dei tre ordini, ma però rarissime volte con le commende; e questo per il più suole avvenire agli Italiani, i quali si contentano, dirò, di simil 
vanità. </p>
<p>I principi e signori laici sono anch'essi molti e ricchi, 
poiché nei regni di Spagna si contano 20 duchi, 25 marchesi 
e 53 conti, de' quali saria superfluo ch'io narrassi l'entrate particolari, ma basterà ch'io dica la maggiore essere di 80.000 
ducati, come quella del duca di Medina Sidonia, e la 
minore di 4000; onde si fa conto che i signori di Spagna 
abbiano insieme d'entrata 2.300.000 ducati. Non si cedono 
questi signori fra loro, perciocché il marchese non dà luogo 
al duca, né il conte all'uno né all'altro, ma solamente quelli 
sono tenuti grandi che, per antica consuetudine, ovvero per 
grazia particolare che lor faccia il re, si coprono davanti la 
Maestà Sua; e questi quando l'accompagnano alla messa siedono sopra una panca, che è posta per loro conto, e vi si 
mettono come a caso si ritrovano. E fu molto biasimato il 
principe di Fiorenza quando, essendo andato in cappella, 
e trovato il principe di Parma che sedeva sopra quella 
panca, voleva che si levasse per dargli il luogo; il che egli 
non volle fare. E intendendo Sua Maestà questo contrasto, ritrovandosi sotto il baldacchino, comandò che tutti due subito si 
partissero; il che dispiacque a tutti quei signori, i quali dissero 
che il principe di Fiorenza aveva voluto metter difficoltà sopra quella panca, nella quale loro non ne volevano conoscer 
alcuna. L'autorità di questi signori è limitata, non potendo 
far morire alcuno se non per casi di giustizia, né possono 
mettere angherie, né imposizioni straordinarie ai loro vassalli, e le loro appellazioni vanno ai consigli reali. </p>
<p>La maestà del re desidera occasione d'abbassarli, conoscendo far la grandezza sua tanto maggiore quanto sminuisce 
quella dei signori del regno, i quali senza alcuna comparazione non sono al presente potenti di seguito né di autorità 
come solevano essere ai tempi passati, che molte volte si sollevarono dando travagli d'importanza ai re; il che avvenne, 
fra gli altri, alla felice memoria dell'imperator Carlo. E 
molti giudicano una delle principali cause che il re dimora 
volentieri in Spagna esser questa, perciocché con la presenza 
sua tiene quei signori molto bassi, sì che vanno sempre più 
perdendo della loro grandezza. I primogeniti ereditano il maggiorasco, qual è la giurisdizione del dominio e le entrate che 
lasciano i padri, e gli altri fratelli cercano acquistar facoltà 
per altro modo e con altra fortuna, servendo il re nella guerra 
o nella casa, ovvero con ottener beni di chiesa, o con qualche 
altra strada che possano migliore. Se il padre non lascia 
figliuoli maschi ma solamente femmine, la prima entra nel 
detto maggiorasco ed eredita il tutto; se non lascia né l'uno 
né l'altra, il più prossimo parente entra nelle medesime ragioni. La maggior parte di questi signori hanno molte delle 
loro entrate impegnate per causa delle grandissime spese che 
fanno, massime quando sono in corte; e generalmente parlando, quanto più sono comodi ed onorati, tanto più dispensano 
il tempo e le facoltà malamente, giocando molto alle carte e 
ai dadi, tanto che molti in breve spazio di tempo si ritrovano 
aver giocata la loro facoltà. L'imperator Carlo instituì molti 
ordini e fece molte proibizioni per levar questo grande e importante disordine, e il medesimo ha tentato di fare il presente 
re; ma tanto è inclinata e immersa quella nazione in questo 
vizio, che non vi può Sua Maestà rimediare; in modo che 
ora il giuoco si ritrova in quella maggior consuetudine che 
sia mai stato per altro tempo. Mettono anco gran cura quei 
signori in vestir onoratamente, in corteggiare e servir dame, 
in comparir sopra bellissimi cavalli, in tener molti servitori 
e vestirli di livree; le quali cose tutte fanno con grandissima 
spesa, consumando tutto il tempo e il loro potere vanamente 
in simili azioni. </p>
<p>Così come gli spagnuoli che sono usciti dal regno dimostrano ingegno atto e pronto a tutte le cose, così quelli che 
non sono stati fuori della provincia non si può dire quanto 
siano impazienti della fatica, come non curino saper le cose, 
come i loro ragionamenti siano impertinenti, e finalmente come 
siano dati all'ozio, alla vanità e alla lussuria. Nel negoziare 
e conversare poi sono tali, che alcun forestiero non può continuar con loro; perciocché sì come nel Principio si dimostrano 
umani e cortesi, così in un tratto si scuoprono di modo insolenti, che pochissimi abitano il paese che non siano della 
medesima nazione. E quanto alla religione, se dalle dimostrazioni estrinseche si dovesse far giudizio e prendere argomento, 
non è nazione alcuna che superi la spagnola, perciocché in tutte 
le azioni sue apparenti si dimostra cattolica e molto devota. 
Ma se si parlerà del proceder loro, e delle operazioni che fanno, 
molto si dubiterà che gli animi, dicendo in universale, non 
corrispondano; e quelli che sanno come molti frescamente discendono da mori e da giudei, e come secretamente usano 
diversi costumi secondo le usanze di quelle nazioni, dubitano 
molto del cuor loro. È cosa verissima che alle Gerbe, e in altri 
luoghi che i mori tengono in Africa, molti lasciano la nostra 
fede e si scuoprono come loro; ne è dubbio alcuno che i 
regni di Granata e di Valenza, e altre parti di Spagna, sono 
piene di gente di simil qualità, se ben nelle operazioni estrinseche fingono d'esser cristiani; il che segue per il grandissimo 
timore e spavento che hanno dell'offizio dell'Inquisizione, 
il quale è di tanta autorità, che supera senza comparazione 
alcuna quello della maestà del re; e se non fosse questo rispetto, si potria esser certi doversi sentire con molta facilità 
grandissime e pericolosissime sollevazioni. Ma tanta è la severità e l'asprezza di quel tribunale, che non è alcuno che 
ardisca mostrarsi d'altra opinione; anzi così frequentano le 
chiese e i divini offizi, che non v'è paese che si possa a 
quello equiparare. Sono poi così facili e continui in prender 
il santissimo sacramento, andando a riceverlo alle ore che 
le chiese sono più piene e più frequenti di popolo, che danno 
grandissima meraviglia a tutti quelli che li vedono. A questo 
rispetto s'aggiunge l'utilità particolare, e il desiderio d'arricchire; perciocché alcuno non può ottener vescovato, abbazia, commenda, o vero altro benefizio di chiesa, né molt'altre 
dignità che si danno in Spagna, che rendono grossissime entrate, né esser chiamato gentiluomo, né cavaliero, come loro 
dicono, se quello non è cristiano vecchio; e chiamano cristiani 
vecchi quelli che sono nati di padre e madre cristiani, e che 
anco questi siano così medesimamente nati, tanto che per 
cent'anni sia stata cristiana tutta quella famiglia. S'aggiunge a 
questo, che né lui né il padre né la madre siano stati condannati per la Inquisizione. </p>
<p>Le terre di Spagna (la maggior parte brutte e poco abitate) si governano con molta libertà, avendo ognuna il suo 
particolar consiglio, quale eleggono esse medesime; e si reggono secondo loro ordini e consuetudini, né il re ha che fare 
in questa parte se non in certi casi, nei quali vuole usare 
l'autorità e grandezza sua. In ogni regno sta un consiglio 
principale, che vien chiamato il consiglio reale, e i consiglieri 
sono messi dal re. A questi s'indirizzano le appellazioni; ma 
però le sentenze, per la maggior parte, terminano nel primo 
giudizio, massime quando non sono di molta importanza. Non 
mette il re alcuna gravezza, né i popoli pagano imposizione 
alcuna oltre le ordinarie; ma per ottener doni fuori d'uso 
chiama Sua Maestà le corti, che sono come in Germania le diete, 
le quali si fanno separate; quelle di Castiglia riducendosi in 
un luogo di quei regni, e quelle d'Aragona sempre in Monzone. </p>
<p>Le corti di Castiglia si fanno con molta soddisfazione di 
Sua Maestà, e passano con molta quiete, essendo i castigliani molto 
più ossequenti e obbedienti che non sono gli aragonesi; né 
avendo essi così larghi privilegi, la maestà del re li comanda 
con maggior autorità. Può il re chiamar queste corti ogni tre 
anni, dalle quali ottiene ogni volta 1.200.000 ducati, che 
vengono ad esser 400.000 l'anno. Suole qualche volta aver 
qualche dono straordinario, ma succede rare volte, facendo 
bisogno che Sua Maestà dimostri le cause e le necessità che l'astringono a dimandare tale aiuto. </p>
<p>Le corti d'Aragona si fanno con altra maniera. Hanno 
privilegio, qual benissimo osservano, che mai si riducono 
senza la presenza del re, ovvero del principe; dal che segue 
che si riducano così rare volte, se ben Sua Maestà le può chiamar 
ogni tre anni, come quelle di Castiglia, perciocché le occupazioni sue molte ed importanti gli levano l'occasione d'andarvi. Fugge ancora il re di farle perché gli avanza ben poco 
di quello che gli danno, che sono ogni volta 600.000 ducati 
in tre anni; i quali spende prima che siano finite, così nei 
viaggi che convien fare per ritrovarsi presente, come perché 
gli conviene consumar molto tempo prima che siano ispedite, 
essendo obbligato ascoltare tutti quelli che vogliono dire il suo 
aggravio, né può negarlo ad alcuno con tutto che la cosa fosse 
di minima importanza. Sopra che usano tante cerimonie e 
tanta lunghezza, che a voler riferir il tutto alla Serenità Vostra vi saria che dir assai. Ci va Sua Maestà mal volentieri, perché 
conviene starvi con molto suo incomodo e discontento, sì perché non può partire dal luogo dove si riducono prima che non 
siano del tutto terminate, come perché conviene sopportar molte 
indegnità per causa dei grandi e amplissimi privilegi che ha 
quel regno, il quale fa professione d'esser in moltà libertà e 
di viver come repubblica; sopra che usano quei popoli parole altissime senza alcun rispetto, e per conservazione delle 
loro giurisdizioni facilmente s'indurriano a fare grandissime 
e importanti sollevazioni. Quando accettano il re, usano queste 
proprie e altissime parole. "Noi, che valemo tanto come voi, 
"giuriamo a voi, che non valete più di noi, per principe 
"ed erede del nostro regno, con condizione che conserviate 
"le nostre leggi e la nostra libertà, e facendo voi altrimenti 
"noi non vi giuriamo:" e gli presentano il libro sopra 
il quale sono notati i loro privilegi, che domandano <hi rend="italic">fueros</hi>, 
e Sua Maestà giura la confirmazione. Si può chiamar questa tanta 
libertà licenza disordinata, poiché nell'azioni loro sono molto 
insolenti, e particolarmente verso i forestieri, facendo pagare 
grandissimi dazi a ognuno che passa per il loro paese, non 
perdonando ad alcuno, sia di qual grado o condizione si voglia. Togliono dieci per cento di quel che vale la roba, la 
quale viene stimata dai medesimi dazieri. Non danno al re, 
come ho detto, altro che 600.000 ducati quando si fanno le 
corti, e nulla più finché di nuovo non si riducono; che infatti 
non essendo più state convocate dal 1552 fin l'anno passato, non 
ne aveva più avuto Sua Maestà cosa alcuna. E tutti i denari che 
cavano dai dazi ed altre loro entrate restano a loro, e malamente si può sapere in che li dispensino. </p>
<p>Procura il re ogni occasione di far perdere loro questi 
tanti privilegi, e conoscendo non avere più facile né più sicuro 
modo che il tribunale dell'Inquisizione, gli va del continuo crescendo l'autorità. Nelle ultime corti supplicarono gli aragonesi 
che l'Inquisizione non si potesse ingerire se non in cause di 
religione, e molto si dolsero che abbracciasse infinite cose 
lontanissime dal suo foro e dalla sua giurisdizione, e rappresentarono molti casi non pertinenti in alcuna parte all'officio suo; e per il vero al presente l'Inquisizione s'interpone 
in ogni cosa, non avendo rispetto ad alcuno, sia di qual 
grado o condizione si voglia, e si può al sicuro dire che 
quel tribunale è il vero padrone che regge e domina tutta la 
Spagna. Il re rispose che nelle corti non si doveva parlare 
d'Inquisizione; per il che si sollevarono minacciando partirsi 
senza terminare alcuna altra cosa, quando Sua Maestà non volesse 
che si parlasse di questo negozio che tanto a loro importava. Il 
re fece rispondere che dovessero acquetarsi, perciocché prometteva, quando fosse ritornato in Castiglia, udire tutti i 
loro aggravi, né mancheria allora d'esaudirli in quelle parti 
che fossero convenienti; con che s'acquetò il rumore. Ma 
senza dubbio alcuno Sua Maestà fece quell'officio acciò le corti finissero senza sollevazione, essendo certo l'intenzione sua 
più volta ad accrescere che a diminuire la grandezza dell'Inquisizione, conoscendo chiaro col mezzo di quella mantenersi in reputazione, e tenere i popoli in freno e in grande 
spavento. </p>
<p>Grandissimo e antichissimo odio è poi fra castigliani e 
aragonesi, e lo vanno benissimo conservando; e se non fosse 
il rispetto che portano al re, e il gran timore di quest'officio 
dell'Inquisizione, cercheriano sempre d'offendersi, e fra loro 
seguiriano disordini di grande importanza. </p>
<p>Quanto alla religione, sono quei popoli così corrotti e 
guasti, che pochissimi sono quelli che osservino la religione cattolica, anzi hanno le peggiori e più scellerate opinioni che siano, si può dire, in tutta Europa; poiché gran parte sono anabattisti, setta maledetta e diabolica fra tutte l'altre; e sono 
quei paesi andati tanto innanzi in questo errore, che si può 
temer molto, se Nostro Signore Dio non vi provvede col suo 
santo aiuto. Il re vien grandemente esortato d'andar in quelle 
parti, e gli vengono posti innanzi i grandissimi disordini e 
pericoli che potriano succedere per l'assenza sua; ma finora 
non s'intende che abbia fatta alcuna risoluzione di andarvi, 
con tutto che di continuo dia voce di volervisi trovar presto. 
La principal causa che trattiene Sua Maestà è il conoscere di non 
poter fare alcuna buona operazione senza la forza, la qual 
non vorria usare, vedendo chiaramente che converria 
succedere grandissima sollevazione con molta strage e ruine; e 
quello che lei stima molto, mettersi in pericolo di tirarsi la 
Germania contro, per qualche unione che quei principi facessero con gli stati di Fiandra. Vien giudicato che questa 
opinione di Sua Maestà sia per esser la compita alienazione di quei 
paesi dalla Sede Apostolica, e che lei si metta in grandissimo pericolo di perderli, per essere infiniti gli esempi che 
fanno manifestamente conoscere che dove cessa e manca la 
religione, il rispetto verso il principe si fa minore. L'amba-
sciatore del re cristianissimo mi soleva dir molte volte, che 
nel tempo che la Francia era nelle avversità e travagli ben 
noti alla Signoria Vostra, il re cattolico e tutti i consiglieri suoi dicevano che, se si voleva acquietare i tumulti e disordini che erano 
in quel regno, bisognava usar la forza e non risparmiar la 
vita d'alcuno; ma che ritrovandosi al presente la Fiandra nei 
termini che s'intende, e quel re non solo non volendo far 
questo, ma tacendo e permettendo che ognuno viva a modo 
suo, conveniva dire che consigliasse alla Francia quello che 
veramente non sentiva. </p>
<p>Di questi paesi è luogotenente generale il cardinal di Granvela, se ben al presente non si ritrova là, insieme con la 
duchessa di Parma sorella naturale di Sua Maestà; l'uno e l'altra 
più tosto odiati che altrimenti, e specialmente il cardinale, per 
aver maggiore autorità nel governo e per la molta esperienza 
che tiene, avendo in tempo dell'imperator Carlo governato, 
si può dire, gran parte del mondo. Fanno del continuo quei 
signori molte querele al re, e usano tutti quei modi che possono acciò sia mutato il governo; e ancorché le opposizioni 
che gli fanno siano molte e grandi, nondimeno si conosce 
chiaramente la principal causa essere perché non vogliono esser 
comandati da forestieri; e questa loro mala soddisfazione va 
così crescendo, che molto si dubita che non ne abbia a seguire qualche importante disordine. Ma si giudica che difficilmente possano essere esauditi in questa parte, poiché non si 
risolverà Sua Maestà dar il principal carico del governo ad alcuno 
di quei paesi; e levando il cardinale, le sarà difficile trovar 
soggetto atto per quel luogo, essendo certo che se nessun vuol 
sopportare questo, che è borgognone, di paese a loro molto 
vicino, peggio vorranno sentir d'esser governati e comandati 
da uno spagnuolo. Onde li va trattenendo Sua Maestà dicendo sempre che lei è per andarvi presto, e che condurrà seco il principe suo figliuolo, e accomoderà tutte le differenze loro, e 
lascierà Sua Altezza a quel governo. E molti sono che vogliono 
che abbia dato al figliuolo per maggiordomo maggiore il signor 
Ruy Gomez, perché restando col principe, e non essendo 
egli spagnolo ma di nazione portoghese, non debba aver tanta opposizione in quei paesi. Ma si può concludere, le cose 
di quegli stati esser in tal termine che molto si deve dubitare, per le diverse cause che la Signoria Vostra ha intese, che sia per 
seguirne qualche importante sollevazione. </p>
<p>Il debito che si trova avere Sua Maestà è grandissimo, e tale 
che supera quel che ognuno si può immaginare, perciocché 
passa sessanta milioni di ducati; somma che mette spavento 
ad udirla; ma brevemente dimostrerò alla Signori Vostra il conto particolare. Ha obbligato Sua Maestà sul conto dell'entrata di Spagna, 
che sono in tutto 4.565.000 ducati, la somma di 2.600.000 
ducati l'anno; in Fiandra ne ha impegnati 900.000; in Sicilia 300.000; in Napoli 800.000; in Milano 450.000; i quali 
denari non paga già per conto di capitale, ma per causa d'interessi, che sono da cinque fino a dieci per cento. La somma adunque, che Sua Maestà sborsa ogni anno per questo conto, importa 5.050.000 ducati, i quali ridotti alla dote 
di 8 per 100, troverà la Serenità Vostra che rispondono a 
più di 63 milioni di ducati di capitale. E tanto è il debito che 
al presente si ritrova aver questo re, onde l'entrate sue hanno 
da star impegnate per molto tempo; che se bene usa diligenza per francarle, nondimeno essendo sempre astretto a far 
delle spese straordinarie, gli conviene più presto accrescere il 
debito che diminuirlo. </p>
<p>È Ruy Gomez de Sylva di nazione portoghese, nato poco 
altamente e con poca facoltà; tiene il padre vivo e un fratello 
di maggior età, quali abitano in Portogallo. Fu paggio dell'imperatrice, la quale avendogli molta affezione, sì perché 
era della patria sua, come per esser lui sempre stato di gra-
ziosa maniera, lo raccomandò all'imperatore, il quale, dopo 
la morte di lei, lo mise con questo re, che sempre ha servito 
di tal modo e con tanta soddisfazione, che largamente si è 
acquistato la grazia di Sua Maestà; onde al presente si trova nella 
riputazione e grandezza che sa la Signoria Vostra. È ricco di 60.000 
ducati d'entrata, con grandissima quantità di denari, argenti 
e gioie, ed erediterà dopo la morte del duca di Francavilla 
il principato d'Eboli nel regno di Napoli, per causa di sua 
moglie unica figliuola del duca. È molto amato in corte da 
quelli che negoziano, per essere di dolcissima natura e clemente verso ognuno; ma all'incontro è molto odiato dagli 
spagnuoli, i quali non possono sopportare la sua tanta grandezza, principalmente per esser forestiero e di nazione portoghese, odiatissima da loro; ma egli molto bene si trattien con 
tutti. Finge in apparenza d'osservare il duca d'Alva onorandolo molto con le parole e con la berretta, ma nel negoziare 
niente gli cede, anzi ordinariamente sono di contraria opinione; 
il che procede dal molto favore che gli fa il re, andando egli 
spesse volte solo nella camera di Sua Maestà per riferirgli i negozi 
che si trattano nel consiglio; e si conosce chiaramente lei aderire molto ai suoi pareri. Ultimamente Sua Maestà lo fece maggiordomo maggiore del serenissimo principe, grado che era 
desiderato e procurato da tutti i grandi di Spagna, e gli conservò tutti gli altri suoi gradi ed onori, e principalmente quello 
di somelier di corpo e di contador maggiore; il che fu 
grandissimo segno che lo vuol conservare nella sua solita grandezza e reputazione. E vien detto che essendo il principe di 
natura molto alta, e dubitando Sua Maestà che con dargli un ministro che secondasse il suo umore, non s'inducesse Sua Altezza a 
qualche strana operazione, fece deliberazione di dargli il signor 
Ruy Gomez come quello in cui ripone grandissima confidenza e sicurtà, talché non possa il principe disegnare di mettere in esecuzione alcun suo pensiero importante, senza che 
il suo maggiordomo maggiore lo venga a sapere, e che a Sua Maestà 
lo riferisca. </p>
<p>Il vescovo di Cuenca, confessore di Sua Maestà, frate dell'ordine di S. Francesco, nominato fra Bernardo di Fresneda, 
nato in detto luogo di Castiglia così bassamente che non vien 
nominato alcun suo parente, è asceso in tanta grandezza con 
la sua buona fortuna e con l'aiuto e favore di Ruy Gomez, 
il quale lo fece accettare da Sua Maestà per confessore mentre era 
principe. È ambiziosissimo, s'intromette in tutti i negozi, 
entra in tutti i consigli, ed ha molto piacere d'esser fatto 
capo in tutte le cose e d'esser molto onorato da tutti. Ha 
particolar carico sopra la crociata, essendo di quella commissario generale, e simil grado tiene per riscuotere i denari 
del clero da armar le galere. In assenza del reverendissimo 
vescovo di Siviglia, tiene il supremo carico dell'inquisizione, 
e quello di cappellano maggiore quando non si trova in corte 
l'arcivescovo di S. Giacomo. Ha 60.000 scudi d'entrata, e 
più se vuole, perciocché non è alcuno che negozi in corte il 
quale non gli doni volentieri per ottenere il favor suo. Spende 
profusamente, tanto che non v'è alcun signore in corte che 
viva onoratamente come lui, facendo sempre grandissima tavola e splendidissima dei più delicati cibi che si possano trovare. La sua casa è di duecento persone, ne è alcuno che 
cavalchi per corte con la pompa e grandezza ch'egli usa d'andare. Ha nome di saper poco, e particolarmente dei maneggi 
di stato, avendo passato molti anni nella cella con i carichi che sogliono aver i frati. È lunghissimo nelle espedizioni, 
in modo che pochissimi affari sono ispediti per le mani sue; 
fugge molto le udienze, e minor fatica si prende a parlare 
al re che a lui. Dà buone parole a tutti, con le quali vuole 
che restino ispediti. È poco amato in corte, e pochi sono che 
dicano ben di lui, e per essere confessore di così grande e 
potente re, e frate di S. Francesco, come continua a portarne 
l'abito, scandalizza molti col proceder del viver suo. Il re lo 
stima molto, comunicando con lui tutte le cose, e spesse volte 
lo vuole in camera solo, e con lui sta lungamente. L'autorità 
e grandezza sua ogni giorno va crescendo, e si tiene per certo 
che se l'arcivescovo di Toledo morisse, ovvero fosse privato, stando in prigione già da cinque anni per l'uffizio 
dell'Inquisizione, gli succederia in quella dignità. </p>
<p>Vengo ora a dire la disposizione dell'animo, l'amistà, 
confederazione, e intelligenza che tiene il re Cattolico con gli 
altri principi, ancorché con difficoltà si possa di ciò ben 
discorrere, perciocché non v'è alcuna cosa che abbia più secreti che la mente e il cuore umano. E però, siccome fin 
qui ho riferito alla Serenità Vostra quello che ho veduto, e 
di cui mi son potuto informare, così essendo questa parte appoggiata sopra congetture, le quali facilmente possono errare 
e riuscire d'altro modo, sì come suole ordinariamente variare 
il voler degli uomini, e più degli altri quello dei principi 
(vedendosi manifestamente con l'esperienza che ora sono amici 
ora nemici, come giudicano tornargli meglio, e che spesse 
volte quello che hanno acquistato con molte guerre e spargimento di sangue lo rendono con una pace); però, dico, la 
Serenità Vostra e le Signorie Vostre Illustrissime saranno contente udire 
quello ch'io discorrerò, come cose che possono succeder altrimenti, 
e con qualche progresso di tempo variarsi. </p>
<p>Dando adunque principio, parlerò del signor Turco, 
il quale per essere antichissimo inimico di Sua Maestà Cattolica 
e grandissimo di potenza, è molto stimato da lei, avendone 
ricevuto infiniti danni e ruine in diversi luoghi, con perdita 
di galere, rotta d'armate, e tant'altri accidenti e disonori, come 
ben sa la Serenità Vostra. Al che s'aggiunge l'importanza 
d'Orano e della Goletta, due luoghi che Sua Maestà possiede in 
Africa di molta considerazione, l'uno per Spagna, l'altro per 
i regni di Napoli e Sicilia; dei quali dubita che il signor 
Turco, per la molta unione che tiene con i corsari, sia un 
giorno causa di farglieli perdere. Sta però in continuo pensiero 
di fare armata, e con molto numero di genti andare all'impresa di Tripoli, Algeri e Bugia, tutti luoghi molto desiderati dagli spagnuoli, conoscendo essi chiaramente che, fin 
tanto che saranno in potere dei mori e dei turchi, le loro marine saranno sempre travagliate, e le loro navigazioni molestate e in grandissimo pericolo. Non può pensare Sua Maestà alla 
pace con quel signore (se ben forse la faria con gran suo 
piacere), sì perché conosce non poterla fare con onor suo, 
avendo patiti tanti danni e tante ingiurie, come perché la 
Spagna si dorria molto, e facilmente non lo comporteria; perciocché cavando Sua Maestà di quella provincia un milion d'oro 
l'anno, sotto nome di crociata, indulgenze e sussidio del clero, 
con coperta di spendere i denari contra gl'infedeli, se ben Sua Maestà 
li spenda in altre sue occorrenze; facendo la pace con il signor 
Turco facil cosa saria che più non volessero pagar questi denari, 
perciocché non potriano essere astretti né da lei né dall'offizio 
dell'Inquisizione, e a volerli astringere potria seguire qualche 
sollevazione d'importanza. Onde va Sua Maestà scorrendo, persuadendosi con quell'inimicizia non correr pericolo d'alcuna perdita d'importanza ne' suoi stati, i quali per esser lontani dai 
paesi che possiede questo signore, non possono essere offesi 
se non per via di mare con armate, le quali non possono condur gente che basti per impadronirsi di quelli; oltre che 
s'assicura che sempre i sudditi suoi medesimi fariano ogni 
sorta di difesa a loro costo più presto che mettersi sotto la 
servitù de' turchi. Per il che si va trattenendo, dando sempre 
voce d'andare contra infedeli; e frattanto è senza comparazione 
molto maggiore l'utile che Sua Maestà cava da' suoi regni 
sotto questo nome di essere inimico del turco, che non è la 
spesa che ordinariamente fa. Mandò ultimamente la sua armata 
in Barberia, con tanto rumore e con tanta fama, non ad altro 
fine se non per mostrare di far alcuna operazione, e di prendere i denari del sussidio del clero per questa causa; perciocché si cominciava a mormorare in Spagna che Sua Maestà si volesse accomodar dei denari del sussidio come di quelli della 
crociata. E questo facilmente si è potuto comprendere, perché 
non fece altro l'armata, se ben era molto gagliarda di 90 galere e d'altre 60 vele con 10.000, fanti sopra, che andare al 
Penon di Velez, luogo molto picciolo, e che trovarono del 
tutto abbandonato; affermando ognuno che per quella impresa 
bastavano 30 galere, per essere il luogo circondato dal mare 
e che non avria potuto esser soccorso dalla parte di terra. La 
voce per la corte è di fare assai cose l'anno venturo, ma molti 
vogliono che questa sia per bastar per un pezzo. 
Con il pontefice, fin al tempo che seguì la risoluzione della precedenza che questo re pretende sopra quello di 
Francia, teneva Sua Maestà con Sua Beatitudine non solo buona intelligenza e stretta amicizia, ma più presto si può dire 
che del tutto era unita e ristretta con lei, tanto che pareva al 
re e a tutta la corte poter disporre in tutto di Sua Santità. E 
convengo dire che Sua Beatitudine tanto si era messa nelle 
mani e nello arbitrio di Sua Maestà, che molto aveva perduto di 
quella riputazione e di quel rispetto nel quale solevano esser tenuti i santissimi predecessori suoi; né monsignor nunzio, né 
molti altri agenti che son venuti in corte a tempo mio, 
erano trattati in quel modo che era conveniente, e molte volte si son doluti meco, come particolarmente di tempo in tempo ne ho scritto a Vostra Serenità, onde non parmi ragionevole di replicarlo. Con molto piacere venivano intesi in corte 
i travagli di Sua Santità per il Concilio, il quale non disegnavano che avesse a finire così presto, ma lo volevano fare andare molto in lungo, giudicando con tal fine ridurre Sua 
Santità in termini che del tutto si gettasse nelle braccia di 
Sua Maestà, e così ridurla facile in conceder molte altre cose che 
tuttavia disegnano ottenere dalla sede apostolica, come saria 
l'impadronirsi Sua Maestà non solo del clero di Spagna, ma di 
quello di tutti gli altri stati; il che non può seguire senza 
l'aiuto del pontefice, perché altrimenti incorreria il regno 
in sollevazioni importantissime per ritrovarsi in Spagna molti 
giudei, molti mori, e molti altri che fingono di essere cristiani, e non lo sono. </p>
<p>Ma dappoi che Sua Santità si risolse di dare il loco 
all'ambasciatore del re Cristianissimo, subito cessò la confidenza e l'apparenza di buona volontà, e con parole poco 
convenevoli ad esser dette di un pontefice, molto si lamentavano di Sua Santità, caricandola molti di poco giudizio e di 
aver fatto quello che non conveniva; e dicevano che l'animo 
cattivo, che teneva coperto verso il re, con tale occasione lo 
volle scoprire; e difficilmente credo che in vita di Sua Santità si possa componer questa differenza e questa mala volontà. Il pontefice faceva dir per il suo nunzio, e per altri suoi 
ministri che continuamente si trovano in quella corte (tenendo Sua Beatitudine in Spagna cancelleria generale ed ordinaria), che lui aveva fatto giustizia, e che il re aveva torto 
a lamentarsi per questa causa, e che se Sua Maestà cercasse offendere la persona o l'autorità sua, tiene molti modi di vendicarsi e travagliarla in tutti quei regni, sia per la crociata, 
sia per le indulgenze e sussidio del clero; dalle quali cose 
il re cava ogni anno molto danaro. Dicevano ancora i detti 
ministri, che il pontefice vorrà lui determinare la causa dell'arcivescovo di Toledo, e che Sua Maestà sarà obbligata restituire i denari che ha avuti di quell'arcivescovado, i quali 
al presente ascendono a 800.000 scudi; e che sì come con 
l'autorità sua il re governa quei regni e li mantiene in obbedienza, così levandogliela gli metteria tutta la provincia in 
confusione e disordine. E per il vero bisogna dire che più 
Sua Maestà comanda in quella provincia col mezzo dell'autorità 
della Sede Apostolica, la quale si tira dietro la Inquisizione e molte altre cose, che con il potere che lei tiene. 
Gli spagnuoli poi dicevano che se il re non continuava in 
prestar al pontefice quella obbedienza e quel rispetto che ha 
usato finora, le cose di Sua Beatitudine passeranno molto 
male per trovarsi avere perduta l'Inghilterra, la Germania, 
e gran parte della Francia, né restar altri che la conservi 
in reputazione e grandezza che il re Cattolico; il quale dicono esser tanto religioso che mai si vorrà separare dalla 
Sede Apostolica, e che quando sarà morta Sua Beatitudine 
ed eletto un nuovo pontefice, non mancherà il re di continuare 
con quello nella sua solita osservanza e buona intelligenza. </p>
<p>Ma volendo dire il vero alla Serenità Vostra, come mi 
conviene, molto male è stato trattato il pontefice in quella 
corte. Lasciamo stare che niuna cosa che il re abbia promessa a Sua Beatitudine nel suo interesse particolare mai gliel'abbia mantenuta, né che mai sia stata pagata la pensione 
dei dodici mila scudi che Sua Maestà concesse al cardinale 
Borromeo sopra l'arcivescovato di Toledo. Ma parlando delle 
cose più importanti, dirò come avendo in tempo mio molti 
cardinali mandato loro agenti in quella corte per ottener pensioni ed altre grazie dal re, li espedì Sua Maestà tutti senza concedere niuna cosa; e dicevano gli spagnuoli apertamente che 
il re non si ritrova più in termine di trattenersi con cardinali, perciocché sta certo e sicuro che, eleggano pure pontefice quello che vogliono, sempre gli converrà intendersi con 
Sua Maestà; e che se questo pontefice le ha fatto questo torto in 
materia della precedenza, è seguìto, per dir come dicevano 
loro, perché è collerico e di poco giudizio. Non cura Sua Maestà 
che siano creati dei cardinali spagnuoli, anzi non vuole che 
sia fatto alcuno di quella nazione; e al cardinal Paceco, 
quale fu eletto ultimamente da questo pontefice, mai ha voluto conceder alcun beneficio. E ritrovandomi io in corte 
quando lui venne per baciar la mano al re e per ottenere alcuna grazia, essendo molto povero, con tutto che il 
duca d'Alva gli dasse molto favore per esser suo parente, 
non potè però ottener dono alcuno, e si partì in termine di 
pochi giorni molto sconsolato, perciocché Sua Maestà lo fece 
chiaro, che sì come era stato fatto cardinale senza sua soddisfazione, così non lo vedeva volentieri. Ora però che ha 
avuto carico di trattar le cose sue col pontefice, potrà essere 
che Sua Maestà gli faccia qualche mercede. </p>
<p>Questa opinione di non voler cardinale di Spagna tiene 
il re perciocché non vorria veder papa alcun spagnuolo; e 
quando, nella elezione del pontefice presente, il cardinal Paceco, che morì, fu così vicino ad essere eletto, Sua Maestà 
ne sentì molto dispiacere, e assai si dolse dell'ambasciator 
Vargas che lo aveva favorito, imputandolo di averlo fatto 
per disegni suoi particolari. Dubita Sua Maestà che un 
papa spagnuolo fosse per darle molti travagli e far seguire 
molte sollevazioni nella Spagna; perché essendo lei, come ho 
detto, tutta intenta ad impadronirsi di quel clero ricchissimo 
e opulentissimo, un pontefice tale non solamente non glielo permetteria, ma potria esser facile motore di molti rumori, e 
darle molti impacci. Oltra che avendo sua Maestà grandissimo desiderio di levare le grandezze e autorità che hanno i signori di Spagna (onde cerca quanto può ogni occasione per abbatterli e dominare quella provincia con altra 
maniera ed altro imperio di quello che hanno fatto i suoi 
predecessori), il pontefice spagnuolo, avendo molte dipendenze con i grandi di Spagna, potria esser causa che questi suoi 
pensieri non andassero innanzi. Tutti questi rispetti cessano 
con i pontefici italiani, e massime con quelli che non sono 
congiunti con principi. Dal che viene che Sua Maestà mai 
volle favorire il cardinale di Mantova di felice memoria; e 
il medesimo osserverà con tutti quelli che dipendono e hanno 
unione con simili personaggi; perciocché essendo il papa povero nel particolare, con dargli lei ogni piccol dono per i 
suoi parenti, disegna impadronirsene di tal modo, che possa 
facilmente ottenere tutto quello che vuole; il che non le 
succederia con lo spagnolo, il quale disegnerebbe cose altissime, 
sì perché avrebbe, con i suoi parenti, la naturalezza di Spagna 
(per la quale saria levata a Sua Maestà la scusa di non concedere 
loro vescovati ed altre dignità importantissime), come perché 
le converria soddisfare non solamente i parenti con molti carichi e gradi d'importanza, ma tutti quelli che Sua Santità 
volesse. </p>
<p>Con l'imperatore tiene Sua Maestà in apparenza buona intelligenza, se ben forse nell'intrinseco si potria giudicare non 
essere del tutto soddisfatta, conoscendo per causa di quello 
non esser succeduta a Cesare suo padre nell'impero, e per 
essersi molte volte Sua Maestà Cesarea lasciata intendere che tiene 
gran causa di dolersi, non avendo avuto l'imperator suo padre 
la porzione che giustamente gli conveniva della eredità della 
regina Giovanna, e certe porzioni negli stati dei Paesi Bassi; 
le quali cose tutte furono trattate con l'imperator Carlo, che 
gli diede buona intenzione, per metter fine a tutte queste controversie, di rinunziargli lo stato di Milano, con la qual speranza lui si maritò nella sua figliuola Maria; ma di poi non 
solamente non gli volle osservare questa promessa, ma non 
gli dette dote che convenisse né all'uno né all'altra. Tutte 
queste cose vengono però dissimulate dall'imperatore, perciocché conosce le forze sue non esser bastanti per dar molestia 
a questo serenissimo re; il quale non avendo finora se non 
il principe unico figliuolo, di poca prosperità, e con pronostico 
che generalmente gli vien fatto di viver poco, succedendo tal 
morte, tutte le pretensioni e querele sariano finite, se non in 
lui, ne' suoi figliuoli. I quali, come benissimo deve esser noto 
alla Signoria Vostra, essendo nati di sorella di questo serenissimo re, 
verriano a restar padroni, e a succeder negli stati e regni 
che ora sono posseduti da Sua Maestà Cattolica. </p>
<p>Il medesimo procedere si conosce nel serenissimo re, il 
quale bene intende questi pensieri, e conosce la indisposizione del principe suo figliuolo, onde non può far lunghi disegni sopra lui, e per ciò fece officio acciocché i due figliuoli 
di Sua Maestà Cesarea venissero in corte; la qual deliberazione fu molto gustata dall'imperator Ferdinando. Onde le cose 
si vanno trattenendo, e scorreranno fino a tanto che si veda 
qual cammino terrà il principe; il quale riavendosi in modo 
che prendesse moglie e avesse figliuoli, non è alcuno che 
non giudichi queste querele potersi rinnovare, ed essere facilmente tra queste corone per seguire dei rumori e forse delle guerre d'importanza. Si tratta di presente il matrimonio 
della figliuola di Sua Maestà Cesarea nel detto principe, la risoluzione del quale il serenissimo re molto fugge, desiderando metter tempo; e ultimamente fece dire all'imperatore che 
desidera termine un anno prima che si faccia questa conclusione, perciocché il principe al presente si ritrova così malsano, che dargli moglie ora saria metterlo in pericolo di morte; né questo tempo potrà nuocer ad alcuno per esser l'uno 
e l'altra molto giovanetti. Ma Sua Maestà Cesarea si dimostra molto 
desiderosa che il matrimonio sia terminato, e si lascia intender che ne vuole la risoluzione, perciocché non la dando al 
principe, la mariteria nel re di Francia, il quale molto gliela dimanda. Il che se seguisse, con l'aggiunta che ora si 
crede la serenissima regina esser scoperta in termine di fare 
figliuoli, potria esser che le cose mutassero cammino, né stessero sempre in questo termine. Il serenissimo re procede con 
ogni segno di grandezza, né dimostra temere d'alcun danno 
che gli possa fare l'imperatore. Quando venne la nuova in 
corte che Ferdinando era morto, non si mosse Sua Maestà per 
alquanti giorni, e di poi comparve con pochissimo lutto, non 
avendo fatto vestir di nero se non otto paggi, otto gentiluomini che lo servono alla tavola, e quattro aiutanti di camera; 
il che dispiacque molto ai ministri dell'imperatore che si 
trovavano in corte, e se ne dolsero. </p>
<p>Con i principi di Germania si può dir Sua Maestà aver poca 
intelligenza, e che loro non abbiano molta satisfazione di lei, 
vivendo colà più che mai la memoria delle ruine che dicono 
aver ricevuto dall'imperator Carlo suo padre, e delle molte 
insolenze che usarono gli spagnoli verso di loro. Il re poi dà 
a pochi trattenimento, né fa loro alcuna offerta per la quale 
possano conoscere d'esser amati e stimati da Sua Maestà; la quale 
stando di opinione che non le siano per mancar mai quanti soldati di quella nazione vorrà levare con i suoi denari, va scorrendo senza alcun complimento di satisfazione. Del che sono 
diversi che poco laudano il re per molti casi che potrebbero 
succedere, avendo massimamente i paesi di Fiandra in qualche pericolo, come ha inteso la Serenità Vostra. </p>
<p>Con il re Cristianissimo, quelli che vorranno considerare le inimicizie, gli odi e le guerre tante e così continue, che acerbamente sono continuate tra l'imperatore Carlo 
e Sua Cattolica Maestà e quella corona, e vedono al presente le parti ridotte in così buona pace e unione, e che nelle 
occasioni in cui la Francia è stata questi giorni passati, così 
pericolose e d'importanza, è stata aiutata dal serenissimo re 
Cattolico, converranno affermare che i principi non si amano 
né odiano tra loro, né altro vogliono che il beneficio presente e 
particolare. Per quello dunque che si può discorrere si vede 
manifestamente la M. S. non dimostrare alcuna cattiva volontà verso il re Cristianissimo; ed essendole messe innanzi molte 
occasioni di muover l'armi contra quel regno, con l'intelligenza di diversi principali di Francia che la chiamavano, non 
si è potuto conoscer in lei alcun segno di volontà di rompere la pace, e nel procedere suo dimostra, e con la serenissima regina chiamandola buona madre, e con il re Cristianissimo chiamandolo buon fratello, tener molta amorevolezza. 
Né per l'accidente della precedenza è seguita tra loro nessuna parola di risentimento; anzi avendo una volta l'ambasciatore 
di Sua Maestà Cristianissima fatto officio con lei per questa 
causa, scusando la regina che non poteva far di meno che 
non tenesse le ragioni del re suo figliuolo, che è ora in così 
tenera età, Sua Maestà Cattolica rispose che ne aveva gran ragione, 
né accadeva parlar tra loro di queste cose. Ma quanto sia per 
durare questa buona intelligenza ed amicizia, essendo cose 
che dipendono dall'opinione degli uomini, e particolarmente 
ne' principi, la quale è tanto mutabile quanto si vede per infiniti esempi passati (perciocché si governano secondo le occasioni che se gli appresentano, e le loro amicizie e inimicizie sogliono durare quanto inclinano i loro pareri), però non 
anderò più innanzi sopra questo, ma mi rimetterò a quello 
che farà scoprire il tempo. Dirò bene alla Serenità Vostra e 
alle Illustrissime Signorie Vostre che in corte non viene laudata questa opinione di Sua Maestà Cattolica, per essere molti, con fine di diversi disegni, che dicono esser pur la bellissima occasione 
questa di travagliare la Francia, e di terminare facilmente 
quello che per molti anni continui Cesare suo padre, spargendo molto sangue, si è sforzato di acquistare, e di vendicar le tante guerre passate e le tante fastidiose querele che 
sono notissime a cadauno; e dicono non essere ancor persa 
l'occasione, per ritrovarsi la Francia piena di rumori, di dispiaceri e di sollevazioni, oltra l'esser il re Cristianissimo 
giovanetto, e guidato con poco consiglio e molto disordine. </p>
<p>Con la regina d'Inghilterra, benché non abbia Sua Maestà 
Cattolica sincero animo verso di lei, si dimostra però di buona 
volontà, ed usa sempre al suo ambasciatore cortesi parole per 
fargli credere che tenga buona intenzione. Il che principalmente è fondato sopra i suoi importanti interessi di Fiandra, 
sì per causa del traffico grandissimo che è tra quelle nazioni, 
come per il molto rispetto che tiene Sua Maestà della religione, 
dubitando, e per la vicinità e per il continuo commercio che 
hanno tra loro, di qualche strana unione. E però quando 
quella regina si dimostrò contraria al re Cristianissimo e prese 
l'Havre, con tutto che l'ambasciatore di Francia facesse offici 
con Sua Maestà Cattolica acciò facesse intendere alla regina che si 
levasse e non continuasse la guerra; malgrado i capitoli della 
pace ed alleanza che sono tra loro, non volle Sua Maestà Cattolica 
fare alcun ufficio, se non semplice e generale; per il che 
detto ambasciatore si dolse molto meco, e lo scrissi alla Serenità Vostra. Onde si può credere che debba continuar in 
pace con quella regina. </p>
<p>Con il re di Polonia vanno continuamente cessando le 
cause della mala satisfazione, le quali erano per il ducato di 
Bari e per i denari che detto re pretende da Sua Maestà Cattolica 
per conto della regina Bona sua madre, perciocché tutte queste 
differenze si vanno accomodando, e si ritrova al presente 
in corte un segretario di detto re, il quale tratta tutti questi 
negozi, e di già ha ottenuto parte della espedizione, avendogli 
Sua Maestà fatta assegnazione di parte dei detti denari sopra il regno di Napoli; e medesimamente si van trattando, sebbene lentamente, le difficoltà che restano. Onde si può giudicare che 
debbano restare in buona amicizia. </p>
<p>Col re Sebastiano di Portogallo sono tanti i vincoli di 
parentado e di amicizia, che ancorché tra loro resti qualche 
difficoltà per causa delle Indie, e della mala disposizione che 
naturalmente è tra castigliani e portoghesi, però superfluo 
saria discorrere che sia per intravenire alcuna differenza da 
romper la loro antica amicizia, sì per essere il re di Portogallo figliuolo di Giovanna sorella di Sua Maestà Cattolica, presso 
la quale essa vive, dopo che rimase vedova, molto amata e 
molto stimata, e sì per essere il detto re in così tenera età 
come si trova, non avendo più di undici anni. Onde si può 
tener per certo che la loro benevolenza e confederazione debba 
durar lungamente. </p>
<p>Con Svizzeri ha Sua Maestà l'antica amicizia che contrasse con 
loro la casa d'Austria, la quale gli serve oltra monti per difesa della contea di Borgogna. L'imperator Carlo poi fece un'altra più particolar capitolazione per lo stato di Milano, per il 
tempo della vita sua e per tre anni dopo, la quale va scor- 
rendo se bene non ho inteso che altrimenti sia stata rinnovata. </p>
<p>Con i Grigioni non ha il re alcuna firmazione di lega; 
solamente stanno nel medesimo modo con lo stato di Milano 
come stanno gli Svizzeri. </p>
<p>Coi Genovesi è così ristretto questo serenissimo re, che 
si può dir Sua Maestà goder quel dominio come fusse del tutto 
sotto il suo imperio; perciocché si serva di quella nazione in 
tutte le cose che occorrono a' suoi disegni, adoperando le sue 
galere, e accomodandosi della città di Genova e di tutti i suoi 
luoghi (il che le torna in molta comodità, massimamente ora 
che Sua Maestà dimora in Spagna), e finalmente valendosene in 
tutti quei modi che se gli apresentano secondo le occasioni. 
Né meno si serve dei particolari, trattando con loro gran 
parte dei partiti di denari; e viene affermato che tra quelli 
che lei deve e quelli che essi trafficano ne' suoi paesi, hanno 
i genovesi credito di dieci milioni d'oro; il che senza dubbio 
alcuno è causa che non siano mai per dipartirsi dalla volontà e dal parere di Sua MaestÓ, ancora che molti si dolgano dicendo esser mal trattati, e delle molte comodità che Sua Maestà 
riceve da loro essere malissimo ricompensati. E quando seguì, 
già due anni sono, il naufragio delle galere di Spagna, perché fu fatto sapere alla maestà del re che molti genovesi 
avevano denari sopra quelle galere per condurli in Italia, 
mandò ordine che fossero ritenuti molti dei loro mercanti che 
si ritrovavano in Siviglia e in altri luoghi di Spagna, e per 
ancora non sono spediti; e fu dato prima sentenza contra i 
rei che fossero privi della vita e confiscata tutta la facoltà che 
si ritrovano avere nei paesi di Sua Maestà; ma supplicarono 
una sospensione, la quale fu loro concessa, e ora si va trattando di mutar la detta sentenza in grandissima somma di 
denari. Altri poi, che non poterono avere nelle prigioni loro,
sono stati banditi con confiscazione de' beni, e pena, se saran 
presi, della vita. Onde con molta severità, e senza alcun 
rispetto, ha Sua Maestà fatto dare esecuzione contra questi alla 
pragmatica di Spagna, la quale, come ho detto, non permette che siano portati denari fuori di quella provincia. Ed 
essendo il signor Antonio Doria a mia visitazione, dolendosi 
meco di queste operazioni, mi disse: "La vostra serenissima Repubblica santa e benedetta dovria pur aprir gli occhi ai 
nostri, e mostrare come prudentemente si governa in tutte le 
azioni sue, e particolarmente in materia di denari, non volendo che alcun gentiluomo né cittadino dia i suoi denari ad alcun principe; il che è ottimamente fatto, perciocché i denari 
che i nostri genovesi hanno in poter di questo serenissimo re 
ne faranno sempre stare nella sua obbedienza." Né voglio 
restare di dire alla Signoria Vostra e alle Signorie Vostre Eccellentissime che 
questo gentiluomo, sempre che gli occorre parlar di questa serenissima 
Repubblica, parla così onoratamente quanto forse possa farlo 
alcun altro suo devotissimo e affettuosissimo cittadino; e spesse volte ragiona il caso che seguì alla Prevesa, perciocché fu presente con le sue galere, e costantemente afferma 
che né per causa della Serenità Vostra né de' suoi ministri 
intervenne quel disordine, e lo dice pubblicamente senza rispetto alcuno. Ma per tornare ai genovesi, dirò che la 
maestà del re, per le cause sopra dette, talmente sta sicura 
e così gli pare poter disponere di loro, che è certa che si 
contenteranno del voler suo; al che si aggiunge, che essendo 
il re cristianissimo si può dir del tutto uscito d'Italia, 
non dubita Sua Maestà che il favore di altro principe possa 
indurli a far mutazione alcuna; e molti giudicano che non 
facilmente Sua Maestà sia per cavare del tutto gli spagnuoli 
di Corsica. </p>
<p>Prima che io entri a parlare di quello che ho potuto conoscere circa la volontà ed amicizia che questo serenissimo 
re tiene con la Serenità Vostra, mi voglio espedire dei 
principi d'Italia; i quali nelle azioni loro dimostrano tener con  
Sua Maestà più servitù che buona intelligenza, usando tutti 
quei modi d'osservanza e di riverenza che si possono immaginare (e procedono tra loro in questo con grandissima 
concorrenza), facendo dire dai ministri che le operazioni loro 
saranno sempre secondo il volere di Sua Maestà, e dimostrando in tutte le loro azioni infinito desiderio di compiacerla e 
di servirla. Procede all'incontro questo serenissimo re con cadauno dei loro ambasciatori molto altamente, non permettendo che mai si coprano alla presenza sua, non li ammettendo 
né in cappella, né in niuna cerimonia, né al loro partire facendo doni ad alcuno, come fa a tutti gli ambasciatori dei 
re e a quelli della Serenità Vostra. </p>
<p>E per venire al particolare di questi principi, comincerò dal duca di Savoia, nato di una sorella della madre 
di Sua Maestà, il quale con tutto che abbia con lei tante dipendenze, e tanto e così lungo tempo sia stato in corte con l'imperator Carlo e con Sus Maestà Cattolica, in modo che si può 
dire esser del tutto insieme con quella allevato; e se bene ha 
usato quella servitù che è nota a cadauno, però non può vedere il fine di ricuperare le sue piazze, ancora che molte 
volte abbia tentato di averle mandando in corte diversi suoi 
agenti, e che ora vi si trovi un suo ambasciatore, il quale 
se ben ha fatto molti e diversi uffici per questa causa, però 
non può ottenerle. E ragionando io con detto ambasciatore di 
questa restituzione, mi disse: "E pur grande il torto che 
questo re fa al duca mio signore, ed è gran cosa che mi 
vogliano persuadere che Sua Eccellenza non doveva fare l'accordo che ha terminato coi francesi, dai quali ha pur avuto 
quattro fortezze importantissime, quali sono Torino, Chivasso, Chieri e Villanova; che se all'incontro poi Sua Eccellenza ha dato loro Savigliano e lasciato Pinerolo, parmi che 
la comparazione di gran lunga non sia simile, e che il duca 
venga ad esser molto di sopra; ma son chiaro che tutte queste 
sono invenzioni perché non vogliono fare alcuna restituzione 
tuttoché il duca sia verso Sua Maestà quello sviscerato signore che tutto il mondo conosce." Ma ancora che questo 
duca, insieme con tutti i suoi, faccia professione di essere 
neutrale, come principe che non dipende da alcuno, gli spagnuoli però dicono che sempre Sua Eccellenza procederà come 
è il volere e il consenso di Sua Maestà Cattolica, la quale 
lo intertiene con belle parole facendogli sempre dire che quelle 
fortezze hanno da esser sue; ma frattanto le cose vanno scorrendo con questi offici generali. </p>
<p>Il duca di Ferrara fa tutti quegli offici che si può 
immaginare per far conoscere la buona volontà e riverenza che tiene verso Sua Maestà Cattolica, e i suoi ministri procedono di tal modo, per estinguere il nome che Sua Eccellenza tiene di dipendere dal re Cristianissimo, che rare volte 
visitano il suo ambasciatore, né tengono con lui stretta amicizia, e vanno continuamente dicendo per la corte che il duca 
è tutto di Sua Maestà Cattolica e che non desidera alcuna cosa 
più che il farsi conoscer tale. Né mandò Sua Eccellenza alla 
corte Guido Bentivoglio per altro fine se non per supplicare Sua Maestà a favorire il suo matrimonio con la sorella dell'imperatore, quando ciò fosse con compìta sua satisfazione, 
perciocché era risoluta prendere quella moglie che a Sua Maestà 
piacesse darle, come sempre in tutte le azioni si governerebbe secondo il voler suo; e desiderando eziandio maritare la 
sorella nel principe di Parma, dicevano i suoi che questa deliberazione era principalmente perché il duca si voleva stringere con ogni sorte di vincolo con il serenissimo re. In 
conclusione, a quella corte per conto di Sua Eccellenza si procede con tutta quella umiltà e riverenza che si può dire. E 
ultimamente quando andò in Francia fece fare diversi offici 
con tutti i signori del consiglio; ed io vidi una lettera che 
Sua Eccellenza scrisse al signor Ruy Gomez, col quale cerca tener buona 
intelligenza, con la quale efficacemente pregava che facesse 
officio con il re per dichiarare a Sua Maestà che la sua andata a 
quella corte non era ad altro fine se non per risolver certo 
suo negozio che teneva con il re Cristianissimo, e che tutto 
quello in che egli potesse servire Sua Maestà in quella corte glielo 
dovesse far intendere, perciocché non pretermetteria alcuna occasione. Ma per il vero non parmi che sia molta confidenza 
dalla parte del re con questo signore, perciocché non ha mai 
voluto Sua Maestà consentire che segua il matrimonio del principe 
di Parma nella sorella sua; e per escludere del tutto questo 
negozio gli fece pigliar la figliuola che fu dell'infante Odoardo, fu fratello del re Giovanni di Portogallo, avo del presente re, se bene questo matrimonio è con poca satisfazione 
di detto principe, per quello che mi dicevano i propri suoi. </p>
<p>Il duca di Fiorenza si può affermare di certo non 
essere al presente in buona considerazione come è stato nel tempo passato, dimostrando tutti quei signori grande risentimento contro di lui, dicendo apertamente che non trovano in 
Sua Eccellenza se non tratti duplici e molto sospetti, e 
in fine hanno perduta quella buona opinione che tenevano di 
lei, né più comunica il re con quella i propri negozi, né le 
dimostra alcuna fiducia come soleva. Quando il pontefice mandò a Sua Maestà monsignore Odescalchi per trattare unione per difesa della santa religione contro gli eretici, apertamente si diceva in corte che il duca di Fiorenza era il promotore e 
l'inventore di questa richiesta, con disegno di levare al re 
Port' Ercole e Orbetello, come fece di Siena, della quale dimostrano molto risentimento che gli fosse data; e quando il 
principe suo figliuolo venne in corte non fu veduto né 
onorato come i suoi si aspettavano. Ma sì come si conosce 
chiaramente in quei signori poca buona volontà verso Sua Eccellenza, così lei non manca di usare tutti quegli uffizi, che 
giudica poter far vedere al serenissimo re lei essere il più 
devoto consigliere che Sua Maestà possa avere, e continuamente si 
offre di mettere lo stato, i figliuoli e la propria vita in 
servizio suo. E per fare più palese questa sua volontà, mandò 
in corte uno spagnuolo con titolo di secretario per negoziare 
le cose sue, e per trattare il matrimonio del principe nella sorella dell'imperatore; e mandò Chiappino Vitelli acciò conducesse la cosa con satisfazione di Sua Maestà, alla quale fece dire 
che non voleva maritare il figliolo se non con quella che lei comandava, come sempre tutte le sue operazioni saranno volte 
e conformate al voler suo. E finalmente fa negoziar le 
cose sue a quella corte con quella maggior riverenza e rispetto che può giudicare essere il desiderio del re, e medesi mamente fa usare ogni sorte d'offici con i signori del consiglio ed altri grandi che si trovano in corte, usando i suoi 
ministri ogni sorte di servitù. Tiene Sua Eccellenza dieci galere pagate da Sua Maestà; e se bene il primo accordo, che 
trattò Chiappino Vitelli, fu che il duca ne tenesse tante, e il 
re ne pagasse solamente cinque a cento scudi al mese per galera, come si pagano agli altri; quando fu partito, e che 
Sua Maestà ebbe sottoscritta la capitolazione, volle che si scrivesse 
che Sua Eccellenza fosse obbligata tener dieci galere e con tutte servire dove Sua Maestà comanderà, ma che lei debba pagarle 
tutte a ragione di 250 scudi al mese per una, e così fu fermato; e gli spagnuoli dicevano che potea bene il re accettare simil partito da ciascun altro. </p>
<p>Il duca di Mantova continua nella solita osservanza 
e riverenza che sempre i suoi predecessori hanno dimostrato 
verso l'imperator Carlo, né manca l'ambasciator suo di usare 
ogni sorte di officio per far credere a Sua Maestà e a tutti quei 
signori questo essere il primo desiderio del duca. Ma se bene 
tiene per moglie una sorella dell'imperatore, e dimostra 
tanta servitù verso Sua Maestà Cattolica, però non gli dimostrò lei buona volontà nella occasione che si offerì al reverendissimo cardinal suo zio di felice memoria nella elezione al 
ponteficato, anzi fece diversi offici contrari; onde si può dire 
Sua Maestà esser tanto sicura del duca, che conosce poter far quello  
che vuole, e Sua Eccellenza dover sempre dipendere dalla 
volontà sua. </p>
<p>Il duca di Urbino si trova condotto al servizio di 
Sua Maestà Cattolica con provvisione per il suo piatto di dodici 
mila scudi all'anno, con obbligo di tenere una compagnia 
di cinquanta uomini d'arme nel regno di Napoli, e due di 
cavalli leggieri nel suo stato al numero di cento, e alquanti 
artiglieri, con promessa di non essere adoperato se non con 
titolo di generale. Ma andando i pagamenti ristretti, le cose 
sue non passano bene, e al presente si trova Sua Eccellenza 
creditore di gran somma, non le correndo né anco il denaro 
per pagar i leggieri che tiene nel suo stato; della qual cosa 
l'ambasciator suo mi disse che Sua Eccellenza si ritrova molto 
travagliata e mal contenta. Gli furono dal re deputati i pagamenti in Napoli senza assegnamento particolare dove debbano esser riscossi i denari, onde non li può avere, come suol 
accadere a tutti quelli che hanno simili deputazioni. Sua Maestà gli 
fa dare continuamente buone parole, con le quali lo va trattenendo, e il tempo va scorrendo. </p>
<p>Del duca di Parma poco accade parlare avendo il re 
la moglie ed il figliuolo unico, e il castello di Piacenza in 
sua potestà; onde si può giudicare che il duca dipenda in tutto 
dal volere di Sua Maestà. Sperano i suoi che ora che il principe si marita in quella figliuola di Portogallo, come il re gli 
ha dato questa moglie, gli debba anco dare la fortezza di 
Piacenza; il che a molti pare difficile, principalmente perché Sua Maestà non si fida molto del cardinal Farnese, il quale 
essendo in termine che potria esser papa, non vorrà dargli 
tanta autorità in Italia, ma più presto con questo impedimento rompergli molti suoi disegni. </p>
<p>Come finalmente Sua Maestà sia bene animata verso questa 
serenissima repubblica, io non sono mancato di usare tutta 
quella maggior diligenza che ho saputo per bene intendere 
tutti quei particolari che ho giudicato esser d'importanza, e 
che sono stati possibili. Dalle parole di Sua Maestà non ho potuto 
cavar altro che buon desiderio di continuar la pace e amicizia che tiene con la Signoria Vostra, e tutte le volte che mi è occorso 
negoziar con lei ha sempre detto tener carissima questa amicizia, e desiderar occasione per far conoscere apertamente la 
buona volontà sua, e sempre sono stato veduto da Sua Maestà con faccia allegrissima, e sempre onorato come gli ambasciatori dei re, né mai l'ho ritrovata scarsa di parole cortesi e onorate verso questo serenissimo dominio; in modo 
che tengo grande causa d'esser partito sodisfattissimo in questa parte da Sua Maestà. Il medesimo debbo dire dei ministri del 
consiglio; i quali mi hanno sempre parlato con molta reverenza verso questo serenissimo dominio, dicendo che gli 
sono servitori, e che non perderanno mai occasione di servirlo; e finalmente ho ricevuto da ciascuno di loro molto onore 
e larghissime parole, al che non son mancato corrispondere 
sempre quanto ho potuto e quanto sapevo esser l'intenzione 
della Signoria Vostra, e ho usato tutti quei buoni uffici e affettuose parole, sì verso la maestà del re come con tutti quei signori, 
che ho giudicato conveniente per farli certi dell'ottimo animo 
che questa serenissima repubblica tiene verso Sua Maestà, e del suo 
fermo proposito di non solamente conservar la pace e ottima 
amicizia che tiene con la M. S., ma accrescerla quanto più si 
estendessero le forze sue; sempre però in queste occasioni 
avendo dinanzi la dignità e la reputazione della Signoria Vostra e delle 
Eccellenze Vostre, ben conoscendo che con i signori di Spagna non 
fa bisogno proceder d'altra maniera. </p>
<p>Quello mo che stia coperto nell'animo del re, difficilmente 
lo posso esprimere, e voglio dire un proverbio spagnolo, che 
loro usano spesse volte: <foreign lang="spa"><hi rend="italic">Palabras de buena crianzu no obligan, 
y no son ryos que no puedan fluir atras</hi>; </foreign>il che vuol dire, che 
le parole di buona creanza non obbligano, né sono come l'acqua 
dei fiumi che non può tornare indietro; volendo loro inferire 
che se bene sogliono usare buone parole, non sono però obbligati a conservarle, né a proceder se non al loro modo. E 
aggiungerò a Vostra Signoria, che parlando generalmente della nazione 
spagnuola, non mi pare avervi ritrovato molto buon animo verso questa serenissima repubblica; perciocché confidandosi molto 
nella potenza e nelle forze del loro re, non tengono conto di 
alcun altro sia qual si voglia principe. La maggiore e principal 
querela, che Sua Maestà tiene al presente con questo serenissimo dominio, è per quello che qui seguì in materia della precedenza; 
del che molto si ragiona per la corte dando molto carico alla 
Serenità Vostra. E quest'ultimo accidente occorso in Roma 
ha rinnovato tutta questa loro mala satisfazione; ed è uscito 
di bocca di signori grandi e principali, che Sua Maestà dovria 
proceder con gli ambasciatori della Serenità Vostra d'altra 
maniera di quello che osserva; perciocché non li dovria onorare né permettere che stessero coperti dinanzi a Sua Maestà, né 
ammetterli nelle cerimonie, né far loro dei presenti nel partire, ma trattarli come usa con tutti gli ambasciatori dei principi d'Italia, ai quali non concede, come ho detto, alcuna 
delle sopradette cose. Fece Sua Maestà elezione di un ambasciatore per farlo stare appresso Vostra Signoria contro la volontà della 
maggior parte del suo consiglio, ma se bene lo espedì di corte 
e lo fece partire, non lo lasciò venir qui; il che fu in causa 
degli avvisi che ebbe di questa città, che la Signoria Vostra aveva deliberato di lasciar continuare l'ambasciator di Francia nel suo 
solito loco, e non volere alterare la sua deliberazione. L'opinione del re era, per quello che secretamente potei intendere, che la Serenità Vostra stasse nella neutralità, non ammettendo né l'uno né l'altro, ovvero dasse al suo ambasciatore 
loco uguale a quello di Francia, come fu fatto nel consiglio. 
Ma aggiunto a questi avvisi, che gli furono scritti, quello che 
seguì in Roma, dubitò Sua Maestà di qualche appunto, e però lo 
fece ritornare. Mai mi è stato parlato di questo negozio né 
dal re né da alcuno dei signori del consiglio; ma quando in 
diversi ragionamenti mi è occorso di parlarne (se bene ho 
fuggito quanto ho potuto l'occasione, ma suole seguir nelle  
corti che molti vogliono discorrere di cose che non gli appartengono) sempre ho detto che la Serenità Vostra vedrà volentieri il suo ambasciatore come sempre ha fatto tutti quelli 
dei suoi serenissimi predecessori; e mi sono fermato sopra il 
generale, usando parole cortesi e piene di buona volontà. Ma 
affermo a Vostra Signoria che questa cosa è molto fissa nel core di Sua 
Maestà Cattolica e di tutti i signori principali di Spagna, volendo 
loro che sia verissimo che Vostra Signoria abbia fatta quella determinazione che fu confirmata dall'ambasciatore Vargas quando ritornò in corte. Ma di questo scandalo e disordine lui ora ne 
patisce la pena, perciocché come disperato, vedendo non aver 
potuto ottener da Sua Maestà i doni e gli onori che a lui pareva 
meritare, si è ritirato in un monastero di frati di San Francesco dell'osservanza, poco discosto da Toledo, dove disegna finire la vita sua. </p>
<p>Oltra queste cause, che ho narrate alla Signoria Vostra, è cosa naturale che i principi siano poco amici delle repubbliche, e 
tanto maggiormente di quelle che sono grandi e che possono 
romper loro importanti disegni. Onde finalmente giudico che 
tanto questo serenissimo re continuerà nell'amicizia di Vostra Signoria 
quanto non se gli offra occasione che, con diventarle nemico, 
si possa far maggiore. Per la qual cosa dirò a Vostra Signoria che le 
sue fortezze inespugnabili, il largo e facil modo di mettere 
insieme armata gagliardissima, il ritrovarsi l'erario pubblico 
libero di debiti, l'amicizia e confederazione che tiene con il 
Turco, l'ottimo e sapientissimo consiglio con cui vien governata questa serenissima repubblica, essendo i veri mezzi di 
conservare la stima e l'amicizia dei principi; riverentemente 
ricordo alla Serenità Vostra che bene fa in continuar nella 
sua solita diligenza e prudenza in governare le cose, e tener 
sopra tutto amorevoli i suoi popoli, e conservar la grandezza 
del suo arsenale, sparagnando le tante preparazioni sue per 
qualche grande e bella occasione; perché infine il suo prudentissimo governo è quello che le rende grandissimo splendore, 
ed è causa che il mondo stimi molto la sua grandezza. </p>
<p>Restami venir ora alla qualità della persona di Sua Maestà 
Cattolica; onde discorrerò brevemente l'ordine che tiene nel 
vivere, e il modo che usa nel negoziare.  </p>
<p>Nacque questo serenissimo re ai 21 di maggio del 1527. 
La statura sua è più tosto piccola che mediocre; ha la faccia pallida, le labbra alquanto rilevate come hanno quelli di 
casa d'Austria, il pelo biondo, e tutto insieme il suo aspetto 
è molto grazioso, benigno e onorato. Di complessione è delicatissimo, e vive con molta regola, non usando gran cibi e 
non mangiando mai in alcun giorno pesce; il venerdì, sabato 
e le vigilie, per non dar cattivo esempio, sempre mangia ritirato; si astiene eziandio dai frutti, de' quali ne mangia pochissimi e rarissime volte; nel bever è modestissimo, né beve 
nel suo desinare più di due volte; la sera nel cenare è ancora 
più riservato. Mangia Sua Maestà ordinariamente sola, non facendo 
degno di stare alla sua tavola altri che la serenissima regina, 
il principe e la principessa, i quali però chiama rarissime 
volte, e scorrono molti e molti mesi prima che mangi con 
alcuno di loro. Non usa nel vestire oro né argento, ma solamente panni di seta e con pochi lavori; e veste molto gentilmente, portando panni che gli stanno soprammodo bene 
ed attilati; e in tutti i movimenti del corpo in vero dimostra 
grazia infinita. Si dimostra molto studiosa della religione, e 
con l'esempio suo cerca accender al culto cattolico non solamente la corte, ma tutta la Spagna. E trovandosi Sua Maestà 
in Monzone per le corti, mentre andava un giorno a cavallo dalla sua stanza al loco dove quelle si riducevano, incontrato il Santissimo Sacramento che veniva portato ad un 
ammalato, subito smontò, e tenendo sempre la berretta in 
mano l'accompagnò dove lo portavano, e si fermò alla porta 
di quello che si comunicò, e poi lo riaccompagnò alla chiesa 
di dove era stato levato. Frequenta Sua Maestà molto i divini uffici, e quattro volte ogni anno si comunica; e questa sua devozione è una delle principali cause che gli ha fatto porre il 
reverendissimo vescovo di Cuenca suo confessore in tutti i consigli, e volerlo presente in tutte le deliberazioni per discarico 
della sua coscienza, parendogli che essendo quello presente, 
e dicendo lui la opinione sua in tutti i negozi, lei non debba 
restar caricata di alcuna operazione. Da questo procede che 
tutta la corte in apparenza si mostri molto religiosa, e che 
sempre le chiese siano piene di gente, e che pochissimi siano 
che non odano ogni mattina la messa e non si lascino veder 
a palazzo e per le strade con le corone in mano. </p>
<p>Nel negoziare si dimostra Sua Maestà benignissima e umanissima; nel cammino che fa dalla camera alla chiesa dove ode 
la messa, piglia tutte le supplicazioni che le vengono date, e 
se alcuno le vuol parlare, si ferma cortesemente per udirlo. 
Il medesimo usa nell'uscir della chiesa fino che giunge alla 
tavola per desinare, ovvero che ritorna nella camera per mangiar ritirato. Questo pure osserva dopo che ha mangiato, per lo 
spazio che cammina sino che entra in camera; e fa i passi così 
lentamente, che cadauno ha comodità di far questo officio. 
Nel prender le suppliche si dimostra con faccia molto allegra, 
e se risponde ad alcuno, lo fa con cortesi e generali parole; il 
che però segue rare volte, perciocché scorre di lungo senza 
risponder alcuna cosa. Ma sì come accetta facilmente tutte le 
suppliche che gli vengono date, e ascolta quelli che gli vogliono parlare, così espedisce pochissimi, e si può dir nissuno; perciocché quando entra nella chiesa, ovvero ritorna nella 
camera, subito dà tutte le polize ad uno dei camerieri, il 
quale di poi le distribuisce ai diversi ministri secondo le loro 
materie; e fa bisogno che cadauno vada da quello al quale 
la sua supplica è stata mandata, per procurare l'espedizione. 
La quale va lunghissima, perciocché fa bisogno che quel ministro che la tiene la porti ad uno dei consigli, nel quale vien 
terminata la risposta, e se viene in favor di quello che la richiede, bisogna presentarla al re, il quale, confermandola, la 
sottoscrive di sua mano; se poi il consiglio non ammette la dimanda, rispondono: no <foreign lang="spa"><hi rend="italic">hay lugar</hi></foreign>; le quali parole significano 
che non si vuol far altro, e quello resta del tutto privo di 
speranza. Prima che siano fatte tante espedizioni, si conviene 
consumar molto tempo e spender assai denari; dal che viene 
che molti, e si può dire la maggior parte, dopo essersi molto 
straccati e consumati, abbandonano il negozio, e si partono 
con malissima satisfazione e infinite lamentazioni; e di questi ne ho veduti molti. </p>
<p>Quando gli ambasciatori vogliono udienza, mandano a 
dimandarla a Sua Maestà, la quale gliela concede facilmente, facendo dire l'ora in cui devono andare; e a me mai è accaduto 
dimandarla più di una volta, perciocché sempre cortesemente 
l'ho avuta. Ode Sua Maestà ognuno con molta benignità, e nelle sue 
risposte usa largbissime parole di cortesia e generali, con le 
quali suole ordinariamente terminare; ma se le proposte sono 
d'importanza, e che abbiano bisogno di risposta risoluta, Sua 
Maestà rimette l'ambasciatore ordinariamente al duca d'Alva, e 
non essendo lui in corte, a Ruy Gomez, dai quali bisogna poi 
andare a trattar la materia e procurar la risoluzione. Ama 
questo serenissimo re molto la quiete, onde spesso all'improvviso, e fuor della espettazione dei propri ministri, si parte 
di corte con cinque o sei cavalli, e si ritira in qualche loco 
solitario, dove consuma uno o due giorni in tranquillità e riposo. Volentieri abita in Madrid e ama grandemente quel 
loco, per causa principalmente che molto vicini tiene due palazzi tra i boschi, il Pardo e Aranguez, ai quali va spesse 
volte, e vi sta senza voler saper d'alcun negozio né d'alcuna 
altra cosa che gli possa alterare la sua quiete; la quale è 
il maggior trattenimento e la maggior ricreazione che Sua 
Maestà abbia, non si dilettando molto di caccie né di tornei, 
né di simili altre cose, come la maggior parte dei principi; 
ma molto ama le donne, con le quali spesso si trattiene nei 
detti lochi. Ha avuto, essendo in Fiandra, con una giovane 
di Brusseles, una figliuola, la quale fa nutrire in quei paesi 
molto secretamente; dopo che si ritrova in Spagna ne ha avuta, per quello che vien detto, un'altra con donna Eufrasia 
de Guzman, che era dama della principessa sua sorella, la 
quale medesimamente fa nutrire, e ha maritata la madre nel 
principe d'Ascoli con dote onorata, e fatto lui della camera, 
e permessogli di star coperto avanti di lui, e seder sopra la 
panca dei grandi; il che dà molto da ragionare, perciocché 
si giudica la Maestà Sua non aversi del tutto voluto privare 
di questa donna, perciocché essendo il marito italiano, per 
cagion di onore doveva condur la moglie fuori di corte. Ha 
anco Sua Maestà fatti due fratelli di lei gentiluomini della bocca, 
se bene non sono di casa molto onorata. </p>
<p>Non entra il re nei consigli, ma si fa riferire nella camera le cose più importanti, dando molta fede a' suoi consiglieri. Nei casi di giustizia rare volte si ingerisce, se non in 
qualche accidente importante. Sottoscrive di sua mano tutte le 
espedizioni, tanto che non è alcuna cosa, per poco importante 
che possa essere, che non abbia questo bisogno prima che sia 
espedita; e ho veduto una cedola di venti ducati di mercede 
esser sottoscritta di sua mano; e questa sottoscrizione usa non 
solamente nel dispensar il denaro, ma in tutte le altre occorenze, benché minime, come il cavar un cavallo dai regni di 
Spagna ovvero di Napoli. Viene detto usar così Sua Maestà per due 
cause; l'una, perché non vuole largamente donare, e perché 
i suoi denari siano spesi parcamente; l'altra, perché non si 
fida de' ministri, e particolarmente di quelli che maneggiano 
demari; talché niuna loro concessione è valida se non è sottoscritta di mano di Sua Maestà; la quale non solamente è riservata nel donare, ma in pagar quelli che giustamente devono 
avere; e nelle spese ordinarie, per non dir nelle straordinarie, 
procede con grandissima strettezza. Desidera molto regolare e 
riscuotere le sue entrate, sopra il che usa molta e grande 
diligenza, mettendo tutti i rispetti da parte, e quelli sono carissimi al re, e veduti volentieri, che lo consigliano a non spendere e non donare; onde tutta la corte è fatta chiarissima che 
non bisogna dimandare alcuna cosa. Ma con tutto che non usi 
liberalità nel donare il suo, però alla nazione spagnuola è liberalissimo, sì perché le concede tutti i carichi importanti e 
onorati, come perché le commende dei tre ordini, i benefici, badie e vescovati di Spagna (le quali dignità sono molte e ricchissime, sì come ho detto), tutti li conferisce agli 
spagnuoli, come usa anco di dar loro i carichi di maggior qualità e di maggior utile che sono negli altri suoi stati; perlocché si può dire, tutte le grazie, tutti i doni e tutti gli 
onori distribuirli Sua Maestà in quella nazione, tanto che si dimostra più inclinata agli spagnuoli di quello che forse converrebbe a principe che voglia dirittamente reggere e dominare 
altri paesi ed altre nazioni, come si trova dominare la Maestà Sua. </p>
<p>È giudicato questo serenissimo re amicissimo della pace 
e della quiete, e che però debba conservare le amicizie e 
confederazioni che tiene con i principi; e ancora che questa 
opinione venga in corte poco laudata, perciocché molti che 
con la guerra disegnerebbero essere adoperati e premiati, al 
presente convengono star ritirati e bassi, nondimeno quelli 
che vogliono discorrer con miglior fondamento e miglior giudicio, dicono che Sua Maestà ha eletta buonissima e prudentissima 
opinione, con la quale farà grandissimo beneficio e utile al 
suo imperio; perciocché avendo l'esempio di Cesare suo padre, il quale avendo travagliato il mondo come è noto all'Eccellenze Vostre, consumati molti denari, impegnati i suoi 
stati, fatta spargere grandissima quantità di sangue, rovinate 
infinite onorate famiglie, e finalmente distrutto gran numero 
di terre e di luoghi, non però ha fatto maggiore il suo imperio, né adempiti i suoi grandi desideri. Questo re ha aquistato più con la pace che non fece Sua Cesarea Maestà con 
tante fatiche e guerre; perciocché con l'accordo che fece coi 
francesi, ne ebbe molti luoghi che essi si tenevano, fece restituir lo stato al duca di Savoia, Corsica ai Genovesi, e 
diversi lochi della Toscana al duca di Firenze. Va poi crescendo 
le sue entrate, sminuendo i suoi debiti, e ricuperando molti 
assegnamenti che trovò impegnati ed obbligati; e così lasciando 
Sua Maestà i pensieri bellicosi da parte, con il negozio va augumentando il suo imperio, senza incorrere in molte rovine, danni 
e travagli che portano seco le guerre e le sollevazioni. </p>
<p>Della casa di Sua Maestà non dirò molti particolari, sì perché molte volte è stata descritta alla Signoria Vostra, essendo simile a 
quella che teneva Cesare suo padre, come perché è composta 
come quelle di tutti i gran principi. Tiene un maggiordomo 
maggiore, che è il duca d'Alva, un somelier di corpo, che 
è Ruy Gomez, un cavallerizzo maggiore, che è don Antonio 
di Toledo, e poi altri maggiordomi e altri che tengono carichi principali; ma quei tre sono i primi e più importanti. 
Vi sono poi i gentiluomini della camera, tra i quali don Alvise Mendez, fratello di don Garzia che doveva venire ambasciatore alla Serenità Vostra, tiene il primo luogo; e 
gentiluomini della bocca, della casa, paggi, cappella, e altri 
officiali necessari in tanta copia e quantità, che in vero non si 
può chiamare inferiore a qualunque altra. Tiene poi la guardia ordinaria, che sono cento arcieri a cavallo, e cento alabardieri, parte tedeschi e parte fiammingi, e altrettanti ne 
tiene di spagnuoli. La spesa che Sua Maestà faria per questo conto, 
se pagasse tutti, arriveria a 180.000 scudi all'anno; ma perché continuamente si trovano molti assenti, ai quali non si 
paga denaro alcuno, si può calcolare un anno per l'altro che 
siano 160.000 scudi, non intendendosi in questi la spesa della 
livrea, né della camera, la quale importa circa 40.000. È ben 
vero che mentre la livrea si dovria dare ogni anno, o almeno 
ogni due, ne scorrono spesso quattro o cinque prima che sia 
data; onde bene spesso si vedono quelli che la portano con i 
vestimenti tutti consumati e in gran parte squarciati; e il medesimo avviene ai salariati, che sono malissimo pagati, e sono 
ora quattro anni che Sua Maestà non ha dato loro alcuna cosa; 
onde in tutte le sorte di spese, e in tutte le cose che importano disborso di denari, Sua Maestà è riservatissima, e procede 
molto strettamente. </p>
<p>La serenissima regina è di età di venti anni, perciocché 
nacque nel 45, figliuola del fu re Enrico II di Francia, e 
sorella del presente re Cristianissimo. È di persona né grossa 
né grande, e di faccia non molto bella, ma ha il corpo in 
tutte le parti ben proporzionato e pieno di molta grazia. Ha 
rarissimo ingegno e bellissima creanza, ed è stimata da tutti 
molto savia e prudente, in modo che molto supera l'età sua. 
È amata dal re in apparenza, ma nelle operazioni non stimata 
come si converria; perciocché non ha autorità alcuna né anco 
nel semplice governo della sua casa, non avendo potestà di 
prendere alcuno al suo servizio, anzi quelli che condusse di 
Francia tutti furono licenziati. Vive molto ritirata, e spesse 
volte scorrono molti giorni senza che esca delle sue proprie 
stanze. La casa sua tiene poca forma di casa regia; ha un 
maggiordomo maggiore, che è Don Giovanni Manrique, né 
altri officiali di grado vi si trovano. Molte volte l'ambasciatore del re suo fratello ha fatto uffici acciò le sia fatta la casa 
come si conviene; sempre ha avuto per risposta parole generali 
che si faria, e non si mancheria a quello che si richiede, 
ma ancora l'effetto non è seguito. Non ha Sua Maestà libertà di 
donare né di fare alcuna grazia, e quello che più le importa, 
essendo così giovanetta, non gode il re come vorrebbe, e si 
potria quasi dire che ne tiene la minor parte; perciocché 
quando Sua Maestà si parte di corte, il che è molto spesso, rarissime volte la conduce seco, e quando sta dove lei si ritrova, 
la maggior parte delle notti dorme senza essa; di giorno poi 
la vede rare volte, mangia sempre sola, ed è del tutto in 
mano di spagnuoli, sì degli uomini che la servono, quali sono 
pochi, come delle donne, il che è a lei di grande discontento, 
non si vedendo niuno attorno della sua nazione; onde levata 
la dignità reale, si può dubitare che non stia molto contenta. 
Con tutto questo Sua Maestà, prudentemente dissimulando sempre, 
non dimostra alcuna mala satisfazione, né mai parla di simili 
cose, e sempre si mostra desiderosa di satisfare il re, e voler 
tutto quello ch'esso vuole. Quando furono fatte l'anno passato 
le corti di Monzone, fece la regina tutti quegli offici che le 
furono possibili per venir ancor lei, e mi fu affermato che 
piangeva ogni giorno avanti il re per questa causa, tanto che 
Sua Maestà le promise che verria, dicendole che quando fosse giunto 
in Saragoza la faria partire; e per ben colorire questa promessa, concesse al cardinale di Burgos che si fermasse a Madrid, perciocché voleva dargli questo carico di condurla; ma 
tutto riuscì vano, come fu sempre il pensiero di Sua Maestà. Dimostrò bene il re grandissimo dispiacere e dolore quando la regina disperse, e stette tanto male che fu molto vicina a morire; e di questo si videro apertissimi segni; e molti vogliono 
che ora che lei ha dato principio a far figliuoli, il re se le 
debba mostrar più amorevole, perciocché li desiderava molto 
e dubitava che non fosse per farne. Nel tempo di tutta la 
sua malattia il re le fece molte carezze, visitandola molte 
volte al giorno, e procedendo con lei molto amorevolmente. 
Importano le spese che si fanno per conto del suo vivere, 
compresi i vestimenti, salariati e ogni altra cosa, circa 80.000 
scudi l'anno; de' quali però non s'è fatta alcuna assegnazione 
dove si possano levare, ma vengono consegnati ai ministri 
secondo le occorrenze; i quali però spesse volte si ritrovano 
senza alcun denaro. </p>
<p>Il serenissimo Principe Carlo, suo figliuolo unico e solo, 
nacque del 1545 a' 9 di luglio, onde viene ad aver finiti diciannove anni. E di aspetto brutto ed ingrato, ha la faccia 
più presto consumata che pallida, ed è di complessione malinconica e collerica, tanto che è difficilissimo in lasciarsi governare. È disordinatissimo nel mangiare, e appetitoso fuor d'ogni 
ragione; e in questo si governa così male, che la maggior parte 
dell'anno si trova con la febbre, la quale gli è fatta così propria e particolare, che Sua Altezza poco la stima, perciocché 
il giorno dopo che resta libera ritorna a fare gli stessi disordini. Non ascolta né tien conto d'alcuno, e se è lecito 
dire, stima anco poco il re, il quale dissimula e finge non 
saper molte cose; perciocché quando dimostra risentimento, 
subito Sua Altezza si mette in letto con la febbre, la quale 
gli sopraggiunge per la gran collera. È cresciuto fino a questa età con saper molto poco, non avendo mai avuto piacere di 
lettere, di cavalli, né di alcun'altra cosa virtuosa, come si richiederia in un par suo, che deve succedere in tanti stati e 
regni. È di natura molto crudele, e molte cose vengono dette 
in questa parte, che non convien dirle in questo loco. Nelle 
risposte che fa a quelli che gli parlano, si dimostra poco cortese e di poco buona creanza. Porta odio a molti, e particolarmente a quelli che lo servono, e se non fosse il rispetto 
del re, staria continuamente in mutarli, perché in un tratto 
si noia di loro, e pochissimi sono che lo sappiano prendere 
e che possano acquistare la sua grazia. La complessione sua 
è debolissima, e mi è stato detto per cosa verissima, che per 
ordine di Sua Maestà gli è stato menato delle giovani belle per 
vedere come si portava, ma non ha mostrato alcun segno di 
volontà, né alcun appetito di loro; tanto che per diverse cause 
Sua Maestà resta malissimo satisfatta, e non sa come potersi risolvere in maritarlo; lo che è particolar causa che va trattenendo 
l'imperatore nel concludere il matrimonio nella sua figliuola. 
Gli ha dato Sua Maestà il signor Ruy Gomez per maggiordomo maggiore, il quale sopporta quel carico malissimo volentieri, perché ha da trattare con questo giovane con il quale non vale 
alcuna sorte di ragione. È molto capriccioso di cose strane, 
come di farsi infiniti vestimenti, comprar gioie senza voler 
che altri le stimino, far intagliar il suo ritratto in un rubino 
o diamante, e quando ha portato l'anello in dito otto giorni, 
più non si cura di vederlo. Non dona, né si dimostra amorevole ad alcuno, ma sempre procede con molta grandezza 
e infinita alterezza. Dimostra aver in odio la maggior parte 
delle cose che piacciono al re, né si sa trovar alcuna cosa 
che lo diletti, e in conclusione, a discorrere di questo principe, si potria dire molte cose che non sono convenevoli; basterà dire che se Nostro Signore Dio non gli muterà il pensiero e il giudizio, sia per far cattivissima riuscita; e medesimamente si può dìre che non regolandosi nel mangiare, e 
non astenendosi da molti disordini che ordinariamente fa, e 
non lasciando la sua molta collera, non sia per vivere lungamente, avendo il suo corpo presa grandissima indisposizione. 
Il re lo fece entrare nel consiglio di stato, e lui medesimo 
lo accompagnò dentro, e lo mise a sedere sopra una sedia, 
e poi uscì subito fuori; ma si vede chiaramente che niuna 
cosa gli dà satisfazione. Tutti i ministri del re che sono in 
corte lo temono, perciocché quando non vogliono fare quello 
ch'egli comanda, dice a tutti villania e si getta nel letto 
con la febbre; e sapendo loro che non possono eseguir la sua 
volontà senza licenza del re, stanno molto sospesi e travagliati, e tutti quanto più possono si astengono di andargli 
davanti. La spesa che si fa nella sua casa importa circa quaranta mila scudi, ma lui ogni anno fa molti debiti, prendendo robe senza pagarle, e al mio partire aveva debito di più 
di sessanta mila scudi. </p>
<p>La principessa Giovanna, sorella seconda del re, essendo 
la prima maritata nel presente imperatore, ora si ritrova circa 
in trent'anni, di aspetto più graziosa che bella, perciocché 
le gravi infermità che ha avute le han fatto perdere la grande 
delicatezza che teneva nella faccia. Dopo che restò vedova del 
principe di Portogallo, col quale stette maritata solamente un 
anno, e fece un figliuolo il quale al presente è re, si ritirò 
in Castiglia, dove, in assenza del re, l'imperator suo padre 
le diede il governo di tutta la Spagna, e dimostrò in quel carico grandissimo valore. Ora si trova vivere appresso Sua Maestà nel 
proprio palazzo; e per partito che le sia stato offerto di maritarsi, mai ha voluto consentire di farlo, essendosi fermata, ovvero d'esser moglie del principe di Spagna suo nipote, ovvero 
di restar così sola. La qual cosa sì come gran tempo ha essa 
sperato che dovesse aver esecuzione, così ora ne dubita molto, 
perciocché molte volte il principe si è lasciato intendere di non 
la volere per modo alcuno, dicendo non volere <hi rend="italic">mogier provada</hi>, 
che in lingua nostra vuol dire donna che sia stata accompagnata. Onde lei va scorrendo, e per il vero poco consolata; 
dal che procede che spesse volte s'ammala, e la febbre è la 
sua ordinaria indisposizione. Ha nome d'esser molto ricca di 
gioie, di denari e d'ornamenti di casa. Fa ora fabbricare 
un monasterio e una chiesa alle monache scalze (che tal nome 
tengono in Spagna le monache di Santa Chiara), e la fabbrica 
sarà onoratissima, e molti credono che il fine suo sarà di 
rinserrarsi là dentro, ed ivi finire la vita sua. Vive Sua 
Altezza regalmente essendo servita come la regina, e le dà 
il re 20.000 scudi ogni anno per le sue spese; ma lei ne 
spende molto maggior somma. </p>
<p>Don Giovanni d'Austria, fratello naturale di Sua Maestà, nato 
di una tedesca nel tempo che Cesare suo padre era in Germania, 
l'anno 1546, e allevato in Spagna dal signor Alvise Quijada, fino a che non fu morto l'imperatore mai seppe lui 
d'esser suo figliuolo, ma solamente conosceva il detto signor 
Luigi per padre e per padrone. Quando Sua Maestà Cesarea fu per 
morire, lo manifestò, e raccomandò al re che dovesse aver 
cura di lui. Subito che Sua Maestà fu giunta in Spagna lo volle 
vedere, e lo accettò per fratello, e lo ammise nelle cerimonie 
sotto il suo proprio baldacchino, e gli assegnò 20.000 scudi 
l'anno per le sue spese, e gli diede ministri che lo servissero 
onoratamente. È di bellissimo aspetto, in tutti i movimenti 
tiene grazia singolare, e si dimostra di rarissimo ingegno, 
tanto che tutti quelli che lo vedono gli prendono affezione 
grandissima, ed è amato non solamente dalla corte, ma da 
tutta la Spagna. Il re lo stima anco molto, se bene non 
si intende finora qual grado disegna dargli. Molti vogliono 
che, se occorresse la morte del principe, ovvero non avesse 
Sua Altezza figliuoli, egli sarebbe pubblicato erede del regno; 
e molti non sono fuori d'opinione che disegni Sua Maestà 
dare a Sua Eccellenza una delle sue figliuole per moglie; 
il che seguendo, si potria tener certissimo che Sua Maestà disegni 
farlo molto grande. </p>
<p>Avrei avuto da dire alla Serenità Vostra e alle Illustrissime Signorie Vostre 
molte altre cose degli stati, del governo, e del proceder di 
questo serenissimo re; ma sapendo che mi conviene aver rispetto di non fastidire le Eccellenze Vostre, mi son ristretto in quelle che 
ho giudicato di maggior considerazione. Onde supplico riverentemente la Serenità Vostra che voglia accettar quest'ultimo officio della legazione mia gratamente, sì come mi sono 
sforzato, con quella maggior diligenza che ho saputo e potuto, 
informarmi di tutte le cose che ho pensato degne d'essere intese 
dalla molta gravità e grande prudenza di questo illustrissimo ed 
eccellentissimo Senato. </p></div1></body></text></TEI.2>
