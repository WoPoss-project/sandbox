<?xml version="1.0" encoding="utf-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
   <teiHeader>
      <fileDesc>
         <titleStmt>
            <title>Lettera ad Antonio Cesari</title>
            <author>Alessandro Manzoni</author>
         </titleStmt>
         <extent>32490 Kb in UTF-8</extent>
         <publicationStmt>
            <publisher>Biblioteca Italiana</publisher>
            <pubPlace>Roma</pubPlace>
            <date>2008</date>
            <idno>bibit000797</idno>
            <availability>
               <p>Questa risorsa digitale è liberamente accessibile per uso
                        personale o scientifico. Ogni uso commerciale è vietato</p>
            </availability>
         </publicationStmt>
         <seriesStmt>
            <title>Collezione BibIt</title>
         </seriesStmt>
         <sourceDesc>
            <bibl>
               <title>Scritti linguistici inediti</title>
               <title type="part">v.</title>
               <author>Manzoni, Alessandro</author>
               <editor id="ed">Stella, Angelo</editor>
               <editor id="ed2">Vitale, Maurizio</editor>
               <publisher>Centro nazionale studi manzoniani</publisher>
               <pubPlace>Milano</pubPlace>
               <date>2000</date>
               
            </bibl>
         </sourceDesc>
      </fileDesc>
      <encodingDesc>
         <samplingDecl>
            <p>Tutti i materiali paratestuali della fonte cartacea non riconducibili alla
                responsabilità dell'autore dell'opera sono stati soppressi nella versione
                digitale</p>
         </samplingDecl>
         <editorialDecl>
            <correction method="silent" status="medium">
               <p>Livello medio: controllo a video con collazione con edizione di
                        riferimento</p>
            </correction>
            <quotation form="data" marks="all">
               <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
            </quotation>
            <hyphenation eol="none">
               <p>I trattini di sillabazione a fine riga sono stati soppressi e le parole
                        ricomposte</p>
            </hyphenation>
         </editorialDecl>
         <classDecl>
            <taxonomy id="CGB">
               <bibl>Classificazione generi BibIt</bibl>
            </taxonomy>
         </classDecl>
      </encodingDesc>
      <profileDesc>
         <creation>
            <date>800</date>
         </creation>
         <langUsage>
            <language id="ita">Italiano</language>
         </langUsage>
         <textClass>
            <keywords scheme="CGB">
               <term>Lettere ed epistolari</term>
            </keywords>
         </textClass>
      </profileDesc>
      <revisionDesc>
         <change>
            <date>2007-06-08T00:00:00.000+02:00</date>
            <respStmt>
               <name>Novadata systems</name>
            </respStmt>
            <item>Digitalizzazione - OCR</item>
         </change>
         <change>
            <date>2007-07-25T00:00:00.000+02:00</date>
            <respStmt>
               <name>BIBIT</name>
            </respStmt>
            <item>Correzione linguistica</item>
         </change>
         <change>
            <date>2007-09-17T00:00:00.000+02:00</date>
            <respStmt>
               <name>Valeriano Fiori</name>
               <name>BIBIT</name>
            </respStmt>
            <item>Codifica XML - Codifica manuale</item>
         </change>
         <change>
            <date>2007-10-04T00:00:00.000+02:00</date>
            <respStmt>
               <name>Carla Deiana</name>
               <name>BIBIT</name>
            </respStmt>
            <item>Validazione</item>
         </change>
      </revisionDesc>
   </teiHeader>
   <text>
      <body>
         <div1 n="Prima minuta">
            <div2>
               <head>I</head>
               <p>Reverend.<hi rend="apice">mo</hi> e Chiar.<hi rend="apice">mo</hi> Signore</p>
               <p>Io confido che la bontà sua Le avrà fatto argomentar la cagione di questo così tardo rispondere alla veneratissima sua, che è il non aver potuto prima: nè io credo di doverla infastidire del come e del perchè; parendomi che ciò non bisogni a purgarmi del sospetto d'una negligenza, riprensibile in ogni caso, ma che sarebbe troppo strana verso un par suo. Mi affretterò piuttosto a porgerle i miei più vivi e sinceri ringraziamenti, e pel bell'elogio ai pregi del quale Ella ha voluto che per me vi fosse quello di più di tenerlo da Lei; e per la degnevole e inaspettata visita, che sarei tentato di chiamar troppo breve, se non pensassi esser sempre abbastanza ciò che non è meritato; e per la cortese lettera con cui Ella s'è degnata di darmi un più durevole testimonio della sua benevolenza. Ma oltre questi recenti obblighi particolari, già da buon tempo io ne tengo con Lei altri che mi son comuni con ogni italiano, e pei quali io ho più volte desiderato di farle nota la mia gratitudine; al che, come la sua benignità m'ha aperto l'adito, così mi porge occasione un cenno ch'Ella m'ha dato in proposito dell'edizione da Lei disegnata delle <title>Vite de' SS. PP.</title> ridotte a più giusta lezione. L'opinion mia di quest'opera è quale Ella l'ha presupposta. Si può discordare assai e sopra assai cose in questo benedetto fatto della nostra lingua; ma è forza (chi non voglia far per essa un canone opposto al ricevuto in ogni colta nazione) esser d'accordo in questo: che bisogna studiarla. E se lo studio d'una lingua è un andare in cerca de' vocaboli e de' modi che la compongono; se questi elementi possono essere più o meno raccolti, più o meno sparsi; il vero studio sarà certamente quello d'andarli a cercar dove sono. Ora, come Voltaire ebbe a dire della sua lingua ch'ella è una Povera disdegnosa a cui bisogna far la carità per forza, così mi pare che la nostra potrebbe dirsi una signora trascurata e smemorata a cui si vuole restituir per forza il suo: quel suo, voglio dire, ch'essa ha, non abbandonato per riflessione, ma perduto per mal governo, e che rifiuta non perchè non ne abbia bisogno, ma perchè non vuole avvertire d'averne. E una parte di questo capitale disperso, molta lingua utile e dimenticata mi par che si trovi e che per conseguenza si voglia cercare nell'opera suddetta, e in altre di quel conio e di quel secolo, e del decimosesto non meno: e se, dicendo <emph>una parte</emph>, non venissi a consentire del tutto con Lei, attribuisca Ella e condoni il mio libero dire a quella sincerità tanto più animosa quanto più riverente, a cui si è più facilmente portati quando si parli con chi più ne sa.</p>
               <p>Strana condizione, si dice da molti e già è gran tempo, dover cercare una parte della propria lingua in libri vecchi, molti de' quali, fuor di questo, non potrebbero servire ad altro.</p>
               <p>Strana davvero; ma è la nostra: è, o mi pare; perchè mi pare di trovare in que' libri de' vocaboli e de' modi trasandati dappoi non perchè non fossero atti a fare un loro uficio speciale ed utile, non perchè si sieno ad essi sostituiti nell'uso comune modi e vocaboli diversi di suono ed equivalenti di senso (che sarebbe legge, sebben fosse stato capriccio); ma trasandati per incuria, e per quelle cento ragioni le quali fanno che una lingua si scemi, come altre fanno che la cresca, altre che la si muti. Alcuni de' quali vocaboli e dei modi composti ancor più son tanto analoghi, tanto connaturali alla lingua più universale al dì d'oggi in Italia, che ad ogni lettore che li vegga la prima volta dicono addirittura quel che voglion dire, e con una forza così propria, con una tale aria domestica che par piuttosto d'averli dimenticati che ignorati; nè ci riescon nuovi che per un insolito senso di bellezza. Quelli poi che non fanno così alla prima questo effetto, o che anzi riescono strani a più o meno lettori o uditori, non è per questo che convenga lasciarli nella dimenticanza; anzi converrà rimetterli in onore, se esprimono un'idea o una inflessione d'idea che non sia significata da altri ora in uso, e che meriti d'essere significata; se sono meno strani come saranno probabilmente, del vocabolo o del modo che uno avesse a stampare apposta, o che avesse a togliere da una lingua straniera. Chè (e in questo mio sentimento pure io temo ch'Ella non trovi più da gradire la sincerità che di lodare il giudizio) io tengo che la lingua dismessa, a dritto o a torto, non abbia una sua ragione generale di prevalere, ma lo debba per ragioni speciali nei varii casi; che si debba o cavar da essa, o inventare, o torre dalle altre lingue secondo che torni meglio: parendomi che una lingua viva, la quale di sua natura è un misto d'attuale e di potenziale, sia per conseguenza la somma non mai stabilita di ciò che è più universalmente ricevuto, e di ciò che può esserlo più facilmente; e che, siccome la naturale tendenza d'ogni lingua, e il ragionevole scopo del suo corso è l'avere il maggior numero possibile di modi universalmente accettati, così nel contrasto fra due, della medesima forza, sia sempre da preferir quello che è più presso a questa accettazione, donde ch'esso sia venuto o venga. Ma per ciò appunto mi sembrano da studiarsi que' libri, perchè ne contengono un gran numero di tali, che per via di quello studio possono venire accettati, e far così ricca la lingua viva, o a dir meglio renderle di quel necessario che le manca. Il qual buon effetto nasce dallo studio suddetto in moltissime guise, le quali però mi par che secondo il già detto si possano ridurre a due principali. L'una è quell'insinuarsi, quell'attaccarsi come naturalmente di certe parole e locuzioni più proprie, di cui ho detto di sopra, alla mente d'ogni lettore per la loro analogia a quella lingua tal quale che ogni lettore conosce, talchè il meno attento esce dalla lettura di quei libri con più e migliore lingua che non avesse prima; e anche senza avvedersene; non ch'egli faccia sue quelle locuzioni, ma si fanno da loro. L'altra guisa per cui molte si rendono comuni è lo studio considerato di quelli che leggono que' libri per farvene entro ricerca; e avvertita la proprietà, l'opportunità di molte in cui i meno esercitati non troverebbero da notare altro che la disusanza; ne fanno tesoro e se ne servono all'uopo; e se oggi paiono strane, paiano; la seconda volta lo parranno meno; poi quando si osserverà che fanno una loro fazione, si gradiranno in grazia dell'utilità; finalmente si troveranno esser diventate familiari; e saranno lingua, lingua dico per tutti. E io non ho parlato che di vocaboli e di locuzioni materiali per dir così: quanto non ci sarebbe a dire dei costrutti, dell'andamento più naturale e più atto all'espressione delle idee che s'impara e si contrae dirò così da quelle letture. Oltracciò, molta di quella lingua si dice morta solo perchè non si vede adoperata negli scritti moderni; ma è viva vivissima nelle bocche della gente, e non di Toscana solo, ma d'una buona parte d'Italia, o di tutta: molt'altra ha una grande conformità, non già di suoni, ma d'intento, d'effetto, di significanza, d'andamento colla lingua francese; due fatti al parer mio rilevantissimi e pieni di conseguenze, ognun da sè, e molto più insieme. Ma che fo io? Con un Cesari vado io così sermoneggiando, dettando in materia di lingua? Davvero che mi par d'essere lo scolare, il quale, chiamato in mezzo a dare una sua breve risposta, si ferma lì a dire e dire, tutto lieto d'aver trovata una occasione di far mostra di sè dinanzi al maestro. E, certo, mi sarebbe cosa così facile, come può sembrar conveniente, gittar tosto al fuoco questi scarabocchi. Ma non mi ci risolvo, perchè non saprei in altro modo farla certa di ciò ch'Ella s'è degnata congetturare, ch'io reputi cioè il libro delle <title>Vite de' SS. Padri</title> un tesoro di natie italiane eleganze di lingua. Dicendo di sì, avrei detto il vero, ma un vero troppo generale che comprende non solo il mio sentimento, ma un altro o più che ne differiscono in parti essenziali. Nè senza tutte queste antecedenti chiacchiere io potrei spiegarle come io senta gli obblighi che Le ha la nostra lingua, per non parlar d'altro: Ella l'ha rivestita questa lingua, dico la lingua attuale, di tante sue belle spoglie, e l'ha resa insieme più alta e più docile a riceverne dell'altre: voglio dire che accrescendo la suppellettile comune di vocaboli e di modi, ha anche scemata d'assai quella ritrosia, quella ripugnanza cioè sovente del bello, dell'utile, che dico? del necessario. La quale specie di ripugnanza (onde io sia sincero fino alla fine) non credo già la sola che nocesse e che possa nuocere alla nostra lingua: chè dell'escludere e rifiutare vocaboli e modi, io stimo esservi una ragione e una regola generale; e che tutto ciò che si faccia fuor di essa, riesca dannoso. Ma mi par pure che quella ripugnanza al disusato, all'antico fosse la più dannosa d'ogni altra, e la più comune; la più da combattersi e la più difficile da vincersi. Ed ora quanti di que' bei modi che da prima si sdegnavano come antiquati, hanno perduto fino il titolo e l'aspetto d'antichi! Quanti scorrono dalla penna di quelli stessi che non li potevano trovar nelle scritture altrui, senza arricciare il naso! Quanto è cresciuta la voglia di conoscerne e di possederne; quanto cresciuto l'animo e l'arte di adoperarli! Il che in quanta parte si debba a Lei, Ella non ha certamente bisogno di udirlo anche da me, ma io aveva bisogno di dirglielo. E poichè sono stato tanto ardito di annoiarla così a lungo, mi prenderò ancora un po' di questa sicurtà; usando la malizia de' ciarlieri che, a un certo punto, fanno una scusa la quale serva lor di licenza a continuare. Non ch'io voglia stendermi a noverare più partitamente gli obblighi che ha con Lei la nostra lingua, ma mi permetta di esporle il mio sentimento intorno ad uno che mi par singolare e non avvertito. Quando io ho detto sopra essere strana la nostra condizione di avere a studiar la lingua in molti libri che non valgono ad altro, non l'ho detto a modo d'una concessione oratoria a quelli che affermano il medesimo; ma ho veramente inteso dire ch'ella sia tale, in tutti i sensi di quel vocabolo, voglio dire, incomoda e singolare. Incomoda certamente, sol che si pensi quanto, al bisogno che si ha d'imparare, sia scarso il tempo, e la volontà, e l'acume degli uomini; e che, per lo studio della lingua, conviene impiegare una parte di tutto ciò sopra storie senza critica, riboccanti d'errori di fatto e di giudizio, sopra trattati fondati in dottrine la cui falsità i ora manifesta, e simili. Quanto a singolare, basta guardare alle altre nazioni colte; chè nessuna, a quel ch'io credo, è in una condizione simile; e, per citar di nuovo la Francia, mi farei quasi sicuro d'affermare che ivi, non una mano di libri, ma nè un solo vi sia di cui si proponga lo studio pel solo rispetto della lingua: dico della lingua come esemplare essendovi certamente pe' francesi de' libri in cui la lingua è oggetto di studio; ma per conoscerne la storia, non per impararne la pratica. Si vuol dunque cercare a tutto potere di uscir da questa tale nostra condizione. Ma per qual modo? mettendo addirittura nel dimenticatoio quei libri di lingua? La cosa non è nè utile nè probabile. Che non sia utile, basterebbe a provarlo quel poco che ne ho detto qui come scolaro; senza il di più ch'Ella sa e insegna come maestro. Nè probabile; chè la proprietà, la semplicità, la vivezza, l'italianità intima (mi lasci dire) di tanta lingua che si trova in quei libri, come hanno sempre allettato studiosi a frugarli e a rifrugarli, così alletteranno altri in avvenire, finchè quella lingua bisogni cercarla quivi nè io potrei dar loro il torto, senza darlo a me stesso, il quale non saprei risolvermi a metter da canto assai libri che la ragion sola della lingua mi fa leggere e rileggere. Il mezzo vero adunque di far che sieno utilmente e per sempre messi da canto, mi par che sia toglier da loro quella buona lingua, e trasportarla negli scritti odierni, nell'uso corrente, farla comune: allora mi pare che quei libri saranno ben sepolti quando sieno stati bene spogliati. In fatti, ond'è che le altre colte nazioni non conoscano la necessità di studiarne di tali? ond'è che i francesi (per ristringermi di nuovo ad essi) non abbiano libri da potersi chiamar come que' nostri, libri di lingua? se non da ciò che la lingua loro l'hanno nei libri dove cercano principalmente altro; ch'essa v'è, (come una lingua ha da essere) mezzo e non fine; l'hanno nell'uso generale del discorso; hanno, dico, una lingua tutta presente, convivente per dir così; una lingua che dell'antica ha ritenuto quel che faceva per sè, e al resto ha trovato l'equivalente o lo scambio; e ad ogni modo da quel suo esser tanto concordemente adoperata ha preso una forma propria e distinta a segno che l'antica le è divenuta si può dire straniera; tanto che col linguaggio di Montaigne, per non andar più in su, essa non tien pur comune il nome, chiamandolo, com'ella sa, <foreign lang="fre">gaulois</foreign>; tanto che altri, parlando dell'esperimento fatto, tempo fa, di ridurre i costui <title>Saggi</title> alla forma della lingua corrente, lo chiama naturalmente una traduzione. E quando danno a quella lingua titolo di sdegnosa, altro non voglion dire, se non m'inganno, se non che l'universale in Francia si scandalezza facilmente dei vocaboli e delle locuzioni che non sieno così ricevute nell'uso comune; è restio, talvolta oltre la ragione, a ricevere tutto ciò che ne sia fuori; ma in questa categoria comprendono egualmente il dismesso che il nuovo, l'antiquato che lo straniero. Voltaire ed altri l'hanno anche chiamata e la chiamano povera: e certo nessuna lingua è mai ricca abbastanza, massime a grado degli scrittori che leggendo libri in lingue morte o straniere pongono mente alla dettatura; chè trovando belle e proprie e vive dizioni, alle quali non saprebbero rinvenire le compagne nella lingua loro, la tacciano di povertà senza pensare quante questa ne possa avere che mancano alle altre; e a questo ragguaglio, io mi do a credere che se Cicerone venisse ora a leggere la <title>Storia Universale</title> di Bossuet, e le tragedie di Voltaire medesimo, e mille e mille altri libri francesi, uscirebbe assai sovente in esclamazioni sulla povertà della sua latina? Che se la francese s'ha a dir povera a ogni conto; la è una Povera singolare quella lingua da cui tutti gli altri vanno a pigliare a man salva; quella che basta a tanti e tanti libri e vi tratta di tante e tante materie con sì varii mezzi e quasi sempre suoi; chè ivi lo scriver puramente è tenuta una condizione più che una lode; e non sarebbe così se la condizione non fosse comunemente adempiuta; quella lingua finalmente che traduce a furia dalle altre, serbando il suo carattere, e rivestendo della sua forma propria i sentimenti che trova già rivestiti d'una straniera. Per me, lo confesso, non che trovar da compatire una lingua tale, son costretto a stimare che noi siam ben lontani dall'averne una eguale, e che ci vorrà del buono assai assai per averla se non eguale, poco distante. Credo che ci bisogni studiar dimolto dimolto, ricevere alcune massime alle quali forse ogni parte ripugna, e adoperar con mire comuni mezzi opposti in apparenza. Uno dei più potenti, e de' più effettivi, e dei più alla mano, è senza dubbio quello di richiamare alla conoscenza e all'uso vivente la tanta buona lingua trasandata, o disapprovata, o smarrita: cosa possibile a noi, appunto perchè ne abbiamo bisogno; perchè la lingua nostra non avendo mai avuto un momento come ebbe la francese nel secolo decimo settimo, cioè una copia contemporanea di grandi scrittori in vario genere, un grande esercizio di scrittura e di discorso insieme, e molte altre circostanze per cui questa s'addestrò e si piegò a dir tutto che occorreva in un modo analogo; non ha preso mai un andamento, un abito proprio e così diverso dalla lingua antica, che molto di questa non le si adatti naturalmente, e non possa esser fatto novellamente moderno. Alla quale impresa attendendo come parte così nobile e così principale, fa anche questo buon effetto di cooperare a tor di mezzo que' libri di lingua: nè vorrei però con una tal lode spiacerle; certo per me io Le ne so grado infinito, desideroso come sono che si seppelliscano e persuaso che non saranno utilmente e stabilmente sepolti, se non quando sieno stati bene spogliati. E non posso a meno di non pensare con maraviglia a un fatto il qual mi pare evidente: che gli avversatori più dichiarati di que' libri, in effetto sien quelli che più cooperino a farli vivere; perchè lasciando intatta in quelli tanta bella lingua, nè potendo però spegnerne in tutti l'amore, son cagione che s'abbia d'andar quivi a gustarla; mentre chi più li loda e li raccomanda, affretti il momento della loro obblivione portando lor via, e mettendo nella lingua vivente quella per cui solo essi sono e posson essere ricercati</p>
            </div2>
         </div1>
         <div1 n="Seconda minuta">
            <div2>
               <head>II</head>
               <p>Veneratis.<hi rend="apice">mo</hi> Signore ed Amico Cariss.<hi rend="apice">mo</hi>
               </p>
               <p>Poichè, col farmi parte di sì bel titolo, Ella ha adempiuta la condizione portata da esso, ch'Ella sola poteva, <quote lang="lat">exaequare se cum inferioribus</quote>, io accetto il benefizio, senza cerimonie, com'Ella vede. E senza fine La ringrazio del benigno modo con che Ella ha accolte le mie parole. Quanto al soprappiù, che il rispetto o, se Le piace meglio, la discrezione m'aveva fatto sopprimere, e che Ella, con ancor più inchinevole benignità, vuol pure intendere; se qualche cosa potesse spaventarmi da fare il suo comandamento, sarebbe l'importanza ch'Ella, troppo cortesemente, mostra di voler dare al povero mio parere. Di grazia, non muti così le parti, e non trasporti l'autorità. Il mio parere ha questo di buono che non pretende esser nulla di più; ma, lasciando anche stare quanto poco possa valere nel resto, le ciarle ch'Ella mi chiede non lo esprimono neppure interamente; chè, come Ella è per veder troppo bene, son cose slegate, brani d'un tema più generale, talvolta conseguenze di principii non dichiarati, e proposizioni senza prova: e se l'esporle, com'io faceva e com'era dovere, in modo dubitativo, ne può togliere la prosunzione, non da però loro nulla più di fondamento. Ma io mi conforto che ho che fare con un cortese e discreto non men che dotto, e che ubbidisco. Nè le chiedo pure scusa innanzi tratto del dire che farò a Lei tante cose già da Lei insegnate; chè questo non si poteva scansare: nè manco La pregherò di prendere in buona parte ciò che non s'adatta forse co' suoi insegnamenti; chè a tale condiscendenza Ella è troppo ben portata dalla natura. Eccole adunque, senza più, come io veniva a spiegare alquanto e a circoscrivere insieme il sentimento che ho avuto l'onore di significarle nell'altra mia: – Si può, diceva, dissentire assai e sopra assai cose nel fatto della nostra lingua; ma, chi non voglia far per essa un canone a parte, e tale che, presso le altre colte nazioni non sarebbe, non che ricevuto, inteso, è forza andar d'accordo in questo: che bisogna studiarla. E se lo studio d'una lingua è principalmente un andare in cerca dei vocaboli e dei modi che la compongono; se questi elementi possono essere più o meno raccolti, più o meno sparsi, il vero studio sarà certamente quello d'andarli a cercar dove sono. Ora, come Voltaire ebbe a dire della sua lingua quel famoso motto ricordato anche da Lei: che la è una Povera sdegnosa a cui bisogna far la carità a suo dispetto; così mi pare che la nostra potrebbe dirsi una signora sgovernata e smemorata, a cui si vuol restituire per forza il suo: quel suo, voglio dire ch'essa ha, non abbandonato per riflessione ma perduto per trascuraggine; quel suo che rifiuta, non perchè non ne abbia bisogno, ma perchè s'è avvezza da gran tempo a non avvertire il bisogno che ne ha. Molto di questo capitale disperso, molta e poi molta lingua utile e dismessa affatto dall'uso comune o dall'uso delle scritture o poco usata o usata da pochi ci è però rimasta e nel libro ch'Ella sta per ripublicare e in altri di quel secolo, un po' in alcuni del seguente, assai in assai del decimosesto: in essi per conseguenza si vuol cercare una buona parte di quel che ci manca ad avere una lingua, non dico compiuta, e fissa, chè non ve ne ha di tali, ma quella pure che si potrebbe avere valendoci di tutti i mezzi che ci somministra e che comporta quella tanta che abbiamo. E se, dicendo <emph>una parte</emph>, non venissi a consentire in tutto con Lei, se anzi venissi ad accennare opinioni opposte alle sue, io mi tengo sicuro ch'Ella piglierà per bene la sincerità anche dove non possa approvare il giudizio.</p>
               <p>Strana condizione, si dice da molti, e già da gran tempo, strana condizione, dover cercare una parte della propria lingua in libri vecchi, molti de' quali, fuor di questo, non potrebbero servire ad altro.</p>
               <p>Strana davvero; ma che, se è la nostra? ed è, o mi pare che sia; perchè mi pare di trovare in que' libri de' vocaboli e de' modi trasandati dappoi, non perchè non fossero atti a fare un loro ufizio speciale ed utile, non perchè si sia ad essi sostituito nell'uso comune vocaboli e modi diversi di suono ed equivalenti nel senso (che sarebbe legge, sebben fosse stato capriccio); ma trasandati per incuria, per poco e malregolato esercizio di scrivere, e per quelle cento altre ragioni le quali fanno che una lingua si scemi; come altre fanno che la cresca, altre che la si muti. Alcuni de' quali vocaboli e modi son tanto analoghi, tanto connaturali alla lingua (dico alla più universale oggidì in Italia) che ad ogni lettore che li trovi per la primi volta in un libro, dicono addirittura tutto quel che voglion dire, e lo dicono con una forza così propria, con una tale aria domestica, che par piuttosto d'averli dimenticati che ignorati fin allora, nè altro, per dir così, recan di nuovo, che un insolito senso di bellezza. Quelli poi che a più o men lettori non fanno così alla prima questo effetto, anzi riescono pin o meno strani, hanno certamente un grande svantaggio a confronto dei primi: ma son pur lì, e possono, con più contrasto certo e con più tempo, ma pur possono esser rimessi in onore. E mi par pure che ogn'uomo, anche quegli che in fatto fosse disposto a biasimarne l'uso, per ciò solo che li trova strani, e senz'altra considerazione, dovrebbe pure venendo a ragionare dei principii concedere anzi consentire esser desiderabilissima cosa che vengano adoperati, se significano un'idea, o una inflessione d'idea, uno stato dell'animo, un intento che non sia significato da altri ora in uso; e se poi son meno strani del vocabolo o del modo che uno avesse a stampare apposta, o a togliere da una lingua straniera o da un dialetto. Chè, a dir vero, io credo non s'abbia a chieder di più; e quantunque ben vegga come questo metter così del pari la lingua antica col neologismo, coll'idiotismo e col barbarologismo Le possa parere cosa dura anzi strana, pure mi do a credere che la durezza non istia che nell'aspetto delle parole; e che il principio generale su cui è fondato questo mio modo di vedere non sia opposto a quei ch'Ella tiene; e che per conseguente la differenza non potrebbe stare che intorno all'applicazione; e anche in questo mi pare, e ne godo, che sovente e in punti essenziali io abbia il vantaggio d'essere d'un sentimento con Lei. Il qual principio (per accennarlo troncamente e di fuga) è questo: che siccome ogni lingua ha due scopi, due tendenze sommamente ragionevoli, l'una di possedere il maggior numero possibile di mezzi d'esprimere ogni opportuna varietà d'idee, l'altra di avere il maggior numero possibile di modi universalmente accettati; vuole insomma e dee volere la possibile ricchezza e il possibile consenso, così nel contrasto fra due modi della medesima forza (supposta l'utilità dell'intento) sia sempre da preferir quello che è più presso a questo consenso generale a questa accettazione, donde che esso sia venuto o venga. E nel fatto che altro è la nostra lingua (lasciando da parte le varie opinioni intorno alla sua origine, giacchè ciò ch'io son per dire mi par che quadri con tutte) che altro è, che la latina alterata da <emph>barbarologismi</emph>, da neologismi, da idiotismi, e per giunta, anzi in grandissima parte di solecismi? E bisogna pur dire che di mano in mano che ognuna di queste novità aveva prevaluto contro il modo ricevuto prima, era cosa ragionevole adattarvisi, promoverla, propagarla: chè a dire altrimenti si verrebbe a dire che sarebbe stata invece cosa ragionevole ritardare la formazione della lingua che abbiamo poi avuta e che abbiamo. Ma per ciò appunto mi sembrano da studiarsi que' libri; perchè contengono un gran numero di parole e di locuzioni spiegantissime, e vicine (comparativamente) a questa accettazione universale. E così di ragion convien che sia, quando la disusanza di queste di cui io intendo parlare è nel più de' casi venuta non per via di scambio, ma di smarrimento puro; e molte altre che sono state scambiate, lo furono in un modo così mutabile, così incerto, così vario, che avendosi a porre il partito, e a raccorre i voti, queste se ne avrebbero in favore uno scarso numero in ragguaglio di tutti i parlanti e gli scriventi, ma un numero maggiore che ognuna dell'altre che furono ad esse sostituite; avrebbero, mi lasci dir così, la pluralità relativa, che è tutto in questi casi, quando l'assoluta si cercherebbe invano. Perciò appunto, ripeto, mi sembrano da studiarsi quei libri, perchè un tale studio è uno dei mezzi più efficaci e più alla mano di far ricca la lingua attuale, o a dir meglio di renderle tanto di quel necessario che le manca, e di toglierle tanto di quella varietà che è impaccio e non ricchezza, inefficacia e non libertà. Il qual buon effetto nasce dallo studio suddetto in moltissime guise: io ho accennato sopra le due che mi paiono principali: mi permetta ora che me ne spieghi alquanto più. L'una è quell'insinuarsi di certe parole e locuzioni più proprie, quell'appigliarsi alla mente d'ogni lettore, per l'analogia che hanno con quella lingua talquale che pure ogni lettore possiede; tal chè il meno attento esce dalla lettura di que' libri con più e miglior lingua che noti avesse prima; ne esce così naturalmente, senza quasi avvedersene, non ch'egli faccia sue quelle parole e quelle locuzioni, ma le si fanno da sè. L'altra guisa è lo studio considerato di quelli che leggon que' libri per farvene entro ricerca; avvertita la proprietà, l'opportunità, non di rado la necessità di molte, in cui i meno esercitati non troverebbero da notare che la disusanza; ne fanno tesoro, e se ne servono all'uopo; e se oggi paiono strane, paiano pure; domani parranno meno; e anche oggi non parranno ad ogn'uomo; e poi quando si vedrà che fanno una loro fazione propria e buona, si sopporteranno in grazia dell'utilità, saranno per questo adoperate da altri; finalmente si troveranno esser diventate comuni, saranno lingua, lingua, dico, per tutti. E io non ho parlato che di vocaboli e di locuzioni materiali: che non vi sarebbe a dire, anzi quanto non è stato detto dei costrutti, dell'andamento più naturale, del tuono più atto all'espressione dell'idee e dei movimenti dell'animo che s'impara, che dirò così, si contrae da quelle letture. Non ho parlato che di parole e di locuzioni più o men disusate dai più; ma che è a dire delle tante non disusate, ma soltanto poco usate, infrequenti nell'uso, che sono in quei libri, e per la lettura di essi s'improntano meglio nella memoria, vi acquistano per dir così un colore più distinto e più vivo, si fanno più familiari. E parlando di questo disuso o poco uso, io non ho avuto riguardo che agli scritti: ma le lingue si voglion elle riguardar come cosa che esca tutta da calamai? Che! quello che Cicerone disse contro Catilina in senato, non era lingua latina? E non è lingua francese quella in cui sono stese le commedie di Molière? O vogliam dire che la lingua in cui sono stese non sia la lingua del discorso? E dovunque s'è detto esser l'uso il signor delle lingue, s'è mai inteso che questa parola uso non comprendesse anche il discorso? Anzi la scrittura è ella altro che un'imitazione di questo? E avvi chi voglia dire non esser cosa desiderabilissima che l'uso parlato e lo scritto concordino al possibile, sieno uno? E non è cosa impossibile che sieno affatto diversi? che rimangano indipendenti l'uno dall'altro? che non si modifichino a vicenda, che non vadano insieme più o meno? Chi appena pon mente a queste e ad altre cose che conseguon da queste, diventa, a parer mio, osservabilissimo, e importantissimo quel fatto innegabile: che molta di quella lingua dei libri vecchi, la quale si chiama morta perciò solo che da gran tempo è scomparsa o appar di rado nelle scritture è però viva vivissima nelle bocche della gente: e dove? moltissima in Toscana, il che rileva assai; e molta molta in una buona parte d'Italia, o in tutta, il che per un altro verso rileva pure assai assai. E quei libri sono il miglior mezzo per farla tornar negli scritti, dal che nascono, fra cento, questi due vantaggi: l'uno, che con ciò non si vien tanto a risuscitar lingua morta, quanto a ravvivar gli scritti colla lingua del discorso: l'altro che si fa un gran passo verso il consenso, verso l'identità della lingua. A questo si vuole aggiungere che ogni dialetto (com'io credo, e del milanese poi ne son certo) ha molti modi espressivi, calzanti, i quali, per dirla con sue parole, danno in iscorcio tutta una sentenza, coi quali uno significa il suo sentimento, la misura del suo sentimento, ne fa sottintendere le relazioni più sottili, rappresenta, per dir così, un momento dell'animo suo, in modo che a farlo con altre parole, non dico ci vorrebbe un discorso, ma dico che un discorso non ci arriverebbe: ma a chi lo significa di grazia? a un piccol numero di suoi paesani, ai contenti, mi lasci dire, di quel dialetto. Ora, nessuno, di nessuna opinione vuole che l'effetto della lingua si ristringa lì, che sarebbe aver molti dialetti non una lingua; nessuno può, io credo, non desiderare però che i modi di questa virtù abbiano un equivalente di uso e di effetto comune in Italia: ora di questi modi ve n'ha una quantità ai quali si cercherebbe invano un equivalente nella lingua scritta comunemente in Italia da dugencinquant'anni in qua, e si trova nella lingua di quegli scrittori: la quale così, mentre può render compiuto, intero l'uso di quei modi che ha comuni colla lingua parlata, serve anche a supplire, a tradurre per dir così molti che nella parlata son diversi</p>
            </div2>
         </div1>
      </body>
   </text>
</TEI.2>
