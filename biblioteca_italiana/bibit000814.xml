<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Invective in Laurentium Vallam</title>
      <author>Bartolomeo Facio</author>
    </titleStmt>
    <extent>132 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit000814</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Invective in Laurentium Vallam : critical edition.</title>
        <author>Facio, Bartolomeo</author>
        <editor id="ed">I. Rao, Ennio</editor>
        <editor id="ed2">Kristeller, Paul Oscar</editor>
        <publisher>Societa editrice napoletana</publisher>
        <pubPlace>Napoli</pubPlace>
        <date>1978</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CGB">
        <term>Oratoria</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Pisa</name>
      </respStmt>
      <item>Correzione linguistica</item>
    </change>
    <change>
      <date>2005-06-21T00:00:00.000+02:00</date>
      <respStmt>
        <name>Tiziana Mancinelli</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-06-21T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1 n="Invectiva I">
<head>BARTHOLOMAEI FACII IN LAURENTIUM VALLAM</head>
<head>INVECTIVA PRIMA INCIPIT</head>

	<p>Lingue tue petulantiam et maledicta, Laurenti, sepenumero ridens preterii et equo animo ferenda duxi, modestie mee magis quam maledicentie tue ratione habita, meque sustinui ad hunc diem, ne quid omnino in te scriberem, quod mihi persuadebam fore, ut ab ista insania ad sanitatem animum aliquando revocares. Verum cum videam furorem tuum in dies augescere, nec maledictis et obtrectationibus a te finem statui teque per contemptum patientia mea abuti, vicit tandem constantiam meam temeritas tua, ut me longius continere nequiverim, quin tibi meritas gratias referam. Et sane nondum tela e pharetra mihi depromenda existimassem, nisi tam impudenter coram inclito rege nostro in tot clarissimorum procerum virorumque consessu te locutum de me esse nuper accepissem; apud quos cum in Antonium Panormitam, virum ingenio, doctrina et existimatione prestantem, pro tua consuetudine invehereris acerbius et ille a te lacessitus me forte nominasset, ea de me dicere non puduit, que ne de indoctissimo quidem homine sine summo rubore quispiam sanus diceret. Sed profecto regis causa minus graviter eam rem tuli, qui pro sua summa sapientia ac singulari iudicio satis intelligit quanti sis quantumve absis ab eo viro quem te facis. Ceterum id fuit multo gravius ac molestius, quod illud persuadere conatus sis aliis quibusdam qui aderant, qui propter parvam litterarum  scientiam non tam bene neque tam recte possunt de hominum ingeniis ac scientia iudicare. A quibus nescio quomodo suscepta est, te ipso de te predicante ac refellente nullo, falsa quedam de te opinio, quam profecto, si quid erit in me in dicendo facultatis, totam evertam atque eruam. Patefaciam  igitur in primis tuam litterarum ignorantiam, et quidem manifestissimis argumentis rebusque a te scriptis convincam nec rhetorem esse te, nec certe grammaticum. Quod est  multo vitiosius in eo homine qui sublimiorum  rerum  atque artium studia consectetur; ut posthac fallere indoctos homines ista futili vaniloquentia et loquacitate desinas, ac probos homines insectari. Post  id aliqua de moribus tuis perstringam, in quo, si modestie leges et consuetudinis mee terminos excessero, certe mihi verendum non puto, ne qui legerint, cognita  presertim impudentia et temeritate tua, me reprehendant aut vituperent: atque huius nostre contentionis iudicem mihi statuo regem nostrum, qui cum multarum rerum lectione optimo sit, ut dixi, gravissimoque iudicio, facillime his de rebus iudicare poterit; nisi forte eius iudicium contemnis ac respuis et alium iudicem desideras. At ne sim longior,  opera tua bellissima videamus. Scripsisti res gestas  regis Ferdinandi, patris huius summi regis nostri, sed eas ita  barbare scripsisti ut, si pudoris quippiam in te foret, erubescendum  tibi esset  in conspectum regis prodire, cuius  patris res preclaras  summa  interdum  levitate  turpificas. Percurri primum dumtaxat librum et in eo plus quam quingentos errores repperi, alios circa latinitatem, alios circa explanationem, in quibus te principem facis, alios circa historie dignitatem atque artem. Necdum tamen omnes annotare volui, quoniam nunquam esset inventus labori meo finis, sed   tantum  insigniores  et  qui ne in puero quidem tolerandi essent. Quos putarem forte negligentia quadam cecidisse, nisi scirem a te sepius in huiusmodi rebus erratum esse, quem, me teste et contradicente, defendere non puduit; nec a <hi rend="italic">pendo, -dis</hi>, preteritum <hi rend="italic">pepeni</hi>, sed  <hi rend="italic">pendi</hi>; nec a <hi rend="italic">frigeo, -ges, frixi</hi>, sed <hi rend="italic">frigui</hi> fieri; et a  <hi rend="italic">parco, -cis,  parcitum</hi> supinum, et ex eo <hi rend="italic">parciturus</hi> participium trahi: in qua quidem heresi te adhuc perstare deprehendi in hoc tuo preclarissimo opere. Preterea <hi rend="italic">sisto, -stis, statum</hi> supinum facere, cum, auctore Prisciano, nullum ex eo neque ex <hi rend="italic">sterto</hi> oriatur supinum, ducaturque <hi rend="italic">status, stata, statum</hi>, eodem Prisciano teste, a <hi rend="italic">statum, statu</hi>, eius verbi supino, quod est <hi rend="italic">sto</hi>. Illud vero est omnium vitiosissimum, quod dicis <hi rend="italic">horresco, horrui</hi> preteritum mittere et inchoativa preteritum habere, cum solum <hi rend="italic">descisco</hi>, auctore Prisciano, preteritum <hi rend="italic">descivi</hi> faciat. Quod tamen, et id  est verisimilius, cum  cetera  eius forme verba preteritis careant,  a <hi rend="italic">descio</hi> magis fieri putat. Sed his omissis ad operis tui disquisitionem veniamus, quod maiori cura et studio excogitasse et confecisse te verisimile est, quam ea que disputationis causa aliquando in medium protulisti; ut quo ingenio quave doctrina sis et eloquentia a doctis hominibus iudicari possit. Quod opus dicere non potes a te non esse editum, cum illud iam regi obtuleris et in eius bibliotheca iam pridem reponendum dederis. Primo autem loco quod ad elegantiam, secundo quod ad dignitatem historie et ad artem attinet,  errata  tua demonstrabo.  In operis  tui titulo, qui esse debet ab omni vitio purus et integer, sic  scribis: «Tres libri historiarum Ferdinandi que gessit».  Ut  omittam hoc loco quod ad explanationem attinet, in latinitate abs te vehementer peccatum est. Antecedenti enim, quod est feminini generis, relativum neutri generis reddidisti: quod etiam turpe esset puero prima elementa discenti.</p><p>	«Europam  tertiam orbis terrarum esse partem fere traditum est, eamque Africa haud multo maiorem quam Asia minorem». Magistrum te grammatice profiteris et ignoras hoc latine dici non posse. Ut enim dicimus: «Cesar quam Pompeius fecilior fuit», sic dici necesse est, si infinito uti volumus quod ante se quartum casum postulat: «dico Cesarem feliciorem fuisse quam Pompeium».</p>	<p>«Horum lingua similior est Mediterraneis Castellanis quam Catalanis aut Valentinis».  Magis latine si dixisses «quam Castellane aut Valentine», quoniam subaudis lingue, non hominibus aut linguis.</p>	<p>«Quibus ob spem potiendi oppidi hactenus parcitum erat». Nunquam ulla ratione abduci a pertinacia tua poteris quin perstare in eo velis ut <hi rend="italic">parco, -cis</hi>, contra Prisciani auctoritatem et omnium veterum ac iuniorum usum, <hi rend="italic">parcitum</hi> supinum faciat, cum a <hi rend="italic">parsi parsum</hi>, a <hi rend="italic">peperci</hi> vero nullum oriatur supinum. Livius XXV <hi rend="italic">ab urbe condita</hi>:  «Nedum Capue parsuros credam».</p>	<p>«Res primo prospere ire, neminem predatoribus cum armis obviam se ferre, pastores et eos raros ad primum incursum diffugere». Nec hoc quidem tacebit Parmeno. Est enim maximum vitium et puerilis error. Que enim per nominativum casum efferre debuisti, ea nomina per accusativum protulisti. Sic enim latine dicendum fuit: «Res enim primo prospere ire nemo predatoribus obviam se ferre. Pastores et hi quidem rari diffugere». Hic enim modus infinitus per preteritum imperfectum indicativi modi resolvitur, ut sit sensus: «Res primo prospere ibant, nemo predatoribus se obviam ferebat, pastores et ii quidem rari diffugiebant».</p>	<p>«Tubicines autem cum fremitus hostium ac tumultum misceri cepisset». Ego semper hic <hi rend="italic">tumultus</hi> masculino genere legi. Tu vero ubi hoc <hi rend="italic">tumultum</hi> reppereris nescio. Sed illud magis puto somniaveris, quod etiam sicubi forte reperiatur fugiendum est quoniam obsoletum.</p>	<p>«Per id tempus temptata».  Ubique hoc participium per <hi rend="italic">m</hi> et <hi rend="italic">p</hi> litteras scribis nescius illud non a <hi rend="italic">temno</hi>, sed a <hi rend="italic">teneo</hi> duci, quod supinum facit <hi rend="italic">tentum</hi> per <hi rend="italic">n</hi> solam. Sic etiam <hi rend="italic">tento, -as</hi>, absque <hi rend="italic">p</hi> scribi debet, quod ipsa verbi significatio demonstrat. Tentare enim experiri est, vel inquirere et verbo vel re quasi manu tenere. Cicero in <hi rend="italic">Paradoxis</hi>:  «Tentare volui an ita dici possent ut probarentur» ; idem in <hi rend="italic">Officiis</hi>: «Tentata res est ab omni genere hominum».  Virgilius in secundo <hi rend="italic">Eneidos</hi>:  «Vix primi prelia tentant portarum vigiles»; idem in quarto:  «Tentaturum aditus et que mollissima fandi tempora».  Nam si a <hi rend="italic">temno</hi> veniret, spernere utique, non experiri aut exquirere significaret.</p>	<p>«Supter dextrum femur».  Supter per p enuntias quod per b apud veteres scribitur et apud eruditos etatis nostre.</p>	<p>«Ut dimidium regni qua parte ad hostes obiectum est velut fiduciarum pignus cedat».  «Fidei», non «fiduciarum» a te dicendum fuit. Fiduciam enim non pro fide sed pro animi fortitudine a sanis hominibus usitatum invenies, grammaticorum princeps.</p>	<p>«In cervicibus suis imminentem».  Male usus es ablativo casu; non enim hic locus «imminet in capite meo», sed «capiti meo» dicimus, si grammatice loqui volumus.</p>	<p>«Quos dux ipse putavit supticendos, ego quoque supticebo». Tu utrunque per p litteram Theutonicorum more, ego vero per b antiquorum more enuntiandum puto, quem errorem ubique servas. Sub enim quando componitur cum dictione incipiente a c vel <hi rend="italic">f</hi> vel <hi rend="italic">g vel <hi rend="italic">m</hi> vel p</hi> in eas transit litteras ut <hi rend="italic">succino, sufficio, suggero, summitto, suppeto</hi>; in reliquis vero manet integra, auctore Prisciano. Sic dicimus <hi rend="italic">subblandior, subduco, subiicio, subruo</hi> et <hi rend="italic">subtraho</hi>, licet Quintilianus dicat <hi rend="italic">b</hi> sequente <hi rend="italic">t</hi> sonum <hi rend="italic">p</hi> littere habere, quod non debet mirum videri, cum <hi rend="italic">Caius, Cneus</hi> et <hi rend="italic">Amurca</hi>, ut placet Servio quamvis per <hi rend="italic">c</hi> litteram scribantur, tamen per <hi rend="italic">g</hi> proferri debeant.</p>	<p>«Excitabatur machina duodeviginti carris imposita proceram scalam sustinens».  Tu, qui grammaticus es et tot milia librorum   (ut dicis) evolvisti, profecto ignorare non debuisti <hi rend="italic">scalas</hi> singulari numero non proferri, sed plurali tantum, ut <hi rend="italic">minas</hi> et <hi rend="italic">Kalendas</hi> dicimus. Sallustius:  «Postquam une atque altere scale comminute sunt, qui supersteterant afflicti sunt».</p>	<p>«Ut stante intra intimam fossam machina procumbere scala». Rursum indocte in superius vitium incidisti; nam «procumbentes scale», non «procumbens scala» dicendum fuit.</p>	<p>«Horum incole circiter ad tria milia».  Non  «circiter ad tria milia»,  sed vel «circiter tria milia», vel «ad tria milia» dicendum fuit. Cum «ad» et «circiter» in historia idem significent.</p><p>	«Gnave acta opera».  Licet grammatice regula <hi rend="italic">gnave</hi> adverbium et <hi rend="italic">ignave</hi> dici velit, tamen <hi rend="italic">gnaviter</hi> et <hi rend="italic">ignaviter</hi> sicut a <hi rend="italic">firmus firmiter</hi> et a <hi rend="italic">durus duri duriter</hi>, usus tenuit euphonie, ut arbitror, id est aurium suavitati consulens.</p><p>	«Et principio quidem cuniculi uni erant».  Et hoc quoque ex illa tua Laurentiana grammatica depromptum est, qui ignoras non posse dici «unos cuniculos», cum «cuniculum» singulari numero dicamus. Vegetius:  «Inventum est remedium per noctem sub fundamentis muri cuniculum fodi».  Item alibi:  «Aliud genus expugnationis est subterraneum atque secretum, quod cuniculum vocant a leporibus, qui cavernas sub terris fodiunt ibique conduntur».  Sic et Cesar scriptor elegantissimus:  «De tertia vigilia animadversum est aggerem fumare, quem cuniculo hostes succenderant». Sic Curtius:  «Ultima pestis urbis fuit cuniculo subrutus murus, per cuius ruinas hostis intravit».  Idem: «Cuniculo ergo suffossa menia ingens nudavere spatium».</p><p>	«Ideoque inter eos reges fere convenit veluti conspiratos et inter se amant».  Si grammaticus esses, non utique «conspiratos» reges, sed «conspirantes» dixisses; non enim a «conspiror», quod deponens non invenio, sed a «conspiro» neutro «conspirans» fit, cuius simplex neutrum est, non activum.</p><p>	«In castra versus».  Nunquam apud historicos repperi huiuscemodi barbariem, sed vel «versus castra»,vel «ad castra», vel «in castra» sepius. Et hoc vitio uteris pene omnibus in locis ignarus quam vim he propositiones habeant. Hactenus de latinitate dictum sit. Potest enim satis intelligi ac   iudicari ex his qualis grammaticus sis, qui te in ea re Prisciano superiorem putas. Nunc explanationem, que est altera elegantie pars, spectemus.</p><p>	«Tres libri historiarum Ferdinandi que gessit».  Crassus profecto et supinus error hic est, nec ferendus in eo homine qui historiam velit scribere. Neque enim «historiam geri» dicimus, quod nunquam usitatum est, cum historiam scribi, res autem vel bella geri dicamus; ut historiographi sit historiam scribere, imperatoris vero rem gerere.</p><p>	«Et cum ceteris aliis».  Nunquam, bone vir, hoc sermone usos bonos auctores invenies. Nam <hi rend="italic">ceteri</hi> et <hi rend="italic">alii</hi> inter se nihil differunt; cum «ceteri omnes» et «ceteris omnibus» apud Livium frequentissimum sit.</p><p>	«Alfonsi primigenii».  Hoc verbum novum est, quod ut a navi scopulus, sic a disertis hominibus fugiendum est. Id autem a Varrone, ut arbitror, suffuratus es: sed verbi vim ac proprietatem non intellexisti. Ille enim primigenia verba primarie positionis, id est a nullo derivata, appellat. Quod verbum in istum sensum nisi impudenter transferre non potes. Si primogeniti dixisses, usitato, vulgari tamen et non eleganti vocabulo usus esses. Sed quis est tam verborum inops, te excepto, qui nesciat primogenitum per circuitionem honestius explicare, cum illum vel «e regiis filiis natu maximum», vel «maiorem fratrum», vel «inter regis liberos etate antecedentem» eleganter dicere possumus? Sic Cesar <hi rend="italic">Commentariorum</hi> libro XI:  «In testamento Ptolomei patris heredes scripti erant, ex duobus filiis maior, ex duabus filiabus ea que etate antecedebat».  Sic Iustinus:  «Interea Darius, cum bellum restauraret in ipso apparatu decidit, relictis multis filiis et in regno et ante regnum susceptis. Ex his Artamenes maximus natu etatis privilegio regnum sibi vendicabat».  Livius XXVIIII <hi rend="italic">ab urbe condita</hi>:  «Haud multo post de Zalce quoque mortuo maior ex duobus filiis eius Capussa, puero admodum altero, paternum imperium accepit».</p><p>	«Ceteri multo plures sequentur».  Nunquam hec duo coniuncta repperi: videlicet  «ceteri plures»  non sine vitio dici posse existimo. Melius si, prima dictione subtracta, illud tantum dixisses «multo plures sequentur». Nam hoc nomine, nisi in rebus certis ac definitis, non utimur: nisi forte putas si rex in senatu dicat: «Unus loquatur, ceteri audiant», de absentibus etiam dici vel de his quoque qui nondum nati sunt. Cum igitur libri quos polliceris nondum a te scripti sint,  «ceteri plures sequentur»  dicere vitiosum est.</p><p>	«Qui non tam preteritorum virorum gesta narrant». «Preteritorum temporum», non  «virorum preteritorum»  facta dicimus, sed «maiorum nostrorum», vel «antiquorum», vel «veterum».</p><p>	«Hec nos in universum prefatos esse».  Apud elegantem scriptorem, bonarum litterarum ignare, non  «in universum»,  sed «in genere» scriptum reperies.</p><p>	«Cum multum in prima, tum multo plus in posteriore parte». Quis te hoc modo loqui docuit, barbare, ut <hi rend="italic">primum</hi> et <hi rend="italic">posterius</hi> correlativa facias? Hoc ne pueri quidem ignorant, grammatice rudimentis imbuti, <hi rend="italic">primum</hi> et <hi rend="italic">postremum</hi>, vel <hi rend="italic">secundum</hi> et item <hi rend="italic">prius</hi> ac <hi rend="italic">posterius</hi> corresponsiva esse, non autem <hi rend="italic">primum</hi> et <hi rend="italic">posterius</hi>, si quis proprie loqui velit.</p><p>	«Filiam primigeniam quod nomen est proprium cuius futura est successio».  Nunquam hoc tibi concessero, nisi probatum auctorem ostenderis, ut primigenia appelletur ea ad quam regni successio pertineat: quod si feceris, tibi homini indigno servire non recuso.</p><p>	«Nihil obstante eo».  Pedagogice sane et vere laurentine dictum! Quanto elegantius si dixisses: «Nec illud obstat» vel «nec illud impedit».</p><p>	«Rex aliquandiu cum prolem non substulisset».  Si non susceperat ex uxore liberos, male a te dictum, cum tollere «enutrire» significet; si vero susceperat, recte. Iuvenalis: «Tollere dulcem cogitat heredem».  Terentius:  «Quicquid peperisset decreverunt tollere».</p><p>	«Quos prius iuraverant populi in se regnaturos». Exquisita profecto et Laurentio digna oratio. Elegantius si ita dixisses: «Quibus populi iureiurando fidem dederant sese illis potestatem regnandi facturos» aut «sic sese illis regnum permissuros».</p><p>	«Iohannes est rex, dicite rex Iohannes».  Facete sane dictum! Dicite io pean, o barbare, o inepte homo! Et quid te pudet huiuscemodi sermonibus plebeis uti in historia regis amplissimi? Ita ne es eloquentie expers, ut ista elegantius proferre nescias? Qui vix primas litteras attigisset, is profecto non incultius hanc particulam expressisset. Si quod in te robur eloquentie foret, profecto sic dixisses: «Ferdinandus cum intelligeret prefectum exercitus sententiam eius expectare, antequam regem aliquem pronuntiaret, elato in humeros puero, â€˜Hunc, inquit, hunc regem statuo,â€™ hunc omnes regem, quod ei felix faustumque sit, leta voce ac plausu consalutent». Hoc modo, bone vir, rem sine dubio digniorem et concinniorem aliquanto reddidisses.</p><p>	«Omni humana ope restituti iuvent hispanam circuncisionem». Honestior elocutio si dixisses: «Afros Hispanie incolas», aut «in Hispania degentes».</p><p>	«Ceteras naves in salum deducit».  Erras, bone vir, quod «in salum» addidisti, cum <hi rend="italic">deducere</hi> simpliciter sit e terra in mare navim emittere. Virgilius:  «Deducunt socii naves et littora complent».</p><p>	«Sub ipsum solis ortum conspicantur classem hostium non longius a se quam duodecim milibus passuum, nec a terra quam bis tantum».  Preclarus profecto sermo et distintissimo homine dignus. Nemo est certe tam rudis artis grammatice pedagogus, qui non rectius et cultius loqueretur. Unde didicisti «bis tantum» dicere? A quo preceptore? Profer nomen. Nescis, indocte, nescis <hi rend="italic">duplum</hi> et <hi rend="italic">duplex</hi> a grammatico id dici, quod tu <hi rend="italic">bis tantum</hi>? Si grammatice modo loqui volebas, hoc modo dici a te oportebat: «Nec a terra plus quam duplo vel duplici spatio». Si vero eleganter, sic dicendum fuit: «Conspicantur hostium classem non longius a se duodecim milibus passuum, nec a terra plus quatuor et viginti».</p><p>	«At Maurus cum ad primum conspectum totius classis aliquantum vela dimisisset, non minus in deliberando quam in preparando se ad bellum cursum repressisset».  Crassus nimium est error tuus, si <hi rend="italic">bellum</hi> a <hi rend="italic">prelio</hi> differre non putas, cum <hi rend="italic">bellum</hi> totum discordie tempus sit, <hi rend="italic">prelium</hi> vero cum manus conseruntur. Ita fit ut in uno bello plura prelia committantur.</p><p>	«Hostem adipiscuntur».  Improprie sane dictum, nam «adipisci hostem» non dicimus, sed «nacti», vel «assecuti», vel «adepti sunt». Sicut enim <hi rend="italic">nanciscor</hi> verbum et <hi rend="italic">nactus</hi> participium significato differunt, cum <hi rend="italic">nancisci</hi> acquirere sit, <hi rend="italic">nactus</hi> vero qui invenit, sic aliud <hi rend="italic">adipisci</hi>, aliud <hi rend="italic">adeptum esse</hi> dicimus. Elegantius igitur si dixisses: «Hostem nacti», vel «assecuti», vel «adepti sunt».</p><p>	«Utrinque in alteros emisso».  Hoc quidem barbare abs te prolatum est, ut reliqua. Quid enim opus fuit «in alteros» dicere, cum «utrinque»  satis esset? Atque si illud quoque exprimere volebas, non «in alteros», sed aut «invicem», aut «mutuo», aut «inter se emisso» dicendum fuit.</p><p>	«Non nihil prius de expugnatione oppidi Ferdinandus agendum statuit».  Improprie hoc verbo sepenumero uteris, quod tibi turpissimum est historiam scribere volenti. Qui enim fieri potest, ut nescias illud interesse inter <hi rend="italic">pugnare</hi> et <hi rend="italic">expugnare</hi>, quod inter <hi rend="italic">orare</hi> et <hi rend="italic">exorare</hi>, cum <hi rend="italic">pugnare</hi> sit manus conserere, <hi rend="italic">expugnare</hi> vero pugnando vincere, quemadmodum <hi rend="italic">exorare</hi> orando impetrare dicimus?</p><p>	«Cum cibis iam armisque defecti essent».  Hoc quidem minus eleganter a te dictum. Non enim «cibis», sed vel «commeatibus», vel «re frumentaria» dicendum fuit, vel etiam «omni humana ope destituti». Huiuscemodi enim verbis frequenter utuntur historici. Elegantius igitur si dixisses: «Cum non iam solum commeatus, sed etiam arma deessent»; aut sic: «Cum iam omni humana ope destituti essent».</p><p>	«Proceram scalam».  Improprie sane hoc abs te prolatum est, ut omittam latinitatis vitium, quod <hi rend="italic">scalam</hi> singulari numero effers, cum tantum plurale veterum usu sit, ut dixi. Non enim «Proceras scalas», aut «proceram columnam» dicimus, sed «longas scalas» et «longam columnam»; proceras autem alnos vel abietes vel alias huiusmodi arbores natura non arte longas appellamus, vel etiam hominis staturam. Virgilius:  «Atque solo proceras erigit alnos».  Cicero in <hi rend="italic">Catone maiore</hi>: «Cumque miraretur et proceritatem arborum et directos in quincuncem ordines».  Catullus:  «Plangebant alie proceris tympana palmis».  Quod etiam patet ex definitione Festi Pompei. Ait enim:  «Procera prolixa esse in longum producta, quasi ex cera ob eius facultatem, id est vi propria».</p><p>	«Alio genere expugnationis».  Vitium proprietatis inexcusabile, quod sepius incurristi. Non enim «expugnationis», sed «oppugnationis» dicendum fuit.</p><p>	«Hoc cum genus expugnationis instituebat».  Idem et frequens vitium tuum.</p><p>	«Quod diceret ab re esse».  Ineleganter profecto immo ruditer a te dictum. «Ab re» enim «temere» et «sine causa», non id quod tu putas significat. Illud potius dicere debuisti, quod non e dignitate regia esse duceret regem in expeditionem, nisi adversus regem proficisci.</p><p>	«Ferdinandum enim infantem esse Castelle».  Vulgari nomine uti nihil te puduit, cum ea que propria non sunt liceat nobis iudicio arbitrioque nostro per circuitionem proferre elegantius. Quis autem est tam imperitus rerum scriptor aut tam illitteratus homo, qui nesciat infantes regis filios appellari?</p><p>	«Et a presenti periculo nonnunquam relaxati».  Improprie quidem nam <hi rend="italic">relaxatos</hi> curis et corporis defatigatione dicunt historici, <hi rend="italic">levatos</hi> vero et <hi rend="italic">liberatos</hi>  periculo.</p><p>	«Virtus tamen militis omnia impedimenta vincebat».  Improprie ut multa <hi rend="italic">impedimenta</hi> protulisti, nam apud rerum scriptores <hi rend="italic">impedimenta</hi> plurali numero appellantur que <hi rend="italic">sarcinas</hi> vulgo dicimus: <hi rend="italic">difficultates</hi> autem dicuntur que tu <hi rend="italic">impedimenta</hi> dixisti. Licet tamen eo nomine uti singulari numero in eam sententiam in quam accipis.</p><p>	«Ad edem Dive Marie cognomine Custodientis».  O ineptum hominem, o verborum inopem! Quanto elegantius si dixisses: «Quoniam puerum servavit, ad edem Dive Marie Servatricis»; sic Iuppiter Stator appellatus est quia Romanos a Sabinis in urbe fusos invocatus stare ac fugam sistere fecerit.</p><p>	«Ascendente iam die ac calescente».  Hoc te profecto historiographus nullus docuit, sed quispiam (ut puto) sutor aut faber tignarius. Historicus enim sic diceret: «Sub horam diei quartam», vel «quintam», vel «sub meridiem».</p><p>	«Aliis assidue super alios applicantibus».  Plebeia sane oratio. Quanto elegantius si dixisses: «Cum nova quotidie auxilia supervenirent», aut «alii super alios adventarent».</p><p>	«Maometani se habere victoriam in manibus testabantur».</p><p>	Non «Mahometanos», sed «Mauritanos», vel «Afros Hispanie incolas» appellare debuisti, et id esset elegantius.</p><p>	«Quandoquidem non statim paruerunt, dixit se non relinquere eis nisi vestes».  O elegantissimum historiographum! Puer adhuc ad grammaticum proficiscens ista profecto non incultius diceret. An tibi ita verba deficiunt, ut aliter dicere nescias? Quanto elegantius si dixisses: «Quod vero non statim primo imperatoris edicto in deditionem venerant, cum singulis tantum vestimentis abeundi singulis potestatem fecit».</p><p>	 «Quibus de tertia vigilia receptis conscensisque».  Et hoc quoque improprie: neque enim dici potest equos ab illis <hi rend="italic">receptos</hi> fuisse, qui non venissent in hostium potestatem cum <hi rend="italic">recipere</hi> recuperare sit, vel periculo liberare. Cicero in <hi rend="italic">Catone</hi>:  «Nam nisi tu amisisses, ego nunquam recepissem».  Virgilius:  «Frugesque receptas et torrere parant flammis».</p><p>	«Reliquas virilibus partibus inter se dividendas censuit». <hi rend="italic">Virilibus partibus</hi> nunquam legi quod meminerim. Nec latine puto in hanc sententiam proferri posse, sed <hi rend="italic">viritim</hi> et <hi rend="italic">equis portionibus</hi> crebro repperi. Pro virili enim parte idem est, quod pro viribus meis.</p><p>	«Iubet bombardas ictus emittere».  Elegantius multo si dixisses: «Iubet tormentis muros quati»: quod verbum, a maioribus usitatum, etiam in iuniorum consuetudinem venit; cum sit <hi rend="italic">tormentum</hi> generale vocabulum omnium machinarum bellicarum ingentia saxa torquentium.</p><p>	«Ut venator facit, qui dispositis per diversa loca retibus interdum plus prede nanciscitur, ubi minus opinabatur».  Et hoc quoque verbo <hi rend="italic">nanciscitur</hi> imprudenter usus es, sicut etiam alibi: neque enim <hi rend="italic">nancisci</hi> invenire, sed <hi rend="italic">adipisci</hi> dicimus. Non enim habet, ut putas, significationem participii sui <hi rend="italic">nactus. Nanciscitur</hi> enim qui acquirit, <hi rend="italic">nactus</hi> vero qui invenit. Nec est mirandum cum <hi rend="italic">fruor</hi> quoque et <hi rend="italic">fretus</hi> eius participium et <hi rend="italic">adipiscor</hi> atque <hi rend="italic">adeptus</hi> significato differant. <hi rend="italic">Fruitur</hi> enim litteris, qui fructum ex eis capit; <hi rend="italic">fretum</hi> vero alieno consilio confisum dicimus.</p><p>	«Ut qui vagi palantesque persequentibus hostibus abierant longius vestigia nanciscerentur».  Iterum in eundem errorem incidisti, indocte.</p><p>	«Et odia conciliationem recipiunt».  <hi rend="italic">Reconciliationem</hi> dicere debuisti, non <hi rend="italic">conciliationem</hi>, nobilis grammatice. «Concilior enim regi», exempli causa, si illi ignotus in eius gratiam venio. «Reconcilior autem regi», si qua de causa is mihi iratus, deposita ira, me rursus recipiat in eius gratiam.</p><p>	«Invidia nullo pacto conciliari potest».  In idem vitium, imprudens, iterum incidisti: <hi rend="italic">reconciliari</hi> enim, non <hi rend="italic">conciliari</hi> potius dicere debuisti; sed melius et magis proprie <hi rend="italic">mitigari</hi> et <hi rend="italic">sedari</hi>.</p><p>	«Et hoc peius nocere potest».  Neque eleganter neque recte dictum. Non enim «peius nocere», sed «gravius», vel «vehementius» dicimus.</p><p>	«Ubi sub oculis hostis fuit, quam occultissime poterant, subsequuntur, ut lateant, credentem se latere alios, fallantque cum fallit».  Pedagogicus sane et perobscurus sermo, quem non emendavi, quoniam talis est ut ne Edipus quidem, qui Spingi interpres fuit, illum si reviviscat intelligat.</p><p>	«Inflato torrenti».  Melius «Aucto imbribus».</p><p>	«Et ut illi loquuntur duabus leugis».  Hoc modo vulgus loquitur, non illi qui se eruditissimos profitentur.</p><p>	Taceo illud  «portentosa mendacia» , quod «portenti similia», aut certe «portentuosa» sicut «monstruosa» dicere debuisti: et illud «ob factiosam potentiam»  quod «ob factionem et potentiam»: et   illud  «due ippagines»  quod «due actuarie» vel «vectorie naves»: et illud poeticum  «acre prelium surgit»  quod «oritur» dicendum fuit eleganter scribendo. Pretereo et illud  «ea carne se exercitus illa nocte, quam pervigilem comessando et perpotando duxit, in preteritum pavit»,  quod est preter historie dignitatem: et illud  «nostri stupere, dolere, pudere, inter se lamentari ac queri proditionem et inussitare»,  quod perabsurde et incomposite prolatum est: et illud:  «magis impie magisque inexpiabiliter grassatur proditio»,  quod ieiune et aride a te dictum est: et illud «propter desuetudinem rusticorum ab agris»,  quod «propter intermissam agrorum culturam» dicendum fuit: et illud  «fugate atque exterrite»,  quod prepostere protulisti: et illud  «ab agmine armatorum fugientes»,  quod «agmen fugientes» dicere honestius fuit: et illud  «ad capiendam venationem»,  quod «ad capiendam predam»: et illud  «menia concludens»,  quod «urbem circumsidens» dicendum fuit: et illud  «totidem alii latebant», quod absque ea particula «alii» proferri debuit. Omitto et illud «ad certius explorandum»,  quod «ad explorandum» tantummodo dici debuit: et illud  «alibi effusa fuga, alibi confusa fuga»,  quod confuse protulisti: et illud  «poscentium misericordiam»,  quod «veniam potentium» dicere debuisti: et illud  «cibum quem poterant, deinde quietem capiunt»,  quod «deinde corpora curatum abeunt» dicendum fuit: et illud  «a sociis videri, ab hostibus non videri possumus»,  quod incomposite protulisti. Pretermitto et illud  «sed tantus proprie salutis metus»,  quod «sed tanta recuperate salutis letitia»: et illud  «aut ritu pecudum caprarumque mactabunt»,  quod «veluti pecudes, caprasve mactabunt»: et illud poeticum  «ignis convolvens flammeas pilas»,  quod «late iactans incendia»: et illud  «sagittabantur», quod «sagittis precipue hostes incessebantur»: et illud poeticum «templum mugiebat»,  quod «resonabat», vel «sonitu complebatur» dicere debuisti. Omnia enim ista ut leviora transeo. Sed de elegantie tue vitiis satis in presentia dictum sit. Nunc errores tuos circa historie dignitatem et dicendi artem, neque tamen omnes, sed paucos e multis in medium proferam.</p><p>	«Europam tertiam partem orbis terrarum esse fere traditum est», et reliqua, que scribere longum esset. Descriptio ista orbis terrarum ex aliqua parte superflua et vitiosa est, maxime ubi probare niteris Hispaniam orbis terrarum caput et eam trium partium, in quas mundus dividitur, esse maximam. Satis enim fuerit, cum de Hispaniis solum mentio futura esset, Hispaniarum situm gentesque describere. Dicis te historiam incipere et cosmographiam ingrederis, que res ab historiographi officio separata est, nisi quantum pertinet ad eas regiones de quibus scripturus sit, ut ante dixi. Est enim contra precepta narrationis de brevitate, quod est, et si non ab ultimo initio repetemus.</p><p>	«Verum sicut ad celum Hispania, quia vergit in occasum, in dextra esse censenda est, ita ad ipsum orbem terrarum, quia certissimum est caput, Europe caput nominari potest».</p><p>	Vehementer erras, cosmographe, si putas Hispaniam, quia in occasum vergat, in dextra parte celi censendam esse. Qui enim mundi partes dimetiuntur, non ad antarticum polum, aut ad orientem, sed ad articum, qui polus certissimus est, se convertunt. Atque ita eorum dextra ad orientem, sinistra vero ad occidentem vergit. Atque in hunc modum omnes celi terreque dimensiones a sanis hominibus fieri videas. Nec vero minus infirma est altera ratio tua, qua probare niteris Hispaniam esse Europe caput, quoniam nullis montibus nulloque flumine terminetur, ut dicis. Tu qui logice repastinatorem te facis, nomen profecto rei conveniens, hoccine consequens affirmabis? Hispania nullis montibus nulloque flumine, sed aperto vastoque mari terminatur: igitur Hispania Europe est caput. Si hoc affirmas ad dialecticum redi.</p><p>	«Alter fratrum sperat se relicturum Mariam suam Castelle reginam: cum alter fratrum, qui non sperabat, suam Mariam relicturus esset. Ille putat se hos coniuges regni sui facturum heredes, et hic qui non putabat sui facturus erat».  Huiuscemodi exornatio aliena est a rerum gestarum expositione, que debet esse pura et minime fucata. Convenit autem proprie confirmationi, vel confutationi in oratione. Taceo vero compositionem, que qualis sit, vides.</p><p>	«Preclareque cum exercitu ac populo agitur si dum maiori parti bene consultum sit, minori male consulitur».  Inepta certe et improbanda sententia. Nescio unde istam preclaram philosophiam didiceris, que doceat minori parti male consulendum esse. Neque enim minus consulendum est paucis quam multis, si fieri possit. Quod si quo fato aut casu fieri non possit, plurium saluti prospiciendum erit. Sed tamen paucioribus non male consulendum: illud enim inhumanum est, sed quoad fieri poterit, adiuvandi erunt. Sanius igitur si particula ista subtracta sic dixisses: «Preclareque cum exercitu ac populo agitur, si plurium saluti consultum sit».</p><p>	«Dura videbatur omni ex parte ratio; inquireret sontes, quos magnos viros esse suspicabatur. At ne ad delictum quidem potuerat ulcisci. Reficeret turrim? At magnum dispendium et ut in fame magis ac magis invalescente in dies militum contumacia proponebatur. Rediret infacta re? At non aliorum culpa sed ducis argueretur».  Neque hec quoque exornatio huic loco convenit, que non narrationi, sed confirmationi, vel magis proprie confutationi accommodata est in oratione.</p><p>	«Vexillis precedentibus, quorum primum habebat imaginem Domini Nostri Iesu Christi in cruce pendentis; alterum matris eius cum Angelo Gabriele conceptum Spiritus Sancti anuntiante; tertium Sancti Iacobi».  Plebeia sane ac vere Laurentio digna elocutio et supervacua in primis rerum narratio brevitati contraria. Hec enim summatim non particulatim narranda sunt. Quid enim opus erat de vexillis hoc loco mentionem facere? An vidisti uspiam Livium, cum de consulibus Romanis in expeditionem euntibus scribit, de signis que ferebant mentionem facere? Et tamen sine signis eos non isse ad bellum gerendum scimus. Secus autem facit cum hostium signa capta erant, quoniam eam rem dignitati populo Romano sciebat esse.</p><p>	«Quasi vero non sint non solum alii principes interdum maiores regibus, ideoque regaliores, ut olim Romani imperatores, sed certe qui obsidet alterius regnum, ipse rege obsesso non inferior censendus est».  Hec porro sententia tuo illi summo subtilique iudicio maxime consentanea est. Tu enim cum loquaris de dignitate persone, opibus ac potentia, illam ad postremum definis. Dixisti prius regi Africano e dignitate non videri in bellum prodire, in quo non sit rex alter cum eo certaturus: postea subdis multos principes, quoniam potentia superent, multis maiores esse. Non vides in quem errorem incidas? Potestate et viribus esse aliquos principes, qui fortasse vincant hunc aut illum regem tibi concedetur, si voles. Sed quod ii principes, a quibus vincuntur opibus aut obsidentur, dignitate superent, nunquam tibi plane concedam. Quare ista sententiola tua tanquam falsa et perridicula tota reiicienda est, precipue cum ad dedecus regie maiestatis attineat, que in terris amplissima est.</p><p>	«Qua tertiam partem sibi tubicinibusque ac sociis, quos revocaverat, distribuendam adiudicavit».  Tubicinum, ut video, amator es, quos secundo loco numerandos in prede divisione iudicasti. Res est profecto digna historie gravitate. Sic Livius, Sallustius et Cesar, a quibus credo id sumpseris.</p><p>	«Ut renovemus in nobis ea que de Orlando ac Rainaldo in hac regione gesta memorantur, qualia fuisse Hectoris, Enee Achillis   aliorumque principum frequenter audivi».  Hic plane apertissime indicas admirabilem prudentiam tuam, qui vulgaria inducens exempla Orlandum nescio quem et Rainaldum, de quibus vel apud Gallos, unde orti sunt, vix ulla extat memoria litterarum monumentis prodita, Hectori, Enee atque Achilli, quos summi poete et historici summis in celum laudibus extulerunt, comparas.</p><p>	«Socii, ut ipse vestri adventus et (ut sors tulit) vestri periculi auctor sum, sic meum est vestri reditus ac vestre salutis curam habere, non solum mee. Si locus hic ubi sumus satis apertus ad fugam esset, si satis etiam distantie ab hostibus, nimirum tam ferox temerariusque sum, ut pugnam moramve suaderem. Nunc cum et locum ceperimus angustum, quo veniremus occultius, et hostis non absit longius quadringentis passibus, ut opinor recentioribus quam nos equis, quam spem salutis tantam ponimus in una celeritate equorum? At fessis si plus quinque et viginti milibus passuum remetiendum est, quos isti incompositos ac dissipatos insecuti, ut quenque primum assequentur, trucidabunt, et, ut certum habeo, usque ad unum. Non enim firmiores nostri equi, aut, ut dixi, recentiores sunt ad perferendum cursum. Modo tres quatuorve illorum, qui plures nobis sunt, si pernicibus equis insideant, instabunt fugientibus, terga cedent et aut morari compellent, aut ritu ovium caprarumque mactabunt singuli plurimos. Ut renovemus in nobis ea que de Orlando ac Rainaldo in hac regione gesta memorantur, qualia fuisse Hectoris, Enee, Achillis aliorumque priscorum frequenter audivi. Ex quo non mortem refugerimus, sed honestam mortem refugerimus. Est autem honesta mors in pugna, non in fuga. Ad quam mortem vos hortari ausim, si nihil aliud sit reliqui. Nunc etiam spes salutis ac victorie ostenditur, si fortunam belli tentemus. Sepe enim pauciores vel consilio, vel virtute, vel, quod maximum est, necessitate ac desperatione vicerunt. Magna res est proponere animo, aut vincendum, aut mortem, dedecus atque omnia extrema patienda. Sepe infirmiores fere, que in aperto singulas robustiorum ferarum fugissent, cum se inclusas viderunt, contracta rabie, adversus plures insurgunt et non nunquam eiulare et fugere compellunt. Ego vidi vulpem unam, vulneratis plerisque canibus, evasisse. Non ergo tot vulpes, cum rem nostram in angusto videamus positam, paulo plures canes extimescemus invadere, si incolumes et cum laude volumus evadere. Quid quod nostrum adiuvat fortuna consilium? Si invadimus, speciem prebebimus nos partem insidiatorum esse, non totam manum: neque enim compertum habent numerum nostrum. Videtis ut lente cunctanterque veniunt, ut duos longius premiserunt explorandi causa et ipsos hesitantes ac circumspicientes. Audendum igitur antequam certum explorent: et tanquam fiducia sociorum qui lateant, feroces simus, ferociter irruamus. Victoria imperatoris nostri omnia facit eis formidolosa, nobis audenda: unde aut victores cum preda et gloria redibimus, aut certe honestissimam mortem oppetemus. Quam nefas est appellare mortem, fruituros apud vite parentem vita eterna. Speroque in Iesu Christo, qui me de pristina mortalitate ad spem eternitatis revocavit, eum hanc meam spem non frustraturum. Atque eius invocato nomine feror in suos hostes».  Oratio ista perpetua, arator sapientissime, hoc loco vitiosissima est, presertim cum ii de quibus loqueris neque in castris, neque pro castris essent, neque munitionibus ullis, neque loci situ defenderentur abessentque a suis, ut scribis, viginti milibus passuum ab hostibus vero non plus quadrigentos passus, adversus se concitatis equis adventantibus, ut orandi per otium facultas non daretur. Preterea hostes trecenti erant, ipsi vero non plures centum et recentiores equos habebant, ut scribis. Malacha enim, unde exierant, vicina erat, ut retardari impetus hostium, presertim conspecta paucitate, non debuerit: prius enim opprimi et in vincula coniici potuerunt omnes a Malacheis, quam orandi finis factus esset: uno enim et continenti equorum cursu quadringenti passus ab hoste confici poterant. Nec illud obstat huic rationi, quod ais hostes insidias fortasse verituros, et ab incursu temperaturos, quoniam et ipsi centum de quibus agitur, de maiori hostium numero timere non minus poterant, quod illi propinquiores oppido, quam hi castris erant. Oratio, ut scias, debet esse loco et tempori accommodata et ex eo iudicatur oratoris prudentia. Non omni enim tempori ac loco convenit perpetua et ex omnibus partibus perfecta oratio. Satis enim fuerat, cum utrique in conspectu essent neque plus quadringentos passus distarent, oratione cesa uti et paucis verbis ostendere pugnandi necessitatem, nisi turpiter cedere quam honeste mori mallent, salutem, si qua erat, non in fuga, sed in una virtute ponendam esse, forti atque intrepido animo congrediendum antequam eorum paucitas perspecta hostibus contemptum sui faceret, fortibus viris sepenumero fortunam affuisse. Itaque tota illa argumentatio, qua demonstras quid crudelitatis hostes in illos fugientes edituri sint, et exempla illa fabulosa de Orlando et Rainaldo, inepte atque aniliter introducta, et illa de mortis genere accurata disputatio et comparationes de vulpe et cane, vacui capitis non hominis sani, omnia vitiosa et preter artem ac historie dignitatem, quoniam, ut dixi, nec tempus nec locus ferebat hanc verborum inanem magnitudinem, cum hostes ad unum equi cursum proximi citatis equis in se ferrentur, et ipsi nullo munimento loci tuti essent. Preterea notatione digna est illa contradictio, quam facis in initio orationis huius. Verba enim tua hec sunt:  «Profecti cum iam octo milibus passuum ab urbe abessent, sub lucem trecentos, ut colligi poterat, equites ex adverso se ferentes conspiciunt moxque conspiciunt invicem, parva iam utrosque dirimente intercapedine».  Ac paulo post ais:  «At fessis plus quinque et viginti milibus passuum remetiendum est».  Qui enim octo modo milibus passuum a castris progressis quinque et viginti milia passuum remetienda erant?</p><p>	«Querebant nonnulli vel ioco vel serio an socios cum equis amisissent. Respondit quidam: â€˜Immo interrogate equos et ornamenta ac vestes quosnam socios amiserunt. â€˜Iohannes etiam facetius, ut sumus in victoria faceti ac dicaces: â€˜Nos vero in nemore sumus venati, et quot animalia manus nostras effugerunt non perdidimus, perdidimus quot non effugerunt. Hec sola nec effugerunt, nec perdidimus'».  Tu hoc appellas facete dictum, ego vero infacetum et prorsus insulsum. Est enim pueriliter et ieiune atque inepte prolatum, ac preterea preter historie dignitatem, in qua huiusmodi frivolarum quarumque rerum et maxime problemate enunciata, quod ne Edipus quidem interpretari sciat, supervacanea est: cuius generis oratio a rerum scriptore diligenter vitanda est.</p><p>	«Quod si hoc conceditur, illud multo magis concessum iri necesse est, quos vulgo caballerios vocant, eos vocare equerios». Hoc tibi nunquam concedet Parmeno, ut in narratione rerum gestarum disputationem inducas longiorem de verborum significatione. Est enim vitiosa digressio brevitati contraria. Videris enim non historiam velle scribere, sed grammaticorum precepta tradere. Itaque totam istam de militis et equitis vocabulo disputationem, ut superfluam atque ineptam vitiosissimam puto. Nec minus hoc loco elegantiam tuam damnandam atque irridendam censeo, cum velis nova et absurdissima formare nomina, quando propriis usitatis atque honestis uti liceat. <hi rend="italic">Equerios</hi> enim appellari vis quod eruditi homines <hi rend="italic">equites</hi> et <hi rend="italic">equestris ordinis</hi> vocant, quod nomen usus pridem admisit et comprobat. Hic enim ordo medius inter patres ac plebem Rome fuit, in quo et Cicero extitit.</p><p>	«Atque ita ad imperatorem capti perducuntur, quo ille spectaculo ita magnos risus excitasse fertur, ut vix unquam sit visus risisse hilarius».  Non intelligis, imprudens, te gravissimum virum et regem summa notare levitate? Nihil profecto minus verisimile; quid enim hic dignum tanto cachinno affertur? An quod videat rex miseros captivos sue gentis cultu corporis preditos? O singularem hominis prudentiam! O singulare iudicium! Ubi est acumen tuum? Ubi illa ingenii vis? An tibi iusta videtur causa, cur regem cachinnantem inducat miserorum captivorum in sua veste conspectus? An illud fortasse te movet, quod postea subiicis, puduisse captivos quod in tali habitura cernerentur? At te magis pudere debuit, Laurenti, isto modo scribere. Quid enim erat cur captivi pudore affici deberent, si suis armis suoque habitu ornati erant? Magis profecto illis erubescendum fuerat, si in Romano cultu et in Romanis armis conspecti essent. Qua vero eloquentia et gratia ista explices, omitto.</p><p>	«Pegna amatorum, hoc est petra amantium».  Non illi profecto tam amantes erant, quam tu amens, qui verbo incognito uteris et fabulam pro vera accuratissime scribis, quam postea a te non credi inquis. Hec enim verba tua sunt:  «Huius nominis causam quia non iniocunda auditu est, satius est perstringere, quam omittere. Iuvenis quidam»  et reliqua. Subinde dicis:  «Quod ne credam sequentia inducunt» et multis verbis explicas quod te paucis complexurum promiseras.</p><p>	«Ex quibus intellectum est non pluribus lignis opus esse ad cremanda humana cadavera, que presertim tum erant solibus incocta adipibusque defluebant, non nihil alimenti flamme prebentibus».  Feda profecto et tragica, non historica narratio. Quodcunque enarras mihi, sic incredulus odi.</p><p>	«Huius eventus etsi non nihil me quoque miseratio subit, tamen misericordia indignos ob id fuisse apud Deum existimo, quod et puella amores suos videtur, non religionem secuta, et iuvenis audacior fuisse, cum rapina ad se vindicandum in libertatem, quam prius sine rapina, que causa, ut iter sibi tardius et persecutores acriores et minorem spem venie pararet, extitit. Preterea neuter in extremis suis rebus bene de Dei bonitate sensit».  Inepta sane et inconcinna sententia, tum rationibus, tum verbis, in quibusque enim rebus vel minutissimis philosophari vis. Non ita Livius, non ita Cesar, quorum opera percurrisse te concedo, sed certe eorum virtutes haud quaquam intellexisse. Ubi enim incidit quicquam grave et dignum memoria, sententiam afferre et quid probes improbesve explicare non incongruum puto, si modo id raro et moderate facias. </p><p>	«Imperator iubet aggerem devolvi in fossam, ligonibus, bidentibus, marris».  Curiosus es in enumerandis omnibus instrumentis. Sed cur non et corbes et cophinos addidisti, quibus terra e fossa transfertur et qui in opere desudantibus potum ministrarent? Non intelligis in hac parte quam sis brevitati contrarius?</p><p>	«Quod superioribus diebus impedimento fuit, commilitones, id satis emendatum videtis, quod reliquum est, non nisi in vestra manu positum est».  Falsa est hec propositio, nam etsi parata sunt ad oppugnandum et vincendum omnia, tamen multa fert casus, multa fortuna in rebus bellicis.</p><p>	«Multi nec opinantes domi sunt oppressi. Horum unus etiam texens, qui cum audisset urbem expugnatam non obseravit fores, non fugit, non etiam surrexit; sed tanquam fieri non posset, texere perseveravit atque ita sedens telam suam, antequam detexta esset, sanguine suo tinxit».  O imperitum hominem! Miror equidem cur et alium mingentem non induxeris. Hoccine est historiam scribere? Hoccine est illustrissimi et maximi regis res gestas commendare? Huiuscemodi res, presertim tam inepte, historie inserere? Frange igitur calamos vigilataque prelia dele, queque facis dona Veneris bone Valla marito. Licuit tamen tibi et huius rei mentionem facere, si modo illam apte et cum aliqua dignitate verborum expressisses. Hominis constantiam laudans atque ostendens, tantum in eo mortis contemptum fuisse, ut cum patriam expugnatam diripi, et cives passim cedi videret, tamen interritus ab opere non discessit donec, texendo perseverans, occisus est. Sic rem cognitione et admiratione dignam effecisses: que isto modo posita, puerilis atque irridenda est. Preterea quam arida quamque exanguis sit ista oratio aliis iudicandum relinquo.</p><p>	«Re bene ac feliciter gesta, proceres, exacta iam estate appetit autumnus, ut quicquid ante hiemem agi posset, id non magni sane momenti esse censendum sit. At maximi momenti est curam in res Aragonie me intendere, meo pariter et publico nomine. Iam primum plerosque vestrum audisse reor. Avunculum meum Martinum regem diem suum obiisse, anno vertente, post mortem Martini filii, quem ego cum classe venturum ad hoc bellum, sicut uterque promiserat, sperabam. Ex quo primum presidio, deinde consobrino, tum avunculo privatus sum duobus regibus nulli principum nostra memoria secundis. Horum morte regnum Aragonie ad me tanquam ceteris proximiorem pertinet, ut semper a consultis viris accepi. Sed id mea absentia ne vi occupetur summopere verendum est, et, ut ad me perfertur, non via iudiciorum et viris, sed factionibus, potentia, armis agitur. Quod si pro iustitia sua annitentes qui litigant, tamen egre obtinent quod postulant, quid futurum de non annitente putandum est, inter tot competitores et in aliis litibus plerumque satis est habere bonam causam bonumque iudicem. At in lite de regno contra improbitatem adversariorum male nobiscum agitur, si in sola et cause et iudicis bonitate spem ponimus. Armis ac potentia contra hostem armatum potentemque opus est. Itaque si quid apud vos gratia mea valet, queso mihi vestro consilio vires huius belli aliqua ex parte illuc transferre liceat, ut populos ad recte iudicandum nostra auctoritate inducamus, cum presertim hec res non modo ad benivolentiam mei, ad honoremque iustitie spectet, sed etiam ad amplitudinem regni, ad gloriam Hispanie, ad incrementum religionis. Etenim si alius quam ego rex Aragonum creetur, inter quem ac regem Castelle, ut memoria patrum scimus accidisse, discordia, ex qua bella oriuntur, incidat, an speramus occupatos nos duplici marte, ex utrisque hostibus victoriam reportaturos, aut Granatam expugnaturos? Hoc ego ne si occulta quidem fuerint odia, nedum si aperta, speraverim futurum. Quid si non simultas, sed invidia subierit? Que nonnunquam magis ad nocendum valet, quam ullus affectus, et odia conciliationem recipiunt, invidia nullo pacto conciliari potest et hoc peius nocere solet, quo magis ex occulto grassatur. Quid si metus? An aliquid est, quod maiores aut crebriores habeat ad male cogitandum causas? Castelle regnum in omni Hispania maximum est. Hoc, cetera ne dicam, oderunt invidentque, certe metuunt, et ab eo sicut infirmiores quadrupedes volucresve a leone, aut ab aquila cavent. Nam rex Aragonum, etsi prepotens est ac maris, ut ait, dominus, tamen eius vires multo minores fama sunt. Quid enim Sardinie regnum male pacatum ac prope nominis Catalani inimicum adiuvaret Aragonie regem, bella gerentem cum rege Castelle? Quid Sicilia, que vix didicit iugum ferre alienigenarum, queque, ut audio, iam nunc non satis quieta est? Omnis igitur vis atque omne robur regis illius residet in Hispania. Que Hispania cum nostra nequaquam est comparanda. Ex quo necesse est humana imbecillitate metuat potentiorem. Ideoque inter eos reges fere convenit, veluti conspiratos, ut inter se ament. Regem Castelle vel destructum vel deminutum vellent. Quid si accedat  avaritia, omnium vitiorum magistra et parens? An si offulserit spes Aragonie regi aliquo portu oppidove regni Granatensis pro mercede potiendi, speratis fore, ut non inveniat causas, cur ab hoste contra nos stet in bello? Quid si hec omnia aut certe plura subsint, odium, invidia, metus, spes, quo tandem tempore existimatis regnum hoc in nostram potestatem esse venturum? Quod nostra etate hoc incommodi usu non venerit, propinquitas regum Aragonie cum nostra domo, in causa fuit. Et iam extincta in pristinum dissidium, primo quoque tempore redibitur. Ne autem redeant, una ratione effici potest; ut hec duo regna sanguine cohereant, hoc est ut ego rex illius regni declarer. Quod commodum nimirum tanto plus erit quam fuit rege Martino, Iohanne ac Petro, quanto ego coniunctior sum huic genti quam illi fuerunt. Unde consociatis utriusque regni viribus, nullo negotio barbarum perdomabimus, ut brevi tempore duo regna alia nostre genti subsint, quod nunquam fando est cognitum, nec de reliquis quoque duobus desperandum sit. Ita, quod in primis opto et quo nihil mihi videre est longius, omnis Hispania Christianis principibus obtemperabit. Quare vestrum est probare sententiam meam ac cause favere, quicumque publice quidem amplitudinem laudemque religionis et patrie amatis, privatim vero dignitatem meam, potentiam, gloriam, iustitia et industria quesitam, non sine aliqua ratione vestrorum commodorum, qui de me estis benemeriti, quos multo prolixius remunerare ac magnificentius potero rex, quam privatus. Nullum enim ex omni mea felicitate fructum percipere me arbitrabor, quam dum iis, quibus debeo gratiam et quidem cumulatissimam referam. Hec Ferdinandus».  Quid erat opus, artificiose rhetor, hac artificiosa exornatione? Quo spectat? Quid agit? Quid sibi vult? Dixeras ante non iudicio, non iure, sed factione, potentia, armis de regni Aragonie possessione agi. Postea hec subdis, inducens argumentum a minori, quasi ea res obscura sit, vel in dubium  venire possit: si, postquam dixeras, non via iudiciorum, sed potentia et armis certari, statim subdidisses illud, quod a te post argumentationem hanc dicitur: armis ac potentia contra hostem armatum ac potentem opus est, belle a te dictum confiterer. Itaque totum illud superflue ac vitiose prolatum puto. Nec profecto minus improbo subsequentis argumentationis tue in tot capita distinctionem. Cum enim ostendere propositum sit discordiam inter Hispanie et Aragonie reges oriri posse, quid oportebat enumerare causas, unde bella oriri soleant? Cum satis esset in modo dicere, posse aliquando bellum inter ipsos reges excitari, quod si accideret, fore ut gravissima belli necessitas Hispano regi incumberet: presertim si ad Aragonici regis partes barbarus rex accederet. Et in demonstrandis utriusque regis opibus non erat indecens te longiorem esse. Sed in eo scilicet occupatus es, ut docens bellum aut odio, aut simultate, aut invidia, aut metu, aut avaritia nasci solere. Quasi vero non aliis de causis bellum oriri possit. An ignoras interdum suspicione iniurie, interdum aliena gloria, interdum feminarum raptu, vel alia huiuscemodi gravi causa atrocissima bella suscitari? Sed non erat opus hoc loco, bone orator, ad eas species devenire, que magis ostentationem quandam artificii quam prudentiam significare videantur. Crede mihi nisi ingenii tui rectum ac sincerum sit iudicium, frustra laborabis cum artificio tuo, etiam si ea re Ciceronem vel Quintilianum, quem illi preponis, exsuperes. Quid quod in eadem re tibi ipsi non constas, sed aperte contradicis? Hec sunt verba tua ne calumniari me putes: «Etenim si alius quam ego rex Aragonum creetur, inter quem ac regem Castelle, ut memoria patrum scimus accidisse, discordia, ex qua bella oriuntur, incidat. An speramus occupatos nos duplici marte ex utrisque hostibus victoriam reportaturos aut Granatam expugnaturos?»  Ac paulo post subdis:  «Castelle regnum in omni Hispania maximum est. Hoc, cetera ne dicam, oderunt invidentque, certe metuunt et ab eo sicut infirmiores quadrupedes volucresve a leone, aut ab aquila cavent. Nam etsi rex Aragonum prepotens est ac maris, ut ait, dominus, tamen eius vires multo minores fama sunt. Quid enim Sardinie regnum male pacatum, ac prope nominis Catalani inimicum, adiuvaret Aragonie regem, bella gerentem cum rege Castelle? Quid Sicilia, que vix didicit iugum ferre alienigenarum, queque, ut audio, iam nunc non satis quieta est? Omnis igitur vis atque omne robur regis ipsius residet in Hispania. Que Hispania cum nostra nequaquam comparanda est».  In priori parte ostendis timendam esse Hispano regi discordiam ac bellum Aragonici regis, tua enim verba hunc sine dubio sensum habent, ut sit timendum, si Aragonicus rex cum barbaro se coniungat, ne Hispanus rex utrisque resistere non possit. Sed contorte sententiam istam dicis. In posteriore vero parte ostendis non esse   metuendas Aragonici regis vires Hispano, quoniam Castelle sive Bethice et Lusitanie regnum, ut antiqui dicerent, omnium regnorum Hispanie maximum atque opulentissimum sit et ceteris regnis omnibus formidabile, quod regis Aragonici vires minores fama et opinione hominum sint, quod Sardiniam inimicam habeat, quod Siciliam inquietam et rerum novarum cupidam, quod denique omne robur in ea Hispanie parte, quam tenet, positum sit, que cum ulteriore Hispania nequaquam sit conferenda. Sed hec quidem hactenus.</p><p>	Hec sunt, Laurenti, que ut illustriora cursim annotavi in primo magnificentissimi operis tui libro, in quo etiam plura errata consulto preterii, ne vel minutissima queque colligere videar et in eo scilicet te ipsum imitari, qui, nihil aquilinum in te habens, musculas semper in alienis operibus, tanquam araneus, curiosissime aucuparis atque insequeris. Nunquam profecto eo tempore quo te amico et benivolo me uti putabam, tibi aliquid meum ostendi, in quo grave quippiam et censore dignum animadverteris. Percurram, sed per otium, et duos posteriores libros, in quibus iam nunc mihi videre videor innumerabiles errores, quos nolo in occulto esse, ut agnoscatur quam bonus grammaticus quamque preclarus rhetor existas, qui te unum grammaticum  et rhetorem esse non tantum existimas, sed etiam gloriando predicas. Maxime vero congruit opus istud cum sermone tuo, qui cum in ea urbe educatus sis, in qua eloquentie princeps Cicero regnum forense tenuit, nihil minus Romanum minusve Tullianum quam linguam habes. Est tibi, fateor, sermo promptus, sed certe barbarus, incultus et indocti hominis sermoni simillimus. Idem etiam iudicari licet ex omnibus reliquis operibus tuis, in quibus oratio omnis tua plebeia sine elegantia, sine dignitate, sine sale, enervis, ieiuna et exanguis esse deprehenditur.</p><p>	Que sit ingenii atque eloquentie tue vis mihi satis demonstrasse videor. Nunc, ut de moribus aliquid dicam, que sit imprudentia atque intemperantia tua paucis docebo. Imprudentia quidem ea est (imprudentia ne dicam an dementia) ut nesciam quo pacto possit esse maior. Nam cum prudentie prima pars sit, se ipsum agnoscere, proxima alios, tu certe nec te ipsum nec alios agnoscis. Sed de te uno quam optime existimans, ceteros omnes contemnis ac negligis. Non legisti Delphicum illud, ut opinor celitus demissum, quod latine interpretatum «Nosce te ipsum» designat, vel, si legisti, utique negligendum putasti. Altera pars imprudentie tue est, quod cum putes te solum scire omnia, incognita pro cognitis plerumque habes et ob eam rem in maximis persepe versaris erroribus. Ex hoc imprudentie fonte manat tua illa obscurissimarum et infructuosarum artium pererratio. Que res quantum a prudentia remota quamque distracta sit, Senecam unum auctorem affero. Voluisti omnia artium et scientiarum genera percurrere, nec huic nec illi insistens, sed modo hanc modo illam olfaciens, tanquam apis que ex omnibus floribus nullum omnino relinquit intactum, quamquam illa hoc te prestantior, quod facit mella dulcissima, cum tu favos sardoniis herbis vel absintiis amariores effingas. Sed de imprudentia satis dictum sit. Quid autem de intemperantia dixerim, ex qua temeritas,  arrogantia, impudentia ac maledicentia nascuntur? Que omnia in te insignia esse perspicuum est. Potestne esse aut excogitari quispiam ex omni hominum numero magis temerarius, qui eo usque ineptiarum progressus es, ut nullo respectu, nulla ratione persone, loci et temporis habita, inter colloquentes serio te ingeras, interpelles, sermonem seras, sententias eructes? Quotiens ego te vidi, legente Antonio Panormita, eruditissimo viro, Livium apud hunc excellentissimum regem nostrum, ceteris qui aderant per summum silentium audientibus, illum a te interpellari et molestas disputationes a te inferri, nec tempori certe nec loco consentaneas? Ut sepe miratus sim tam patientes esse regis aures, quin te sublimem rapi ac loris cedi, tanquam loquacem ac molestum interpellatorem iusserit. Decantantem in compitis fabulosa nemo est qui interpellet, nemo qui maledictum arguat: tu doctissimum hominem de seriis ac maximis rebus legentem interrumpes? Nescis, imperite, nescis adstantis officium esse per silentium audire? Aut discere certe vis, aut docere: si discere, silendum est, si docere, ridiculus es, qui eum docere velis, qui regem doceat quive ut illum doceas, nihil postulet. Huius temerarie loquacitatis et intempestive interpellationis tue quando per imprudentiam peccares, admonere te saltem debuit reliqui conventus taciturnitas. Quemnam enim vides in toto consessu et circumstantium cetu nisi interrogante rege, preter te unum, lectorem interpellare? Disce igitur ex aliis modestus esse, quandoquidem rationis inopia per te modestus esse non potes, atque ubi maior te loquatur, silere disce et lingue tue frenum adhibe. Sed certe hoc nunquam mihi concedes propter innatam arrogantiam tuam, que eo usque processit, ut neminem putes preter te unum doctum esse, Guarinum atque Aretinum, duo lumina et ornamenta Italie, te ipso inferiores ducens. Audivi te sepe dicentem, cum eorum auctoritatem efferrem:  «Quem tu mihi Guarinum? Quem tu mihi Aretinum commemoras? Nanque utrumvis eorum mihi preferri indignor ac moleste fero: et ego quoque litteras grecas et latinas scio et cum utroque  sepe de gravissimis rebus disputavi atque contendi, qua in re illi mihi nonnunquam cessere». Antonium Panormitam, singularem poetam (et quo magis vituperandus es) optime de te meritum, a rege atque adeo ab omnibus prestantissimum iudicatum et in magno honore habitum, irrides atque despicis. Sed quid mirandum est illos a te   sperni, qui nostra etate nati sunt, quorum laudes propter invidiam equis auribus ferre non potes, cum etiam antiquis auctoribus, et his quidem probatissimis et clarissimis, detrahas? Priscianum, optimum grammatice auctorem, nescisse grammaticam arguis, cuius te plus quam ducentos errores correxisse gloriaris, cum tu ipse, ut paulo ante ostendi, grammaticam ignores. Ciceronem, e cuius cerebro eloquentia nata dici potest, ut e Iovis cerebro Minervam illam aiunt, in traditione preceptorum artis multos errores commisisse predicas. Quin etiam in eum impudenter ausus es invehi, Aristotelem quoque petulantissimis verbis ledis, quem dialectice nescium fuisse dicis, quam quidem scientiam, ante omnes quas tenuit et de quibus tradidit, scivisse dicitur. Nec Livio quoque pepercisti, cum nescio quam historiam de Tarquiniis non satis scisse deblacteras. Boetium quoque, eruditissimum virum, mordere ausus es, illum de predestinatione male sensisse arguens. Nec a iurisconsultis quoque abstinuisti, Bartholum virum sapientissimum existimatum incessens et ius civile ab eo perperam interpretatum asserens, in quem cum invectivam quandam Papie edidisses, ab iis qui legibus operam dabant discerptus fuisses, nisi te e templo quodam elapsum et mori velle clamitantem, Antonius Panormita eius intercursu ex illorum manibus eripuisset. Augustinum quoque, sive Hieronymum, quibus nihil habet religio nostra prestantius, carpis nec verbis modo, sed etiam scriptis erratum a se dictitans. Denique nec vivo nec mortuo cuique parcis, scilicet in id studens, ut tibi ex aliena vituperatione laudem vendices. Me vero (ut etiam aliquid de me dicam), qui nullam tibi iniuriam feceram quod sciam, convitiis insectaris, minutissimum  appellans inter minutissimos. Fateor me quidem corpore minuto esse: te vero ingenio animoque et cerebro diminuto. Sed ut Hortensii ad Torquatum verbis utar, qui illum Dionysiam saltatriculam appellabat, sic minutus esse malo quam quod tu, Laurenti, quem grammatici contemnunt, oratores irrident, philosophi floccifaciunt, theologi damnant, immo vero igni subiiciendum iudicassent in episcopali templo, cum de te ut de heretico et de fide Christiana male sentiente existimarent, nisi supplex, monentibus quibusdam misericordia commotis, errorum tuorum veniam a iudicibus petere festinasses. Si quis autem in conventu aliquo sermo habetur, continuo sermonem ad laudem tuam refers, opera tua extollens, aliena deprimens, tua solum legenda iactitans.  «Elegantiarum,  inquis,  librum composui, in quo  (utar enim verbis tuis)  sunt duo milia rerum que non erant note nostris, nisi ego fuissem. Repastinationem dialectice et philosophie edidi, que Laurentiana appellatur, que anteponenda est omnium dialecticorum et philosophorum scriptis».  dic, queso, unde istas disciplinas didicisti? Num ab his quos damnas, an a te ipso? Si ab his quos vituperas, at tibi turpe est eos contemnere, a quibus didiceris. Si vero a te ipso et sine preceptore, ut ipse predicas, scientia ista tua omnino nulla est. «Librum de summo bono conscripsi, quo nihil est scriptum hac nostra tempestate illustrius. Alia insuper multa effeci, que summo usui sunt, non solum mediocribus, sed etiam doctis hominibus».  O elegantissimum elegantiarum scriptorem, qui cum ipse nec dicere nec scribere eleganter scias, tamen de elegantia tradere precepta audeas! Repastinationem logice et philosophie condidisti, nomen mehercule operi conveniens! Tu enim cum arator, magis quam orator sis, logicam identidem ut vitem repastinari putasti, in qua quidem tot peccata abs te commissa audio, ut plura prope errata quam verba insint. Quamquam si que sunt, que laude digna videantur, aliena sunt omnia. Librum de summo bono te  scripsisse gloriaris, qui quidem a patruo tuo docto homine, ut accepi, conditus fuit, quem tanquam fucus labores apum devorans in alvearia tua, mutatis quibusdam verbis, furtim coniecisti, quamquam in furto deprehensus es, cum forte Antonii Lusci, qui in eo opere a patruo inducebatur, nomen delere forte oblitus esses. Quod idem de Homeri traductione effecisti? Cum enim opus illud latinum factum scisses Florentie esse, ubi iam supra centesimum annum est et in Nicolai Nicoli bibliotheca visum, paucis quibusdam permutatis, permutatis ne dicam an perversis, tuum efficere voluisti. Sed tibi parum creditum est, presertim cum sint qui intelligant, quam minimum grecarum litterarum teneas. Crede mihi, crede mihi, inquam, Laurenti, sunt iudices qui tuam insolentiam non ferunt. Cum in aliquo cetu es, ubi nullus sit grecarum litterarum doctus, continuo grecissas; ubi grecus quispiam superveniret, latinissas. Ita sit, ut inter grecos latinus sis, inter latinos grecus, inter utrosque neuter. Peream, nisi malim penitus ignorare litteras grecas, quam illarum tam parvam quam te scientiam attigisse, quibus ne aspersus quidem es, ut si quis a te petat quo modo [greco] tupto [latino] verbum declinetur, ignores. In ede sacra libellum grece scriptum legis spectante populo, ut vulgo grece doctus esse videaris. Et tamen quanvis ita sit, tanta est in te pudoris inopia ut grecorum veterum more de quacumque materia et scientia te in publico disputare velle alias proposueris, cum apud quesitorem accusatus esses. Ede quid illum esse putes? Quenvis hominem secum attulit ad nos. Grammaticus, rhetor, geometres, pictor, aliptes, augur, schenobates, medicus, magus? Omnia novit. Quid illa tua in disputando  pertinacissima contentio, que tanta est, ut nullis unquam rationibus te vinci sinas, nunquam alicui cedas, omnes mortales te uno virtute ac sapientia inferiores ducens? Quin etiam, si intelligis alienam scientiam meliorem esse quam tuam, tamen ea est pervicacia tua, ut malis in opinione tua impudentissime persistere, quam errorem tuum atque inscitiam confiteri. Quod quidem a sapientia dissidet plurimum. Sed quid ego plura de ineptiis tuis nunc proferam, quarum profecto nunquam posset exitus inveniri? Illud unum si dixero, quod plane reticere non possum huic parti finem statuam. Quid nam illud est? O arrogantissimum hominem, ausus es profiteri apud regem dum legeretur et apud quem regem, regem, inquam, summe sapientie summique iudicii, te emendaturum omnes depravationes, que in operibus Livii librariorum vitio ceciderunt. Quod nec Aretinus, nec Guarinus, nec ante eorum etatem Franciscus Petrarcha, nec multi alii nostre etatis doctissimi viri corrigere ausi sunt. Id tu, homo indocte, corrigere audebis? Si corrigi liceret proprio arbitratu atque iudicio, quod a te fieri intelligo, quot censes esse, qui te hac parte superarent, a quibus ingenio et eloquentia vinceris, qui pudore ac modestia id facere desinunt? Sed nescis adhuc, ut video, qua ratione textus corrigendi sint. At ego illud ostendam et gratis. Oportet enim in emendando aliquo depravato ut similitudo et numerus litterarum conveniat. Sed quid ego hec ad te? Qui cum nihil recte scias, omnia te rectissime tenere non solum putas, sed etiam gloriaris? Quanta vero impudentia sis, quanvis ex superioribus satis declaratum sit atque omnibus notum, tamen hoc unum abunde testatur, quod quamvis sepius apud regem et alios plerosque clarissimos viros, tuorum puerilium circa latinitatem errorum convictus fueris, tamen non erubescis quotidie eodem reverti, et de his que leguntur disputare cum magno astantium risu. Quorum alius te ut imprudentem, alius ut impudentem, alius ut temerarium et insanum increpat, femine impudice persimilis, que amissa semel pudicitia,  ore, ut dici solet, pro clipeo utitur. Nec mirum.  «Nam quis peccandi finem posuit sibi? Quando recepit eiectum semel attrita de fronte ruborem?»  Ut ait satyrus noster. Sed desinam hoc loco plura de vitiis tuis dicere, que quidem ipse corporis motus clare indicat: erecta cervix, lingua loquax, gesticulatrix manus, gressus concitatior. Recognosce igitur aliquando te ipsum, ut, te ipso cognito, alios non negligas. Ac tandem temeritate, insolentia, maledicentia et impudentia deposita, modestus et temperans esse disce. Cuius consuetudinem vides omnes viri boni aspernantur atque ut vesanum effugiunt. Hec ego abs te lacessitus, Laurenti, licet invitus, ac preter naturam et consuetudinem meam scribere statui ut, si quam mihi detrahendo voluptatem ebibisti, hanc totam male de te legendo evomas.</p>
	</div1>

<div1 n="Invectiva II">
<head>BARTHOLOMAEI FACCII IN LAURENTIUM  VALLAM</head><head>INVECTIVA SECUNDA INCIPIT</head>	<p>Statui quod promiseram prestare, Laurenti, ne quis me putet aut timore deterritum obticuisse, aut libros duos postremos, quos de rege Ferdinando scripsisti reprehensione carere, in quibus longe maiora vitia profecto repperi quam in primo, presertim cum te audiam maledictis et obtrectationibus haud finem facere librumque meum <hi rend="italic">De vite felicitate</hi> carpere atque contemnere; quem si scirem tibi probari vererer sane ne sapientibus improbaretur; ut nullum mihi firmius maiusve argumentum relinquatur ipsum improbandum non esse, quam quod illum improbes. Quippe cum nullius iudicii sis, ita etiam habeare, ab his presertim qui excellenti ingenio ac doctrina prediti iudicio pollent. Neque enim quisquam eorum est, qui non intelligat morbo  quodam animi et rationis rectique iudicii defectu a te omnes vituperari ac floccifieri, maxime cum non minus mortuos, et eos quidem omnes, qui summam auctoritatem eorum scriptis consecuti sunt; quam homines eruditos ac probos etatis nostre persequaris, quos quotidie mordes, laceras, spernis. Quibus me aliqua ex parte patrocinium non prestare mihi turpe ducerem, quando illorum beneficio, si quid est in me doctrine, excultus sum. Non sum tamen confutaturus hoc loco, que contra illos scripsisti, id enim fuerit alterius temporis, quoniam magnitudo voluminis modum non caperet. Sed tamen ostendam ex erroribus, quos in hoc tuo historiarum, vel potius nugarum libro, imprudentissime commisisti, tuum de illorum operibus iudicium frivolum et contemnendum esse. Quos cum legis discipulis tuis non tam in illis exponendis quam damnandis occupatum esse te audio, totamque lectionem tuam in illis reprehendendis consumi. Quo facto adolescentium animos depravas et impudentia quadam ac infinitis erroribus imbuis. In primis vero docebo secundi libri tui vitia, post id paucis vero respondebo iis, que reprehendis in opusculo meo. Tertii libri reprehensio alterius laboris fuerit, singulorum enim librorum singillatim confutationes facere institui, quo melius prudentia et eloquentia tua perspici ac diiudicari queat. At ne sim longior, ad rem ipsam disquirendam veniamus. Hec est oratio tua que sequitur.</p><p>	«Hic cum cerneret regem subinde, ut putabat, orationi sue indormientem, quod oculis conniventibus capiteque dimisso sterteret, intersistebat. Rex vero contra cognoscens cur interquiesceret iubebat eum pergere, non enim se dormire, etsi oculis clausis sterteret. Aut si corpus dormiret, non tamen dormire animum». Hoc quidem in primis contra precepta narrationis de verisimilitudine abs te dictum est. Non enim solum veram, sed etiam verisimilem narrationem esse oportet, si sibi fidem vendicare velit. Cui enim credibile videatur, regem legatos audientem, non dicam stertere sed dormire? An tibi parum videbatur esse illum dormitantem facere? An ignoras id indecorum regie maiestatis esse? Non regem, sed ebrium quendam hominem videris velle demonstrare; quem si animi torpor ex corporis langore  proficiscens interdum rapiebat, tamen stertentem inducere vitiosum fuit. Scribendum est enim sic, bone magister artis, ut personarum dignitates serventur, alioquin probabilis non erit narratio sibique fidem derogabit.</p><p>	«Sunt qui dicant nullo pacto, nec medicorum arte, nec multifariis machinis potuisse eum vel concumbere cum muliere, vel puelle virginitatem demere. Licet mater alieque nonnulle femine velut ministre puelle adessent, licet quoque viri aliquot auxilio regi essent, qui ventrem quasi appensum per fascias a lacunari pendentes, quibus tumor proni ventris cohiberetur, dimitterent eum sensim in gremium puelle ac sustinerent». Et hoc quoque a te multo vitiosius prolatum est. Est enim primum contra preceptum brevitatis. Nam sepe satis est quod factum sit dicere, non ut narres quenadmodum factum sit. Satis enim id fuerat: «Sunt qui dicant regem nulla arte nullove consilio ex regina liberos gignere potuisse», ut non fuerit necesse que turpia sunt auditu referre. Potest etiam argui id esse contra probabilitatis preceptum, de quo ante dictum est, quod dignitates personarum servate non sint. Quid enim turpius dici potest, quam quod rex presente socru et etiam adiuvante cum uxore coierit? Quid inhonestius, quam quod socrus generi virilia spectaret? Quid indecentius, quam quod regina pudicissima corpus suum spectandum daret iis, qui regem adiuvabant? Hoc vel meretrix impudica abhorreret, quod tu regine honestissime tribuis. Sed hoc hactenus.</p><p>	«Neque plane esse illegitimum quod ex patre celibe ac matre innupta». Celibem hominem puto dicis, qui vitam celestem in terris agat, procul ab uxore et femine concubitu. Tu autem illum ex celibe natum esse vis; quem si continentem appellasses, aliquanto magis proprie dixisses.</p><p>	«Prophetare tamen audere». Semper, ut video, in summa copia laborabis verborum inopia. Dic, queso, ubinam apud Livium aut Cesarem aut Sallustium hoc verbum repperisti? Cum historiam scribas, historiographos imitari debuisti, qui id tum <hi rend="italic">divinare</hi>, tum <hi rend="italic">presagire</hi>, tum <hi rend="italic">augurari</hi>, tum <hi rend="italic">vaticinari</hi>, tum <hi rend="italic">ariolari</hi> dixerunt: ut unum e tam multis tibi in mentem venire debuerit. Sed aliquid ecclesiasticum scribere te putasti.</p><p>	«Primum habitans in predio suo, cui nomen Pulcher Aspectus, de quo supra dixi, deinde in habitaculis monasterii in Valle Donzelle non procul a muris». Hoc quidem precepto brevitatis in primis repugnat, quod est «etsi non longius quam scitu opus est, in narrando procedetur». Quid enim oportebat sciri ubi rex primum habitasset ? Solum id dicere ubi habitaret satis fuit, si et de loco ubi divertebat mentio necessario facienda erat; cum id quod neque obest, neque adiuvat, preterire satius sit. Sed quam eleganter ista dicas, alterius sit iudicium.</p><p>	«Nunc referam id quod an veneni, an pestis, an alterius rei sit signum medici viderint, quod ipse qui vidit, quid fuerit se scire negat idem qui regem perisse veneno non credit, is est Borra, scurrarum eximius, quattuor et octaginta hodie natus annos, necdum a scurrando vacans. De quo ne quis miretur me mentionem facere, in tanta fuit apud complures semper reges dignitate, ne dicam an opinione, an benivolentia, ut eum in libris meis fastidire non debeam, quem reges nullo quamlibet serio in negotio fastidierunt, cum presertim (quod apud vulgi opinionem valet plurimum) dives sit adeo ut ad centum milia aureorum profiteri possit: vir profecto natus ad exprobrandum litterarum scientieque ac sapientie studiosos, qui doctrinam non veri contemplatione, non summi boni fine, non ipsa virtutum laude, sed pecunia et umbratili populorum honore metiuntur. Ad hos quotidianum Borre convitium pertinet, dicentis plus se honoris et pecunie comparasse dum stultum agit, quam qui litterarum et sapientie studiosi vocantur. Quod cum audiunt plerique litterati ornatumque hominis regalem vident et erubescunt et dolent, et, si vera fateri volunt, etiam invident. Nimirum  infra omnes scurras, histriones mimosque detrudendi, male meriti de liberalibus artibus, quibus invidiosam esse vitam scurrilem volunt. Hic igitur Borra de numero illorum erat, qui suis rebus non sibi timerent, in quibus asportandis, cum aliquot horis districtus fuisset, tandem ad conspectum rediit regis. Cui ille vix supetente voce: «Unde, inquit, domine Borra, qui tam diu abfuisti?» Hic simul ut rem dissimularet, simul ut regem cupidum suavis alloquii, si posset hilaritate afficeret: «Ego vero, inquit, e vicina vinea redeo, ubi nescio qui hinulum meum per caudam ad ficum suspenderat, quasi ficos furto adisset, qui nondum maturi sunt». Ad hanc facetiam cum rex arrisisset, mox animam celerius agere cepit. Borra, ut erat ex adverso, videbat umbram quandam, breve loci spatium occupantem, paulatim a medio ventre ascendentem, prout anima inferiora continenter relinquebat, ubi ad guttur evasit, et ipsa evanuit». Commisisti hac in parte tot errores supinos et crassos, qui satis essent, quando nusquam alibi peccasses, ad te perpetuo vituperandum damnandumque. Hos profecto vix crederem a te commissos esse, quanvis omnia inscitie et ruditatis exempla de te credi possint, nisi librum tua manu correctum et in marginibus rubris litteris annotatum, hisce oculis vidissem. Quis enim credat hominem, qui se principem et doctorem omnium artium et scientiarum profiteatur, in tot errata incidisse? Profecto si quid in te ruboris esset, quem iam pridem amisisti, non auderes in hominum doctorum oculos venire. Sed quid iuvat te hominem pertinacem admonere? Rem ipsam potius exquiramus. Primum ubi dicis: «Is est Borra, scurrarum eximius». Contra artem facis, nisi forte Quintilianus, quem artificio anteponis Ciceroni, hoc te docuit. In re enim gravissima, que est veneni questio, levissimum testem adducis, et quem laudare a prudentia et virtute testem debes, hunc a scurrilitate non laudas, sed vituperas. Quod dicis: «Necdum a scurrando vacans», id perspicue contra brevitatem esse dignoscitur. Quid enim scitu opus est, an adhuc se scurram  gerat, nec ne? Ut omittam verbum illud «scurrando», quod rarissime usitatum est et pro obsoleto habendum, ut puto. Quod dicis: «Ne quis miretur me mentionem facere, in tanta fuit apud complures semper reges, dignitate ne dicam an opinione an benivolentia, ut eum in libris meis fastidire non debeam»: vide quantum erres ? Videris dubitare an in dignitate, an in opinione, an in benivolentia, fuerit apud principes, cum nec in dignitate nec in opinione esse possit persona scurre. Loquor enim non de illo tantum, sed de genere toto, cum dignitas et opinio in eos solum cadat, qui vel in aliquo sunt illustri honoris gradu, vel ingenii, aut doctrine prestantia quadam magnam laudem et gloriam assecuti sunt. Licet et in malam partem opinio accipi possit. Itaque <hi rend="italic">in tanta</hi> non dignitate, non opinione, sed <hi rend="italic">voluptate</hi> a te dicendum fuit. Quod dicis: «Quem reges nullo quamlibet serio negotio fastidierunt», honesta ratio cur de scurre persona mentionem in historia regis facere debueris, presertim cum id falsum esse perspicuum est. Quis enim vidit unquam in senatum aut ubi de maximis et gravissimis rebus consultetur ad consulendum scurram vocari? Quod dicis: «Cum presertim (quod apud vulgi opinionem valet plurimum) dives sit adeo ut ad centum milia aureorum profiteri possit»: vehemens et hec quoque ratio, cur scurram testem in re maximi ponderis afferre et historie tue inserere debueris. Videlicet, quoniam dives sit, argumentum a divitiis multum valet apud te, ut video, ad faciendam fidem et locupletandam historiam. Pauperis igitur testimonium nullum aut leve erit? O prudentiam hominis singularem! O artificem admirabilem! Puer ista profecto non diceret, qui vix prima artis precepta didicisset. Recte doces, si isto modo doces discipulos tuos. Sed ad alia procedamus. Quod dicis: «Quod cum audiunt plerique litterati, ornatumque hominis regalem vident et erubescunt et dolent, et, si vera fateri volunt, etiam invident»: hoc loco et imprudenter loqueris et magnam litteris iniuriam facis, si quenpiam egregie litteratum, non litteris intinctum, ut aiunt, invidere putas hominis scurre conditioni. Fieri quidem potest, ut divitiis hominis invidia habeatur, sed conditioni et statui nequaquam credendum est, nisi forte litteratus ille vacui capitis sit, cuiusmodi te esse ex oratione  tua satis constat. Te enim facile credam ac sine teste ullo, quoniam nullum tibi presidium in litteris est, propter intemperantiam et vesaniam tuam non autem illarum culpa, non solum eius divitiis, sed etiam arti invidere, et illius vitam anteferre tue. Quod si quis doctus sibi aurum Borre exoptet, mirandum profecto non puto, his presertim temporibus, quibus divitie in pretio sunt. Quod dicis: «E vicina vinea mea redeo, ubi nescio qui hinulum meum per caudam ad ficum suspenderat, quasi ficos furto edisset, qui nondum maturi sunt»: quid oportebat, homo doctissime, hominis verba presertim tam aride et tam incompte explicare, cum satis esset, suppressis iocis, id dicere: «Tentasse Borram per iocos regem ad hilaritatem revocare». Sapienter ille quisquis ait: «Et que desperat tractata nitescere posse, relinquit». Quid autem intempestivius iocis in morte? Cui enim fiet verisimile regem morientem iocorum cupidum fuisse? Sed, bone grammatice, unde didicisti <hi rend="italic">ficos</hi> masculini generis esse? Nescis <hi rend="italic">ficus</hi> vel <hi rend="italic">ficos</hi> pro fructu feminino genere dici omniaque fructuum nomina aut neutri generis esse, ut <hi rend="italic">pirum, malum, prunum</hi>, aut feminini, quod genus <hi rend="italic">nux, glans, oliva, castanea? </hi> Dicemus <hi rend="italic">ficus</hi> quas scimus in arbore nasci; dicemus <hi rend="italic">ficos</hi>, o bone Valla, tuos. Sic Martialis, sic Priscianus, sic Iuvenalis, inquiens «si vis aliam decerpere ficum», sic usus dicendi magister, «quem penes arbitrium est et ius et norma loquendi». Et quid te pudet ista ignorare, que pueros nescire turpe est? Sed hoc omitto. Quid illud quod sequitur: «Ad hanc facetiam cum rex arrisisset?» Nescis <hi rend="italic">facetias</hi> pluraliter tantum dici, non <hi rend="italic">facetiam</hi>, sicut <hi rend="italic">ferias, quisquilias, indutias? </hi> Cicero libro <hi rend="italic">De oratore</hi>: «Accedat huc oportet iocus facetieque et eruditio libero digna». Quid est quod scias, si hec, que ad pedagogum pertinent, ignoras? Postremo dicis: «Borra, ut erat ex adverso, videbat umbram quandam, breve loci spatium occupantem, paulatim a ventre ascendentem» et reliquia. O proceres,  censore opus est an aruspice nobis? Si quis rem huiuscemodi in conventu aliquo pro vera recitaret, quot censes esse qui in illum id dicerent: «In mare nemo hunc abicit seva dignum veraque Carybdi? Nam citius ciianes (<hi rend="italic">sic</hi>) et concurrentia saxa crediderim plenos et tempestatibus utres, et cum remigibus grunnisse Elpenora porci».</p><p>	Aut credis ista vera esse, aut non credis? Si credis stultior es stultissimo, qui putes morientis animam conspici posse. Si vero non credis, cur fabellam historie inseris vix dignam, que ab anicula decrepita puellis ad lucernam enarretur ?</p><p>	«Adiecta ei appendice Catalonia que viris ad illam sesquialtera est». O elegantissimum historiographum! Heccine verba oratoris sunt? Heccine historici? Ubique ostendis tuam verborum penuriam, ignarus quam sit elegantie contrarium verbis inusitatis et impropriis uti. Quanto elegantius si dixisses: «Adiecta ei Catalonia finitima, que dimidio amplior quam illa est». «Itaque visus est minus solvisse questionem quam innodasse». Hoc quidem incomposite et ineleganter a te dictum. Est enim ambiguus et obscurus sermo et contorte prolata sententia. Neque enim isto modo dicendum fuit, sed sic potius: «Itaque magis innodasse questionem, quam solvisse vel explicuisse visus est». «Iam concilium, quod illi parlamentum vocant». Nequeo mirari satis imprudentiam tuam. Quid enim erat necesse <hi rend="italic">parlamentum</hi> addere, quod nec elegans, nec latinum est? Putabas te non satis intellegi, si tantum <hi rend="italic">concilium</hi> dixisses?</p><p>	«Tandem per conventus universos, hoc est per terna brachia Valentie et Catalonie, ecclesiastica, patritia, plebeia, ultra quattuor illa Aragonie, que diximus, locus delectus est in Aragonia». Eleganter profecto ut cetera. Si eloquens esses, profecto sic diceres: «Tandem post aliquot menses, summo trium ordinum consensu, qui ex Catalonia Valentiaque convenerant,  sacerdotum scilicet, nobilitatis ac plebis, concilii locus in Aragonia constitutus est». Et scire debes quod non omnes nobiles <hi rend="italic">patritii</hi> appellantur, sed tantum Romani, a primis patribus, a Romulo constitutis, orti, vel ii etiam qui rem publicam more Romanorum gerunt per similitudinem quandam, sed improprie. Non enim patritios Cartaginiensium aut Campanorum legimus, sed <hi rend="italic">nobiles</hi> aut <hi rend="italic">nobilitatem</hi>.</p><p>	«Gilibertus Centelia cum bene magna manu clientum in agrum Valentinum incursionem facit». Mendicus, ut video, semper eris. «Cum bene magna manu»: isto modo diceret sutor aliquis aut caupo, non certe historiographus, quo verbo hactenus iam ter aut sepius usus es, quasi nescias, aut cum <hi rend="italic">satis magna</hi>, aut si <hi rend="italic">bene</hi> pro <hi rend="italic">valde</hi> accipi vis, cum <hi rend="italic">permagna militum manu</hi> dicere.</p><p>	«Hinc quattuor, illinc sex leugis distante». Latinus es et non pudet loqui gallice? An hec tibi pulchrior dimensio videtur, quam per <hi rend="italic">milia passuum</hi>, quod verbum Romanum est et notum et usitatum? Sed voluisti applaudere genti de qua scribis, ut video, et ob id verbo externo uti voluisti sapienter. «Et id temporis non poterat sententia pro aliquo competitorum ferri, nisi a sesquialtera parte iudicum». Iterum in superius vitium inelegantie cecidisti, quoniam id verbum inusitatum est, aut certe rarissimum, maxime in historia. Elegantius igitur si sic diceres: «Atque id temporis pro nullo competitorum iudicium ferri poterat, nisi ex omni iudicum numero due partes in sententiam convenissent».</p><p>	«Ex Aragonia quidem delecti sunt Dominicus Ramus, episcopus Oscensis, quem postea Ilerdensem ad extremum episcopum Theraconensem, eundemque cardinalem scimus nuper diem suum obisse, post omnes collegas illius iudicii, in quo ipse sederat primus, de cuius scientia, vita et auctoritate dicere parum attinet, cum iudicia hominum, hoc est honores habiti, testimonium dicant. Franciscus Aranda vestitu  ac barba horridior, quod videlicet renuntiasset rebus humanis, alioquin ita accommodatus ad domos principum quibus diu prefuerat moderandas, ut nusquam non et in consultandis et administrandis rebus ac maturandis primas obtinerit partes, idque sola nature bonitate atque ingenii dotibus, citra ullam scientiam ac citra ullas prope modum litteras: ut appareat ex homine nativis bonis excellenti formari potius precepta sapientie, quam ex preceptis sapientie formari hominem excellentem. In quo illud precipue mirabamur, cum quasi pater esset, aut quasi tutor potentissimi cuiusque, tam modico exiguoque contentus foret. Ideoque libertatis mire ac nemini obnoxius erat». Hoc loco abs te vehementer erratum est, bone rhetor. Enumeratio enim debet esse brevis et continuata. Etsi de moribus vel virtute iudicum commemorare propositum erat, paucis verbis id a te faciendum fuit. Quid enim oportebat dicere: «Quem scimus nuper diem suum obisse, post omnes collegas illius iudicii, in quo ille primus sederat?» Quid oportebat dicere de Francisci vestitu ac barba? Quid de rerum humanarum derelictione? Quid de eiusdem hominis tot verbis aptitudine ad res principum administrandas? Quid illam sententiam interiectam, quod magis ex ingenio hominis sapientia, quam ingenium hominis ex sapientia conformetur? Que tota contra te est, cum nullis sapientie preceptis unquam potueris institui? Quid aliorum quos enumeras, sunt enim decem, si recte memini, non solum virtutum sed etiam honorum ac factorum prope omnium ad fastidium usque prolixa commemoratio. Habes exemplum optimum huius rei a principe artis Cicerone nostro in <hi rend="italic">Pompeiana</hi>. Sic enim dicit: «Quod si auctoritatibus hanc causam, Quirites, confirmandam putatis, est vobis auctor vir bellorum omnium maximarumque rerum peritissimus P. Servilius, cuius tante res geste terra marique extiterunt, ut cum de bello deliberaretis auctor vobis nemo gravior esse debeat. Est C. Curio, summis vestris beneficiis maximisque rebus gestis, summo ingenio et   prudentia preditus. Est C. Lentulus, in quo omnes pro amplissimis vestris honoribus summum consilium summamque gravitatem esse cognoscitis. Est C. Crassus integritate, virtute et constantia singulari».</p><p>	«Quem quia noverat sue partis esse saviatus est». Hoc verbum scire debes comicum, non historicum esse et propterea in historia fugiendum.</p><p>	«Dum pacificavit interposita sua auctoritate dissidentes». Eleganter profecto more tuo. Sed ego sic dicerem: «Dum inter dissidentes pacem componeret, vel dum dissentientes ad pacem et concordiam revocare conaretur».</p><p>	«Diversabatur regina in propinquo monasterio cum sanctimonialibus». Magnifica profecto oratio et vere Tulliana, vel eius qui elegantie parens haberi velit. Ego vero sic dicerem et id esset fortasse pulchrius: «Diversabatur regina apud virgines Divo Dominico dicatas, que a regia non procul aberant». «Ille post multa verba, que ad purgationem facti attinebant, dicitur Bernardus intulisse coniugii mentionem et ad ea turbato vultu regina subiecisse: hui senex scabide!» Immo vero, ne plura dicam, hui stulte, hui barbare, qui tam scabide loqueris. «Venerat iam regina Panormum tenebatque in domo regia, que dicitur illorum lingua Hosterium». Et hoc quoque ex illo tuo errore consueto. Quid enim necesse erat illud adiicere, quod Hosterium dicitur, quod totam orationem deformat atque dehonestat?</p><p>	«Dignum profecto risu spectaculum, si cui ridere in tali casu vacaret et alienum periculum turpitudinemque spectare voluptati foret. Mulieres crinibus passis, nocturna tamen veste indute, aut altera quoque circumvolute, magis quam amicte, et inter eas reginam ut dignitate sic celeritate precipuam, quasi pro corona currentes divaricatasque ad femora, irrupere in mare pene glaciatum». Magnum cum ceteris in partibus, tum maxime hoc loco prudentie et dicendi artis documentum edidisti, reginam a pedum velocitate laudans. Id enim solet in primis laudibus Didonis a summo poetarum poni, et ab historicis, quos credo imitatus sis. Nec illud minori reprehensione dignum, quod dicis «dignum risu spectaculum». Erat enim res  non digna risu sed commiseratione videre reginam, quam fortuna paulo ante in amplissimo statu collocarat, in tam atrocem casum incidisse. Dicendum potius sic fuit: «Dignum erat omnium commiseratione spectaculum, reginam, cuius tante opes et dignitas fuerant, eo angustiarum et calamitatis redactam esse, ut si pudicitie et honori consultum vellet, vel per medium mare absque navis auxilio illi fugiendum esset». Preterea et illud odiosum, quod reginam usque ad femora succinctam facis. Quanto enim honestius erat hanc partem obticere, quam exprimere turpe est.</p><p>	«Atque ita indignabundus Bernardus Caprera ad cubiculum regine perrexit intravitque; ubi cernens cubile turbatum, quale solet ad subitum timorem relinqui, â€˜Perdicem, ait, perdidi, sed nidum teneo.â€™ Protinusque depositis vestibus, ut adhuc erat tepidum, subit, ac per totum se volutans et subinde spiritum per nares trahens, significabat more venatici canis ad lustrum fere ipso se odore delectari. Tanta ei, inter maximarum rerum conatus, cura amoris fuit, tanta etiam intemperantia». Hec que dictu turpia et feda sunt, brevissimis verbis preteriri decet. Aliter enim historicus, aliter satyrus scribit. Satis erat id dicere: «Tanta fuit Bernardi imprudentia et quedam veluti amoris rabies, ut regine adhuc tepenti lectulo sese volutare non erubuerit». «Cum he triremim, Bernardus domum ingreditur». Tu, qui grammatice precepta tradis, ignoras hoc nomen <hi rend="italic">triremis</hi> quartum casum <hi rend="italic">triremem</hi> facere, non <hi rend="italic">triremim</hi>. Nam sive substantivum, sive adiectivum id nomen accipias, accusativum casum in <hi rend="italic">em</hi>, non in <hi rend="italic">im</hi> mittit, quod tibi tanto grammatico ignotum esse non debuit. Nec dicere potes hoc vitio eius qui librum trascripsit cecidisse, quoniam quater hoc accusativo in <hi rend="italic">im</hi> uteris.</p><p>	«Educitur e profundo lacu obscuraque testudine Bernardus modo Sicilie Regulus, veste, capillo, toto corpore madenti et ut vix credibile videatur, ex pluvia». Libera nos, Domine, de penis Inferni et de profundo lacu et de ore leonis, ne absorbeat nos Tartarus: credo id dicere volueris. O exquisitam eloquentiam,  o dignam repastinatore dialectice orationem! Experiri libet hoc loco an possim eloquentiam tuam equare, qua te omnibus prestare putas. Ego sic dicerem: «Bernardus, cui paulo ante propter opes et copias ac popularem gratiam Sicilia parebat, toto corpore perfusus ac pene imbri enectus, miserando conspectu et tenebris in lucem producitur».</p><p>	«Proxima nocte de tertia vigilia, summissa fune, Bernardus caligis ad genua complicatis, nulla amictus tunica, demittitur, custode, ut validius conturbaret miseri consilium, urgente ad descendendum». Nec minus hic artem et eloquentiam desidero, homo disertissime (hui disertissime! dicere volui) primum quod supervacua narras. Quid enim necesse est a te memorari utrum caligas laxas ad genua haberet, an ligulis contentas et utrum veste amictus esset, an lintea tantum tunica? Ubi brevis esse debes, longus es, verborum non necessariorum multitudine, quod est contra artis precepta de brevitate. Preterea qua elegantia ista exprimis? Multo elegantius si sic dixisses: «Proxima nocte de tertia vigilia, Bernardus custodis ope confisus per funem demitti cepit, ipso custode simulatione quadam pietatis, ut properaret, hortante».</p><p>	«Cuius turpitudini hic quoque cumulus accessit, ut cum ad transitum notorum atque honestorum virorum faciem vellet avertere, prohiberetur, ne illis posteriora ostenderet». Et hic quoque a te peccatum est verborum superabundantia et turpitudinis commemoratione. Satis enim erat id dicere: «Cuius turpitudini hic quoque cumulus accessit, quod in eum modum fune alligatus erat, ne a pretereuntium aspectu ora posset avertere».</p><p>	Hos paucos e prope innumerabilibus erroribus tuis secundi libri breviter collegisse satis sit. Neque enim sum tam otiosus ut possim, nec tam in ea re una occupatus ut velim omnia errata tua in eo libro refellere, presertim cum mihi restet tertia pars laboris, quam cum primum otium fuerit absolvam. Nunc superest ut libri mei <hi rend="italic">De vite felicitate</hi>, quem vituperas, defensionem subeam. Sed ero brevior, quoniam tibi responsum esse satis potest ea epistola, quam Roberto Stroze viro claro scripsi. Reprehendis, ut audio, quod collocutores non fecerim sepius repugnantes et precipue quod Lamola facilis sit in assentiendo iis que Guarinus asserit. Ego, ut rationem propositi mei teneas, non temere id feci, sed multis adductus rationibus ita necessario faciendum existimavi. In primis cum mihi propositum esset ostendere in hisce rebus humanis non constare veram perpetuamque felicitatem, iudicavi non longius progrediendum esse, quam ut enumerarem que bona et que mala in hisce humanis facultatibus esse censentur. Quibus commemoratis, diiudicari facile sit in nulla harum rerum eam felicitatem, de qua est questio, inesse. Nam cum semel declaratum esset, cur ea bona non sint, que Lamola bona censebat, ut exempli causa divitie, quid erat opus Lamolam rursum velle novis argumentis defendere ea bona esse talia, presertim que solidam et immortalem beatitudinem parare possint ? Nam non nego esse bona, que etiam Aristoteles vult esse bona et concurrere ad presentis vite felicitatem; sed ea esse eiusmodi nego, ut possint eam felicitatem conferre, que nunquam a nobis discessura sit. Quam non esse nec reperiri in hoc orbe terrarum posse, quis est tam orbatus ingenii lumine qui non videat? Quod si mihi recensenti omnes artes, facultates atque ordines humani generis propositum fuisset, de quaque re bona ne an mala sit, certe et accurate disputare, quando esset inventus operi meo exitus, cum de unaquaque prope re magni voluminis disputatio fieri possit? Est alia ratio. Nam cum quis loquens aut disputans inducitur, eius mores spectandi sunt, quod placet Horatio dicenti: «Aut famam sequere, aut sibi convenientia finge, scriptor, honoratum si forte reponis Achillem, impiger, iracundus, inexorabilis, acer, iura neget sibi nata, nihil non arroget armis» et reliqua. Itaque cum scirem Lamolam natura facilem et non pertinacem esse, volui hominem secundum naturam et consuetudinem eius disputantem facere, ne contra decorum viderer agere. Si vero te disputantem induxissem, quem scio contentiosum, repugnantem, pertinacem  et ab opinione tua nunquam recedentem, putassem equidem me contra decorum facere, si postquam milies nedum decies contradixisses Guarino et refragatus esses, in eius sententiam te euntem facerem, meque iure carpi ab omnibus arbitrarer posse, quod pervicacia tua omnibus nota est. Cui enim concedes, qui Prisciano, Ciceroni, Aristoteli, Livio non concedis, qui illorum scripta impudentissime cum omnium risu carpis ac despicis? Est et alia ratio propositi mei, quod preter dignitatem   putarem esse, cum Lamola Guarini discipulus extiterit, illum non repugnantem concedere, que Guarinus asseveret, qui et etate et studio et longo rerum usu iure optimo debet esse sapientior. Hec sunt, bone Laurenti, quibus motus sum, ne frequentiores contradictiones in libello meo induxerim. Sed eum tibi improbari facile fero, modo illum probari sciam et theologis et oratoribus omnibus, quibus illum antequam ediderim ostendi, quorum iudicium summum habetur, tuoque, quod aut nullum aut leve est, longe antefertur. Sed cur me inelegantie non carpsisti? Cur non false latinitatis, ut ego te, fons elegantie et eloquentie flumen? An te pudor tenuit? At ille iam pridem in te extinctus est. An timor? At audacia perdita es. An religio? At contra fidei nostre doctores invectus es. Nihil ergo aliud est quod destiteris, nisi quia nihil eiusmodi, quod reprehenderes repperisti. Sed iam de his satis. In tertii enim libri tui reprehensione que relicta sunt proferentur.</p>
</div1>
<div1 n="Invectiva III">
<head>BARTHOLOMAEI FACII IN LAURENTIUM VALLAM</head><head>INVECTIVA TERTIA INCIPIT</head>	
<p>Audaciam tuam ac temeritatem inauditam presertim in tantis ac tam manifestis erroribus tuis et tanta scribendi barbarie nequeo profecto mirari satis, Laurenti. Tu enim cum nemine sermonem habes, quicumque is est, quem ignorantie non accuses, si is paulum modo opinioni tue adversetur ac non statim assentiat; eius autem rei causa est ingenii tui pravitas. Ut enim bene instituta ingenia pudore infirmantur, sic male composita audacia confirmari solent. Nam qui est animo bene compositus, is et alium veretur inscitie carpere et sicubi commisisse errorem arguatur, non modo non contemnit reprehensorem, sed etiam correctionem equo animo accipit. Equidem nescio quenquam tam parvo ingenio ac iudicio hominem, qui tam multa, que in historia inseruisti, litteris mandanda censuisset, nec quenquam tam parum versatum in hisce humanitatis studiis, qui tam inculte et tam exiliter diceret. Et te magistrum artis facis atque elegantie precepta tradis! Quem librum tuum, si quando mihi otium fuerit, ut perspicere ac resupinare valeam, fortasse adhuc efficiam, ut qui eius exemplum a te habent, eum tanquam rem inutilem et frivolam in latrinam abiiciant. Nam quando in historia regi dicata et tradita totiens et tam insigniter peccasti, que debet esse elaborata et ab omni vitio pura, quid existimandum est de eo libello, quem incuriosius edidisti? Sed hoc alias. Nunc tamen quod ad vitia libri tui tertii attinet explicetur, que nisi maxima esse ostendam, maxima ipse reprehensione dignus sim. «Nam ubi ad ianuam regie pervenit, ex equo delapsus, ante ipsam ianuam genu posuit. Iterum ad aule ostium, tertio ad fores conclavis, in quo rex illum excepturus sedebat, postremo ad pedes regis dexteramque eius amplexatam exosculatamque ori suo admovit osculumque mutuum dedit». Huiusmodi vitium superiore libro commisisti, quod quidem est contra brevitatis preceptum. Nam quod dicis: «Ante ipsam ianuam genu posuit. Iterum ad aule ostium, postremo ad pedes regis», id tribus verbis expediri potuit. Satis enim id fuerat dicere: «Ubi ad regem venit, ad eius genua procubuit»; aut sic: «Ad eius genua se summisit». Nihil enim opus est cognitu quotiens genua summiserit, nec illud quoque magis necessarium scitu erat, quod dicis illum exosculatam et amplexatam dexteram regis ori suo admovisse, cum hoc de more inferiorum sit, eorum maxime qui alieno parent imperio regum dexteras osculari.</p><p>	«Rex sermonem intulit de sumptu domestico quesivitque a puero quid ita magnos sumptus faceret in tanto comitatu alendo. Ille ut puer respondet nullum ob id se facere sumptum, sed eos pro se unumquenque, cum sint singularum artium magistratus. â€˜Tot enim habeo, inquit, oppida castellaque! â€™ Admiratus rex tantam pueri potentiam, tum suas, ut regis, tenues opes. â€˜Tu vero, inquit, feliciter, honeste atque ipso rege regalius ceterique tui ordinis, quibus sua iura constant, quorum nemo non ex oppidis plus multo percipit, quam rex proportione ex suis. Ut haud dubie vectigalia nostra ad nihilum redacta sint, idque tum negligentia regum, tum fraude atque perfidia subditorum. Olim comes Barcellone percipiebat ex Catalonia librarum quadraginta milia, nunc piget ac pudet quantum percipimus, pene precario regnamus. Nec mihi in dubio est nostram auctoritatem apud alios reges non satis amplam haberi et quodammodo contemni, cum auxilia bellorum aliarumque rerum magnarum a populis nostris corrogare habeamus eorumque arbitrio pendeamus. Certe cum regnum paternum et hoc considero, illic regnum videtur esse, hic procuratio, et postea aiunt preter ceteras gentes Catalani se fideles esse in regem. Equidem nolim quicquam detractum de laudibus populorum meorum, sed utinam verius quam gloriosus dicerent. Nam si recte existimemus, sibi fideliores esse quam regi reperientur. Non dico quia non est causa cur rebellent, ut sit apud illos, qui onera a regibus imposita ferre nequeunt, veluti decem tribus Israel, que a Salamone desciverunt, et alii multi et hodie in Italia precipue, sed quia regem suum patrimonio exuunt; quod nulli alii faciunt. Ut in hoc sint pace, Catalanorum dictum est, fideliores appellandi. Atque si qui rebellant ideo rebellant, ut ius suum retineant, hi vero idcirco a rebellando abstinent, ut ius regium  preripiant. At enim aiunt se a regibus illa coemisse. Taceo quantum fraude interceptum. Quis ignorat nunquam reges ea vendituros fuisse, nisi pecunia ad necessitates indiguissent, nec aliter a populis auxilia impetrare potuissent? En fides in principem admiranda! Non habent aurum quo illius necessitates sublevent, habent quo dignitatem exhauriant. Et ego de bonitate ac humanitate populorum loquor, qui non vetiti sed sponte auctoritatem regiam nec imminuerent, nec paterentur imminui. Nunc etiam vetante lege in quam iuraverunt, qua sancitum est ne quid regi liceat de patrimonio alienare et si quis ab eo quicquam vel emerit, vel pignori acceperit, eum continuo proditionis crimen incurrere vocarique apud Aragonenses traditorem, apud Catalanos barram. Verum nisi propositum animi mei preripiat mors, regni decus profligatum pessundatumque instaurabo atque restituam; nec desinam dum ostendam, absit invidia dicto, non minorem per me, quam mihi per regium nomen obvenisse dignitatem. Quid enim attinet externa comparare, si interna non reparas? Et alios redigere in servitutem, si domum tuam non afferas in libertatem? Ego pro amplificando filii fratris regno bella gessi, pro afferendo mei ipsius segnior ero? Sed nondum rescindendi ulceris tempus est, ut nuper Cesarauguste cognoscere licuit, cum in vectigali advectitii vini tam acres, ut aiunt, publice libertatis exhibuere se defensores. Experiar apertius, ubi eorum tam celebrata in regem fides, ubi bonitas, ubi iustitia. Est quidem optandum, ut quod postulamus, non graventur, sin minus, et asperis et mollibus medicamentis utemur. Certumque mihi est, si ius meum neque extorquere, neque impetrare potero, paterni regni pecunia redimere, ut non imbecillior sim, ego regni propugnator, quam ceteri oppugnatores.â€™» Nihil inconvenientius dici potest quam huiusmodi conquestio huic loco et tempori, rhetor egrege. Nihil enim minus verisimile est, quam quod rex prius pene quam regni habenas susceperit et cognoverit, qui iuste quive iniuste aliquid de regio patrimonio teneant, diminuta regni membra et procerum opes  nimias queratur. Tunc enim primum ingressus erat regnum antea sibi ignotum et inaccessum. Qui si scire potuerat tam brevi spatio qui nam iniuste possiderent, illud a te prius ostendi oportuit, ne rex avaritie simul et iniustitie iure accusari posse videretur. Quis vero dicat eos qui emerant iniustos possessores esse? Rex meam pecuniam habeat, ego rem suam nullam habeam? Preterea presente comite Lune, cui comminari   videbatur tali querimonia, nequaquam sapientis regis videtur esse, quin etiam si quid ab illo usurpatum fuisset, dissimulandum a rege illo presente erat. Quapropter totam istam conquestionem, ut ineptam et minime probabilem reiiciendam puto, ut taceam rationes levissimas, quas asserentem gravissimum regem facis. Cur qui emerint iniuste possideant? Et verba ista «Aragonenses»? Cum ab Aragonia Arago fiat, non Aragoniensis, ut a Macedonia Macedo et a Paphlagonia Paphlago ducitur. Et «traditorem» et «barram» barbare et inepte a te prolata. «Sed utinam verius quam gloriosius dicerent». Rectius quoad artem grammaticam si dixisses «atque utinam vere magis quam gloriose dicerent», cum sit comparatio ad se ipsum non ad extrinsecam personam. In huiusmodi enim constructionibus <hi rend="italic">magis quam</hi> particulam honestius interponimus, ut si dicam: «Cesar fortiter magis quam moderate res gessit». Posse id tamen auctoritate tollerari non abnuerim. Sed hoc rectius Livius XXX <hi rend="italic">ab urbe condita</hi>: «Novi spiritus magis magnos quam utiles». Idem paulo post: «Omnibus tuis rebus secundis nostris dubiis iam aperta et speciosa danti est pax nobis petentibus magis necessaria quam honesta».</p><p>	«Cum plurimas clientelas multos ex nobilitate beneficiarios haberet». Et hic quoque sermo e tua nobili schola depromptus est. Ego vero non <hi rend="italic">beneficiarios</hi>, sed <hi rend="italic">beneficio devinctos</hi> dicerem. <hi rend="italic">Beneficiarii</hi> enim, ut scias, sunt quoddam genus militum, qui ex eo ita appellantur, quia promoventur ad honores beneficio  tribunorum, ut inquit Vegetius; idque confirmatur auctoritate Cesaris in <hi rend="italic">Commentariis</hi> suis, cuius verba hec sunt: «Hec erant milia XLV, evocatorum circiter duo, que ex beneficiariis superiorum exercituum ad eum convenerant, que tota acie dispersa erant». «Atque quo crepitus bombardarum horribilior et ictus perniciosior foret, omnes eodem non momento sed pene puncto temporis laxabantur. Ad quarum impulsum pulvereus ex discussis parietibus fumus diu in aere visebatur». Admirabilis profecto est eloquentia tua, Sallustianam ne illam dicam, an Livianam? Ubique deprehenditur tua Romane lingue paupertas. Ego vero sic dicerem, qui Ligur sum: «Et quo tormentorum eneorum fragor plus terroris ac metus incuteret, quove illorum impulsus vehementior foret, omnia uno eodemque momento laxari iubebat, quorum tantus impetus erat, ut post iactum ater pulvere commixtus fumus in aere diu conspiceretur». «Quippe hec ad regem commeare et tractare inter utrosque ceperat». Ambiguus et diminutus hic sermo est, nisi pacem, aut concordiam, aut quid tractarent adiicias. Nec enim sic simpliciter prolatum ullum integrum sensum habet. Quare male abs te dictum.</p><p>	«Ubi ad conspectum regis venit, in angusta sedentis sella, extra iactum lapidis, ex equo descendit, genuque posuit, paulumque progressus, iterum adoravit, tertio non procul a rege cum adorasset, nec rex assurgeret» et reliqua. Hic est ille creber error tuus, qui non intelligis quam sit ista locutio brevitati contraria. «Constat inter omnes, qui illi festo affuerunt, nec vidisse, nec audisse celebriores pompas cerimoniasque». Scribis de honore summo regi habito et uteris sacrorum verbis. Pompe enim carimonieque ad sacra pertinent. Elegantioribus igitur et magis propriis verbis usus esses, si ita dixisses: «Constat sane inter omnes, qui illi celebritati affuerunt, se magnificentius, aut splendidius aliquid nec vidisse nec audisse unquam».</p><p>	«Augebat autem iocunditatem solemnitatis, quod quinque filii circa patrem visebantur, quorum medius inspectante omni cetu, patrem, priusquam regali chrismate tingeretur, cinxit ense equeriatus, utpote preditus illa dignitate, quod magister equeriorum Sancti Iacobi esset. Nondum enim equerius erat, quales alii multi, quorum et rex Petrus et talem priusquam regem esse necesse est». Et hoc quoque depromptum est ex illa tua impudentie officina, quem vero non pudet, ut priore libro dixi, verba nova formare, cum vetera extent, honesta illa quidem et usu comprobata. Saltem e greco expressisses ea verba, nam ut ait Horatius: «Et nova fictaque nuper habebunt verba fidem, si greco fonte cadant parce detorta». <hi rend="italic">Equerium</hi> primo libro formaveras: hoc <hi rend="italic">equeriatum</hi> scilicet alter Varro vel tertius Cato ad locupletandam latinam linguam a celo lapsus. «Sed aiunt eum qui creatus est rex posse sibi suapte auctoritate tribuere illam dignitatem. Hec est recepta hominum opinio, hec militarium virorum velut sanctio, quasi quisquam sibi queat esse auctor, ac se ornare dignitate, aut si habet, eam prerogativam regii culminis opus sit ab altero quoque accipere, aut sacrosancta maiestas, que ritu sacerdotum ungitur, unde christi vocantur, necesse habeat titulo equerii decorari, exili, frivolo et ex ignorantia nato. Ausim dicere: quod pace tum aliorum tum, precipue regum dictum sit, contumeliam regie maiestati faciunt, qui hanc dignitatem, si hoc nomen meretur, suscipiunt, non secus ac si supra diadema sertum ex rosis floribusque suspenderent». Magnam pre te fers hoc loco prudentiam, primum qui non vides te longius progredi quam oporteat et a suscepta narratione de equestri dignitate disputando divertere, quod est contra brevitatis preceptum. Secundo autem loco eam dignitatem vituperas, que semper magno in honore fuit. Nec eam modo dignitatem, sed etiam veteres, a quibus instituta est, contemnis. Taceo explanationem, que qualis sit nemo non videt. «Sed anticipato die venit quasi officii gratia papam excepturus».  Tullianum vero hoc est. Sed qui eloqui didicerunt non «anticipato die venit», quod pedagogicum est verbum, dicerent, sed «pridie ante constitutam diem».</p><p>	«Advenit Sancius episcopus Palentinus, ducens sponsam pronubus et velut parens puelle». Non utimur hoc nomine, bone grammatice, nisi feminino genere, sicut nec <hi rend="italic">nuptum</hi>, quamvis <hi rend="italic">novum nuptum</hi> Plautus Calinum semel dixerit. Hec enim ad feminas, non ad mares pertinent officia. <hi rend="italic">Pronubam</hi> enim dicimus eam que novam nuptam in cubiculo sponso copulat, quod est femine, non maris officium. «Rex tamen neque prophetanti plane crediderat». Cum scribes aliquid theologicum isto verbo utitor, sed cum scribes historiam, putato tibi non licere, bone magister elegantie, qui tam frequenter eo usque adhuc usus es.</p><p>	«Cetera neglexit papa pre umbra illius nominis». Non «pre umbra», imperite, sed «pre splendore illius nominis». Neque enim umbram, sed splendorem eximium pre se fert pontificis nomen, quo honore nullus in terris illustrior.</p><p>	«Disposita itaque re familiari consilii princeps Cevellerius conditoque testamento, occlusis ostiis ac fenestris domus, extincto igni, sedentibus in pavimento uxore ac filiabus, prosequentibus aliquantum collegis ac ceteris, veluti damnatum destinatumque inspectantibus ac miserantibus, ad regiam pergit». Credo nunquam preceptum ullum de iis, que ad brevitatem narrationis pertinent, videris, tam frequenter in eo peccas. De quibus si nihil unquam traditum esset, tamen si quid valeres ingenio, iudicares ista superflua esse que narras. Quid enim oportebat sciri, utrum condito testamento an secus, utrum occlusis fenestris an apertis, utrum extincto igni an excitato, utrum sedentibus uxore ac filiabus in pavimento an stantibus in balneo, is de quo loqueris ad regem se contulerit? Preterea quis credat  tantum terrorem et metum huic homini iniectum, quoniam a rege vocaretur propter tumultum in plebe excitatum presertim a quo ille abfuisset? Num ad leonem, num ad tigridem ibat? Non vides regem truculentie et feritatis a te latenter accusari, qui erat humanissimus? Quomodo plus timoris et desperationis ostendere potuisses, si regem occidere, vel prodere conatus esset. Satis itaque id fuerat dicere: «Cevellerius cum a rege vocaretur, rebus suis primum compositis, veritus ne per iram rex in se male consuleret, in regiam profectus est». «Ubi Cevellerius pervenit ad ianuam conclavis, ubi a rege expectabatur, nam ministros in prima aula (ut moris est) reliquerat, ianitor, semiaperto ostio, quis esset interrogat, an Iohannes Cevellerius. Hic aliquid favoris ex nomine magistratus acquirere volens, â€˜Consiliarius sum, inquit, civitatis.â€™ â€˜An Cevellerius?â€™ â€˜Civitatis, inquit, consiliarius.â€™ â€˜Responde an Cevellerius.â€™ â€˜Respondeo quod consiliarius.â€™ â€˜Responde quod rogo: nam alium quam Cevellerium intromittere iussus non sum.â€™ â€˜An me intromittas, an excludas in tua manu est. Ego consiliarius unus, sed pro omnibus sum.â€™» Ecce alterum errorem insigniorem tuum contra brevitatem. Nam si reprehendit Cicero, qui dixit, aut dicat: «Accessi ad edes, puerum vocavi, respondit, quesivi dominum; domi negavit esse», quanto magis reprehendendus es tu, qui eadem repetis et replicas sepius, cum id dici eleganter his pauculis verbis potuerit: «Ubi Cevellerius ad ianuam cubiculi regii pervenit, ianitor quis esset interrogat, ille se consiliarium civitatis esse respondit. Cum autem ille nomen exquireret, sepius interrogatus nunquam se nisi a nomine dignitatis appellare voluit. Tanta fuit hominis sive constantia, sive pertinacia».</p><p>	«At non est hec abiectissimorum hominum contumacia atque ambitio et Luciferi arrogantia, qui dicit: â€˜Ponam sedem meam ad aquilonem et ero similis altissimo.â€™» Elocutio sane digna historiographo eloquentissimo, ne plura dicam.</p><p>	«Additum quoque est non esse tentandum, quid facere audeant  qui primigenio dicere ausi sunt, die quodam in dissensione, de supplicio sontis cuiusdam. Nondum exsiccatum atramentum, quo exarata sunt instrumenta declarationis de successione». Ornatissime profecto et exquisitissime, ut cetera. Recte tu quidem ne a more tuo recedas. Sed ego sic dicerem: «Erant etiam qui dicerent tentandum non esse, quid illi audeant. Qui cum alias de supplicio sontis cuiusdam dissensio esset, dicere non pertimuerint, nondum satis exaruisse publici documenti litteras, quo eius successio sancita sit». «Quod si quemadmodum a sapientibus dictum est, acerbiora sunt adversa quam iocundiora prospera, dicamus preclare cum Ferdinando actum esse». Honestior elocutio si dixisses: «Quod si plus acerbitatis adversis inest, quam iocunditatis prosperis, preclare cum Ferdinando actum esse existimemus». «Sed Iohannes imperite atque indocte. Homo quidem gravis probusque ac strenuus, sed idiota». Tu certe magis idiota quam ille, qui sic barbare loqueris. Quanto elegantius fuerat dicere «illitteratus»,vel «litterarum ignarus».</p><p>	«Non afferam e regno patris mei, non ex aliis huius etatis exempla. Certe Lacedemonii, apud quos bini reges erant et magis perpetui consules quam reges, ita parum in urbe, in bello multum poterant, voluerunt illos huius contumelie expertes esse. Taceo gentilia. Quis unquam Hebreorum regum aliquem vectigal audivit pependisse, etiam non potius regis vectigalia esse pensitata? Non id nunc postulo ut mihi pensitentur, quamquam et possem, sed ut ratio dignitatis constet». Exempla placent, validissimo inniteris argumento. Lacedomonii reges et Hebrei nullum vectigal populis suis pendebant, igitur omnes reges a vectigalibus immunes ac liberi esse debent. Recta conclusio, si dixisses superiores reges Aragonicos non esse solitos vectigal pendere; consequens erat quod nec ei quoque solvendum vectigal esset. Nunquid qua lege unus aut duo non tenentur, ceteros omnes solutos esse dixeris? Si hac conditione regnum acceperat, ut maiorum leges servaret et maiores ea vectigalia pensitarant, iniustum regem facis qui leges non servet, quibus erat obstrictus. Si vero nulla lege tenebatur, ostendi oportebat non esse solvendum.  An nescis aliis regibus plus licere in populos, aliis minus? Esse quosdam populos immunes a tributis, esse alios qui gravia persolvant? Si equum est, ut iusta regi solvantur, cur iniquum fuerit, reges, quod debent, populis persolvere? Iniuste itaque regem loquentem facis ad quod quidem nulla te historie lex cogebat. Vitia in oratione non tribuentur regi, sed tibi, sicut ars et elegantia non iis qui loquuntur, sed historiographis, a quibus orationes confecte sunt, dari solet. Sed hoc omitto. Quid? Illud preteritum <hi rend="italic">pependisse</hi>, quod tanta pertinacia olim negabas reperiri simplex? Cur eo nunc usus es, si nusquam reperitur? Sed tandem comperisti me vera dicere, qui usitatum asseverabam et a Cesare in <hi rend="italic">Commentariorum</hi> primo dictum sciebam. Si vis grammaticus esse, Priscianum ne contemnas, quem prestantissimi nostre etatis auctorem habent, alioquin, mihi crede, irrideberis.</p><p>	«Neque enim nunc de pecunia res est, de qua si certaretur, pudendum vobis erat, tantulum sumptum regi vestro non gratificari. Sed de pudore meo, de auctoritate huius sedis apud exteras nationes». Quo magis magisque tua lego, eo magis inscitiam tuam intelligo. <hi rend="italic">Pudorem</hi> dicis quod <hi rend="italic">honorem</hi> dicere debuisti. Neque enim id pertinet ad verecundiam, sed ad honorem ac dignitatem regiam, quod regi sua non gratificarentur. Melius itaque et correctius loqui disce. «Quibus rebus cum nos adversemini, quid aliud nisi cupidos esse significatis nostre turpitudinis, dedecoris, infamie, sine ulla vestra, si saperetis, laude ac dignitate?» Nec minus hic quam ceteris in locis tuam requiro prudentiam, qui turpitudini esse regi dicas et infamie si vectigal pendat. Utrum infame et turpe regi an populis est, qui velint regem vectigal pendere, quod nulla culpa nullo regis vitio admittitur, id regi turpe et inhonestum argues. Turpitudo et infamia eius est qui infert, non qui patitur aliquid indignum, precipue si ei qui patitur non liceat eam indignitatem iure repellere. Fac igitur reges sapienter et iuste loqui ac dicere que illis convenientia et decora sint, si vis laudem ex scriptis tuis assequi. Que facta sunt narrari oportet quo ordine facta sint, que vero dicta ab historico componi possunt. Sed quis expectet regem a te moderatum et iustum  induci, qui ipse immoderatus preceps et inconsultus sis, nec ullum rerum delectum in oratione tua habeas? Neque enim potest quis dare quo ipse careat, non magis quam ego possum digito celum tangere.</p><p>	Hi sunt errores, quos veluti e grandi quodam acervo e libro tuo excerpsi, historiographe bellissime. Qui ideo turpiores sunt tibi, quod a te omnes qui unquam fuerint historicos, oratores et poetas atque adeo omnes omnium scientiarum inventores et preceptores superari putas, nec putas solum, sed etiam sine rubore predicas. Que idcirco in medium proferre volui, quemadmodum initio dixi, ut tua summa eloquentia ac sapientia omnibus pateat, iis presertim quibus tua quadam garulitate persuasisti alium neminem preter te unum sapere. Qui non dubito, si voluerint sincere iudicare, his pensitatis et animadversis, facile desistent a sententia teque nihil minus quam eloquentem et prudentem hominem esse censebunt. Quod si te urent scripta mea, id tue importunitati ac temeritati non mihi assignare debebis. Quin etiam mihi te magis debere iudicabis, si quid prudentie tibi reliquum furor fecerit, qui vera dixi, quam iis, qui laudando et assentando te ex stulto insanum reddiderunt. Sed quid sperem aut ego aut alius quisquam tuos mores immutare reprehensione posse, cui nihil sanitatis a capite, ut aiunt, ad calcem relictum est? Aurum geris omni verecundia abiecta. Cur? An quia eques? Dic a quo principe aut a quo rege in equestrem ordinem relatus sis. An quia iuris civilis aut pontificii aut physice doctor? Ede ubi doctoratus insignia acceperis, a quo collegio, quo tempore, quibus presentibus. An vero quia olim Caiete in convivio cum inusitate magnitudinis peregrino ariete clipeo pugnans certasti? Honesta profecto ratione, cur auri usum tibi licenter assumere debueris. Est enim facinus viro gravi et erudito dignum. Hoc idem sepe factitavit Hercules. Sed iam satis de ineptiis tuis dictum sit, presertim cum omnibus tam note sint, ut nihil novum, nihil inauditum cuiquam a me afferri iam possit.</p></div1>

<div1 n="Invectiva IV">

<head>BARTHOLOMAEI FACCII IN LAURENTIUM  VALLAM</head>

<head>INVECTIVA QUARTA ET ULTIMA INCIPIT</head>	

<p>Erras, Laurenti, si putas veniam datam esse erroribus tuis, quod librum tuum a rege repetieris et quod illum non editum et nondum correctum dixeris. Ista enim libri repetitio plane confessio est erroris tui, non purgatio. Quam tamen, etsi impudens es, ipse negare non es ausus, presente rege, cum ego errata tua coram maiestate sua proferre contenderem. Neque enim passus es ista a me legi et recitari, que tu ipse sciebas a te nulla via, nisi solita pertinacia defendi posse. Neque enim eras nescius cuiusmodi essent omnia, que in libro tuo reprehenderam, cum libellum meum cuidam e discipulis tuis tibi primo ostendendum et subinde ei transcribendum dedissem, qui scio quatriduo in manibus tuis fuit, vixque a te divelli potuit. Quod   ego ideo feci, ut scires quam parvi te faciam, quantumque tua hebetissima tela contemnam. Nanque ita me amet Deus, ita mihi propitii sint omnes superi, ut si nihil aliud negotii sit mihi quam certare tecum scriptis, non magis id laborem, quam si mihi equo in regiam domo eundum sit. Nam quid est tuo genere dicendi ineptius? Quid ieiunius? Quid rancidius? Quid incomptius? Quid denique aridius? Pumex profecto non eque aridus, ut Plautinis verbis utar, atque ipsa oratio tua est, que semper humi serpens ac veluti languens sese nescit erigere. Preterea in te si quando igniculus aliquis forte excitatur, quemadmodum culmo iniectus ignis, subito vel in ipsa excitatione atque ortu extinguitur. Nunquam tibi ipsi constas, sed more navis gubernaculo soluto huc illuc vagaris et quasi a fluctu quodam in diversa raperis. Non coherent sententie, non verba rebus accommodata, que ab eloquenti homine, qualem te haberi vis, proficisci videantur, sed e media pedagogorum scola deprompta. Qualis enim sermo tuus est, talis est profecto oratio, quem multi iudicio decepti, quod sunt ignari eloquentie, disertum et tersum putant. Qui si quid in his studiis profecissent, facile deprehenderent linguam tuam non romanam esse, sed barbaram. «Ego vos puniam ambos», minitans Antonio et mihi dixisti in conspectu regis, ne dicam cetera inepta et irridenda. Sed si romane et latine loqui scisses, non «vos puniam ambos» dixisses, quod rudius et inornatius dici non potuit, sed «utrique meritas referam gratias» vel «utrunque ulciscar». O quam multa notarem in sermone tuo si te audire vellem! Sed insanum ac dementem, presertim in nugis quibus affluis. Non audio, que multi ut belle et ornate a te dicta laudant et mirantur. Verum non ex sermone iudicatur hominis facundia et doctrina, sed e scriptis et operibus quibus maior vis ingenii maiorve cogitatio et cura adhibetur. Conferantur tua scripta cum meis et equum habeamus iudicem, tunc videris quam parum disertus sis. Nec tamen is sum, qui existimem me parem esse quibusdam etatis nostre eloquentissimis atque illustribus viris, a quibus et eloquentia et multarum rerum scientia me vinci facile concesserim. Sed si me tibi in dicendo antepono, videor id mihi absque arrogantie suspicione facere posse, quoniam disertis et eruditis hominibus, qua eloquentia sis perspectum est. Sed quod dicis librum a te nondum editum esse, qua fronte, quo vultu, quove ore dicere id potes? Quem putas esse tam imperitum rerum ex omnibus, qui interfuere, cum tibi a rege redditus est liber, aut eorum quibus illum prius ostenderam, qui non intelligat librum editum esse, et pro edito habendum? Primum enim librum ipsum regi statim post reditum eius ex Brutiis una cum secretario eius viro clarissimo obtulisti, quasi degustationem quandam castrensis eloquentie tue, ut, si regi placeret opus, tu is esses cui rerum a se gestarum celebratio mandaretur, invidia quadam permotus quod sciebas id negotii mihi datum esse, et illum in regia bibliotheca reponendum reliquisti, ubi iam supra decimum mensem conditus est. Quem si noluisses editum esse, non est verisimile te illum tam diu ibidem reliquisse, presertim cum  scires multo antequam Romam peteres, illum a me multis locis esse reprehensum. Quis enim, nisi stultus, relinquat in bibliotheca regia, in qua non nisi perfecta et elaborata opera reponi solent, librum quem edi nolit? Sed si libri eius lectione regem inducere studebas, ut te historiographum suum efficeret, quis credat illum a te imperfectum ad se delatum esse? Quonam enim modo allici poterat rex, si et scripta inepta atque ridicula essent et oratio ipsa non modo non militaris, sed plerunque vulgaris et barbara? Quid quod liber ipse compaginatus ac tabellis contectus manuque tua correctus et per capita rubris litteris distinctus est, cum proemio ad regem et in fine polliceris historias regis nostri? Verba enim tua hec sunt: «Finis historiarum regis Ferdinandi. Sequuntur historie regis Alfonsi». Nonne hec omnia testantur ac demonstrant librum perfectum et absolutum esse? Quod si afferre vis, ut fecisti, ipsum non videri absolutum, quoniam membranis non est positus, scito non membranis, sed ingenio et lima opus perfici. Nihil enim refert utrum in membranis, an in tabulis opus transcribatur, modo sit perfectum et elimatum. Quod si ipsum librum rege haud dignum esse contenderis, ut dixisti, facile id tibi concedam, immo nec unquam te effecturum, ut eius aut patris maiestate dignus evadat. Illud vero perridiculum est et nulla omnino excusatione dignum, quod dixisti te ad regem librum attulisse, ut illum emendaret, quasi regis officium sit libros emendare. Non erubescis ista dicere? Non vides apud quos loquaris? Aliud negotium regi est, alia cura, alius labor quam librorum correctio. Si de rerum scriptarum veritate atque ordine fortasse dubitabas, non regis, sed eorum qui regem secuti sunt, fuit exquirenda sententia. Sed in latinitate et elegantia et historie dignitate quis te coegit peccare? Celeritasne? Quis te impellebat, ut tam celeriter rem imperfectam et corruptam ederes? Sed esto quod dixisti: a secretario, ut properares, hortareris. Utrum alieno consilio, an honori tuo potius consulere debuisti, stolide? Hanc festinationem edendi operis non te docuit Horatius, quem si secutus esses, fortasse non tam multa peccasses. Ait enim, nescio si scias: «Vos, o Pompilius sanguis, carnem reprehendite,  quod non multa dies et multa litura coercuit, atque perfectum decies non castigavit ad unguem». Sed quando nulla alia restabat tibi excusationis facies, hanc excusationem frivolam et nemini satisfacientem attulisti. Putabas, demens, me invidere tibi et egre ferre a te quoque historiam scribi. Sed vide, queso, quam tua te opinio deceperit. Tantum enim abest ut ego id moleste ferrem, ut a rege nuper petierim multis presentibus, tibi hanc communem esse materiam, eandemque tibi quam mihi rerum notitiam tradi. Idque profecto admodum cupio, et si potero consequar. Spero enim scripta tua meorum gratiam si qua est futura, non nihil auctura. Quod autem dicis librum nondum correctum esse, nemo est omnium qui viderint, qui id neget; nemo qui non corruptum, immo vero corruptissimum esse fateatur, nec corrigi posse, nisi uratur. Tot enim errata insunt, ut e deligendis insignioribus vix me explicare potuerim et sepius dubitarim, quid potissimum annotarem. Mihique persuadeo, quamvis multa correxerim, te nunquam adeo correcturum omnia, quin adhuc egeas labore meo. Quem tibi profecto quantum regia negotia patientur impendam. Nolo enim pati, ut libri tui corrupti ad posteros transeant. Sed iam de his satis. Negotio enim interpellor, ne plura nunc scribam, que in aliud tempus differri placet.</p>
<trailer>BARTHOLOMAEI FACCII IN LAURENTIUM VALLAM INVECTIVA QUARTA ET ULTIMA FINIT.</trailer><trailer>SIT CHRISTO LAUS. </trailer></div1></body></text></TEI.2>
