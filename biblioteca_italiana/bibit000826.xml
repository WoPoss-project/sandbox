<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Ricordi</title>
      <author>Francesco Guicciardini</author>
    </titleStmt>
    <extent>121 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2003</date>
      <idno>bibit000826</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Ricordi</title>
        <author>Guicciardini, Francesco</author>
        <editor id="ed">Spongano, Raffaele</editor>
        <publisher>Sansoni</publisher>
        <pubPlace>Firenze</pubPlace>
        <date>1951</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="ita"/><language id="lat">Latino</language></langUsage>
    <textClass>
      <keywords scheme="CDD">
        <term>858.3 - Scritti miscellanei italiani nell'eta di Leone X</term>
      </keywords>
      <keywords scheme="CGB">
        <term>Narrativa</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>LIZ</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>LIZ</name>
      </respStmt>
      <item>Correzione linguistica</item>
    </change>
    <change>
      <date>2003-11-30T00:00:00.000+02:00</date>
      <respStmt>
        <name>Simona Casciano</name>
        <name>BIBIT</name>
      </respStmt>
      <item>Codifica XML - Codifica con software</item>
    </change>
    <change>
      <date>2004-01-20T00:00:00.000+02:00</date>
      <respStmt>
        <name>Elena Pierazzo</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>

<div1>
<head>1</head>
<p>Quello che dicono le persone spirituali, che chi ha fede
conduce cose grandi e, come dice lo evangelio, chi ha fede
può comandare a' monti ecc., procede perché la fede fa
ostinazione. Fede non è altro che credere con openione ferma
e quasi certezza le cose che non sono ragionevole, o se sono
ragionevole, crederle con più resoluzione che non persuadono
le ragione. Chi adunche ha fede diventa ostinato in quello
che crede, e procede al cammino suo intrepido e resoluto,
sprezzando le difficultà e pericoli, e mettendosi a
soportare ogni estremità: donde nasce che, essendo le cose
del mondo sottoposte a mille casi e accidenti, può nascere
per molti versi nella lunghezza del tempo aiuto insperato a
chi ha perseverato nella ostinazione, la quale essendo
causata dalla fede, si dice meritamente: chi ha fede ecc.
Essemplo a dì nostri ne è grandissimo questa ostinazione de'
Fiorentini che, essendosi contro a ogni ragione del mondo
messi a aspettare la guerra del papa e imperadore sanza
speranza di alcuno soccorso di altri, disuniti e con mille
difficultà, hanno sostenuto in sulle mura già sette mesi gli
esserciti, e quali non si sarebbe creduto che avessino
sostenuti sette dì, e condotto le cose in luogo che, se
vincessino, nessuno più se ne maraviglierebbe, dove prima da
tutti erano giudicati perduti: e questa ostinazione ha
causata in gran parte la fede di non potere perire, secondo
le predizione di fra Ieronimo da Ferrara.</p>
</div1>
<div1>
<head>2</head>

<p>Sono alcuni prìncipi che agli imbasciadori loro communicano
interamente tutto el segreto suo, e a che fine vogliono
conducere la negociazione che hanno a trattare con l'altro
principe al quale sono mandati. Altri giudicano essere
meglio non aprire loro se non quello che vogliono si
persuada all'altro principe; el quale se vogliono ingannare,
pare loro quasi necessario ingannare prima lo imbasciadore
propio, che è el mezzo e instrumento che l'ha a trattare e
persuadere all'altro principe. L'una e l'altra opinione ha
le ragione sue: perché da un canto pare difficile che lo
imbasciadore, che sa che el principe suo vuole ingannare
quell'altro, parli e tratti con quello ardire e con quella
efficacia e fermezza che farebbe se credessi la negociazione
trattarsi sinceramente e sanza simulazione; sanza che, può
per leggerezza o malignità fare penetrare la mente del suo
principe, il che, se non la sapessi, non potrebbe fare. Da
altro canto accade molte volte che, quando la pratica è
simulata, lo imbasciadore, che crede che la sia vera,
trasanda molte volte più che non ricerca el bisogno della
cosa; nella quale se crede che veramente el principe suo
desideri pervenire a quello fine, non usa molte moderazione
e considerazione a proposito del negocio, quali potrebbe
usare se sapessi lo intrinseco. E non essendo quasi
possibile dare le instruzione agli imbasciadori suoi sì
particulari che lo indrizzino in tutti e particulari, se non
in quanto la discrezione gli insegni accommodarsi a quello
fine che ha in generale, chi non ne ha notizia non può fare
questo, e però facilmente può errarvi in mille modi. La
opinione mia è che chi ha imbasciadori prudenti e integri, e
che siano affezionati a sé, e dependenti in modo che non
abbino obietto di dipendere da altri, faccia meglio a
communicare la mente sua; ma quando el principe non si
risolve che siano totalmente di questa qualità, è manco
pericoloso non si lasciare sempre intendere da loro e fare
che el fondamento di persuadere una cosa a altri sia el fare
persuasione del medesimo nel proprio imbasciadore.</p>
</div1>
<div1>
<head>3</head>

<p>Vedesi per esperienza che e prìncipi, ancora che grandi,
hanno carestia grandissima di ministri bene qualificati. Di
questo nessuno si maraviglierà quando e prìncipi non hanno
tanto giudicio che sappino conoscere gli uomini, o quando
sono sì avari che non gli vogliono premiare; ma pare bene da
maravigliarsene ne' prìncipi che mancano di questi dua
difetti, perché si vede quanto gli uomini di ogni sorte
desiderano servirgli e quanta commodità loro abbino di
beneficargli. Nondimeno non debbe parere sì maraviglioso a
chi considera la cosa in sé più profondamente: perché uno
ministro di uno principe - io parlo di chi ha a servire di
cose grande - bisogna che sia di estraordinaria sufficienza,
e di questi si truovano rarissimi; e oltre a questo è
necessario sia di grandissima fede e integrità, e questa è
forse più rara che la prima; in modo che, se non facilmente
si truovano uomini che abbino alcuna di queste due parte,
quanto più rari si troveranno quegli che l'abbino tutt'a
dua! Questa difficultà modererebbe assai uno principe
prudente e che non si riducessi a pensare giornalmente a
quello che gli bisogna, ma, anticipando col pensiere,
scegliessi ministri non ancora fatti, e quali esperimentando
di cosa in cosa e beneficando, si assuefacessino alle
faccende e si mettessino nella servitù sua; perché è
difficile trovare in uno tratto e uomini fatti della qualità
detta di sopra, ma si può bene sperare col tempo di fargli.
Vedrassi bene che più copia hanno di ministri e prìncipi
seculari che e papi, quando ne fanno la debita diligenza:
perché più rispetto s'ha al principe seculare e più speranza
di potere perpetuare nella sua servitù vivendo lui per lo
ordinario più lungamente che el papa, e succedendogli uno
che è quasi el medesimo che lui, e potendo el successore
fidarsi facilmente di quegli che sono stati adoperati o
cominciati a adoperare dallo antecessore. Aggiugnesi che per
essere e ministri del principe seculare o sudditi suoi o
almanco beneficati di cose che sono nel suo dominio, sono
necessitati avergli sempre rispetto o temergli, e loro e e
successori: le quali ragione cessano ne' pontefici, perché,
essendo communemente di brieve vita, non hanno molto tempo a
fare uomini nuovi, non concorrono le ragione medesime di
potersi fidare di quelli che sono stati a presso allo
antecessore, sono e ministri uomini di diversi paesi non
dependenti dal pontificato, sono beneficati di cose che sono
fuori delle mani del principe e successori, non temono del
nuovo pontefice né hanno speranza di continuare el servizio
suo con lui: in modo che è pericolo non siano più infedeli e
manco affezionati al servizio del padrone che quelli che
servono uno principe seculare.</p>
</div1>
<div1>
<head>4</head>
<p>Se e prìncipi, quando viene loro bene, tengono poco conto
de' servidori, per ogni suo piccolo interesse gli
disprezzano o mettono da canto, che può sdegnarsi o
lamentarsi uno padrone se e ministri, pure che non manchino
al debito della fede e dell'onore, gli abandonano o pigliano
quelli partiti che siano più a loro beneficio?
</p></div1>
<div1>
<head>5</head>

<p>Se gli uomini fussino discreti o grati a bastanza,
doverrebbe uno padrone, in ogni occasione che n'ha,
beneficare quanto potessi e suoi servidori; ma perché la
esperienza mostra - e io l'ho sentito da' miei servidori in
me medesimo - che spesso come sono pieni, o come al padrone
manca occasione di potergli trattare bene come ha fatto per
el passato, lo piantano, chi pensa al profitto suo debbe
procedere con la mano stretta, e con loro inclinare più
presto nella scarsità che nella larghezza, intrattenendogli
più con la speranza che con gli effetti; la quale perché gli
possa ingannare, è necessario beneficarne talvolta qualcuno
largamente, e questo basta; perché è naturale degli uomini
che in loro possa ordinariamente tanto più la speranza che
el timore, che più gli conforta e intrattiene lo essemplo di
uno che veggono benificato che non gli spaventa el vedersene
innanzi agli occhi molti che non sono stati bene trattati.</p>
</div1>
<div1>
<head>6</head>
<p>È grande errore parlare delle cose del mondo
indistintamente e assolutamente e, per dire così, per
regola; perché quasi tutte hanno distinzione e eccezione per
la varietà delle circunstanze, le quali non si possono
fermare con una medesima misura: e queste distinzione e
eccezione non si truovano scritte in su' libri, ma bisogna
le insegni la discrezione.</p>
</div1>
<div1>
<head>7</head>
<p>Avvertite bene nel parlare vostro di non dire mai sanza
necessità cose che referite possino dispiacere a altri:
perché spesso in tempi e modi non pensati nuocono
grandemente a voi medesimi; avvertitevi, vi dico, bene,
perché molti <emph><foreign lang="lat">etiam</foreign></emph> prudenti vi errano, e è difficile lo
astenersene; ma se la difficultà è grande, è molto maggiore
el frutto che ne resulta a chi lo sa fare.</p>
</div1>
<div1>
<head>8</head>
<p>Quando pure o la necessità o lo sdegno vi induce a dire
ingiuria a altri, avvertite almanco a dire cose che non
offendino se non lui: <emph>verbigrazia</emph>, se volete ingiuriare
una persona propria, non dite male della patria, della
famiglia o parentado suo; perché è pazzia grande, volendo
offendere uno uomo solo, ingiuriarne molti.</p>
</div1>
<div1>
<head>9</head>
<p>Leggete spesso e considerate bene questi ricordi, perché è
più facile a conoscergli e intendergli che osservargli: e
questo si facilita col farsene tale abito che s'abbino
freschi nella memoria.</p>
</div1>
<div1>
<head>10</head>
<p>Non si confidi alcuno tanto nella prudenza naturale che si
persuada quella bastare sanza l'accidentale detta
esperienza, perché ognuno che ha maneggiato faccende, benché
prudentissimo, ha potuto conoscere che con la esperienza si
aggiugne a molte cose, alle quali è impossibile che el
naturale solo possa aggiugnere.</p>
</div1>
<div1>
<head>11</head>
<p>Non vi spaventi dal beneficare gli uomini la ingratitudine
di molti; perché, oltre che el beneficare per se medesimo,
sanza altro obietto, è cosa generosa e quasi divina, si
riscontra pure beneficando talvolta in qualcuno sì grato che
ricompensa tutte le ingratitudine degli altri.</p>
</div1>
<div1>
<head>12</head>
<p>Quasi tutti e medesimi proverbi o simili, benché con diverse
parole, si truovono in ogni nazione; e la ragione è che e
proverbi nascono dalla esperienza o vero osservazione delle
cose, le quali in ogni luogo sono le medesime o simili.</p>
</div1>
<div1>
<head>13</head>
<p>Chi vuole vedere quali sieno e pensieri de' tiranni, legga
Cornelio Tacito, quando referisce gli ultimi ragionamenti
che Augusto morendo ebbe con Tiberio.</p>
</div1>
<div1>
<head>14</head>
<p>Non è la più preziosa cosa degli amici; però, quando potete,
non perdete la occasione del farne; perché gli uomini si
riscontrano spesso, e gli amici giovano, e gli inimici
nuocono, in tempi e luoghi che non aresti mai aspettato.</p>
</div1>
<div1>
<head>15</head>
<p>Io ho desiderato, come fanno tutti gli uomini, onore e
utile: e n'ho conseguito molte volte sopra quello che ho
desiderato o sperato; e nondimeno non v'ho poi mai trovato
drento quella satisfazione che io mi ero immaginato;
ragione, chi bene la considerassi, potentissima a tagliare
assai delle vane cupidità degli uomini.</p>
</div1>
<div1>
<head>16</head>
<p>Le grandezze e gli onori sono communemente desiderati,
perché tutto quello che vi è di bello e di buono apparisce
di fuora e è scolpito nella superficie: ma le molestie, le
fatiche, e fastidi e e pericoli sono nascosti e non si
veggono; e quali se apparissino come apparisce el bene, non
ci sarebbe ragione nessuna da dovergli desiderare, eccetto
una sola: che quanto più gli uomini sono onorati, reveriti e
adorati, tanto più pare che si accostino e diventino quasi
simili a Dio, al quale chi è quello che non volessi
assomigliarsi?</p>
</div1>
<div1>
<head>17</head>
<p>Non crediate a coloro che fanno professione d'avere lasciato
le faccende e le grandezze volontariamente e per amore della
quiete, perché quasi sempre ne è stata cagione o leggerezza
o necessità: però si vede per esperienza che quasi tutti,
come se gli offerisce uno spiraglio di potere tornare alla
vita di prima, lasciata la tanto lodata quiete, vi si
gettano con quella furia che fa el fuoco alle cose bene unte
e secche.</p>
</div1>
<div1>
<head>18</head>
<p>Insegna molto bene Cornelio Tacito a chi vive sotto a'
tiranni el modo di vivere e governarsi prudentemente, così
come insegna a' tiranni e modi di fondare la tirannide.</p>
</div1>
<div1>
<head>19</head>
<p>Non si possono fare le congiure sanza compagnia di altri, e
però sono pericolosissime; perché, essendo la più parte
degli uomini o imprudenti o cattivi, si corre troppo
pericolo a accompagnarsi con persone di simile sorte.</p>
</div1>
<div1>
<head>20</head>
<p>Non è cosa più contraria a chi vuole che le sue congiure
abbino felice fine, che volerle fondare molto sicure e quasi
certe da riuscire; perché chi vuole fare questo, bisogna che
implichi più uomini, più tempo e più opportunità, le quali
sono tutte la via da farle scoprire. E però vedete quanto le
congiure sono pericolose, poi che le cose che arrecono
sicurtà negli altri casi, in questi arrecono pericolo: il
che credo sia anche perché la fortuna, che in quelle ha gran
forza, si sdegni contro a chi fa tanta diligenza di cavarle
della sua potestà.</p>
</div1>
<div1>
<head>21</head>
<p>Io ho detto e scritto altre volte che e Medici perderono lo
stato nel '27 per averlo governato in molte cose a uso di
libertà, e che dubitavo che el popolo perderebbe la libertà
per governarla in molte cose a uso di stato. La ragione di
queste due conclusione è che lo stato de' Medici, che era
essoso allo universale della città, volendo mantenervisi,
bisognava si facessi uno fondamento di amici partigiani,
cioè d'uomini che da uno canto cavassino beneficio assai
dello stato, dall'altro si conoscessino perduti e non potere
restare a Firenze, se e Medici ne fussino cacciati: e questo
non poteva essere distribuendosi largamente come si faceva
gli onori e utili della città, non volendo dare quasi punto
di favore estraordinario agli amici nel fare e parentadi, e
ingegnandosi mostrare equalità verso ognuno. Le quali cose,
se si riducessino allo estremo contrario, sarebbono da
biasimare assai; ma anche tenerle in su questo estremo non
facevano fondamento di amici allo stato de' Medici. E se
bene piacevano allo universale, questo non bastava, perché
da altro canto era sì fisso ne' cuori degli uomini el
desiderio di tornare al Consiglio grande, che nessuna
mansuetudine, nessuna dolcezza, nessuno piacere che si
facessi al popolo bastava a eradicarlo; e gli amici, se bene
piacessi loro quello stato, non vi avevano però tanta
satisfazione che per questo volessino correre pericolo; e
sperando che se si governavano onestamente potersi salvare
in sullo essemplo del '94 erano disposti in uno frangente
più presto a lasciare correre che a sostenere una grossa
piena. Per el contrario totalmente bisogna che proceda uno
governo populare, perché, essendo communemente amato in
Firenze, né essendo una machina che si regga con fine certo
indirizzato da uno o da pochi, ma faccendo ogni dì per la
moltitudine e ignoranza di quelli che vi intervengono
variazione nel procedere, ha bisogno, volendo mantenersi, di
conservarsi grato allo universale, fuggire quanto può le
discordie de' cittadini, le quali non potendo o non sapendo
lui calpestare, aprono la via alla mutazione de' governi, e
in effetto camminare tutto con giustizia e equalità: donde
nascendo la sicurtà di tutti, ne séguita in gran parte la
satisfazione universale e el fondamento di conservare el
governo populare non con pochi partigiani, e quali lui non è
capace di reggere, ma con infiniti amici. Perché continuare
a tenerlo a uso di stato non è possibile, se da reggimento
populare non si transmuta in un altra spezie: e questo non
conserva la libertà, ma la distrugge.</p>
</div1>
<div1>
<head>22</head>

<p>Quante volte si dice: se si fussi fatto o non fatto così,
saria succeduta o non succeduta la tale cosa! che se fussi
possibile vederne el paragone, si conoscerebbe simile
openione essere false.</p>
</div1>
<div1>
<head>23</head>
<p>Le cose future sono tanto fallace e sottoposte a tanti
accidenti, che el più delle volte coloro ancora che sono
bene savî se ne ingannano: e chi notassi e giudicî loro,
massime ne' particulari delle cose - perché ne' generali più
spesso s'appongono - farebbe in questo poca differenza da
loro agli altri che sono tenuti manco savî. Però lasciare
uno bene presente per paura di uno male futuro è el più
delle volte pazzia, quando el male non sia molto certo o
propinquo o molto grande a comparazione del bene: altrimenti
bene spesso per paura di una cosa che poi riesce vana, ti
perdi el bene che tu potevi avere.</p>
</div1>
<div1>
<head>24</head>
<p>Non è la più labile cosa che la memoria de' benefici
ricevuti: però fate più fondamento in su quegli che sono
condizionati in modo che non vi possino mancare, che in su
coloro quali avete beneficati; perché spesso o non se ne
ricordano o presuppongono e benefici minori che non sono o
reputano che siano fatti quasi per obligo.</p>
</div1>
<div1>
<head>25</head>
<p>Guardatevi da fare quelli piaceri agli uomini che non si
possono fare sanza fare equale dispiacere a altri: perché
chi è ingiuriato non dimentica, anzi reputa la ingiuria
maggiore; chi è beneficato non se ne ricorda o gli pare
essere beneficato manco che non è. Però, presupposte le
altre cose pari, se ne disavanza più di gran lunga che non
si avanza.</p>
</div1>
<div1>
<head>26</head>
<p>Gli uomini doverrebbono tenere molto più conto delle
sustanze e effetti che delle cerimonie; e nondimeno è
incredibile quanto la umanità e gratitudine di parole leghi
communemente ognuno: il che nasce che a ognuno pare meritare
di essere stimato assai, e però si sdegna come gli pare che
tu non ne tenga quello conto che si persuade meritare.</p>
</div1>
<div1>
<head>27</head>
<p>La vera e fondata sicurtà di chi tu dubiti è che le cose
stiano in modo che, benché voglia, non ti possa nuocere:
perché quelle sicurtà che sono fondate in sulla voluntà e
discrezione di altri sono fallace, atteso quanto poca bontà
e fede si truova negli uomini.</p>
</div1>
<div1>
<head>28</head>
<p>Io non so a chi dispiaccia più che a me la ambizione, la
avarizia e la mollizie de' preti: sì perché ognuno di questi
vizi in sé è odioso, sì perché ciascuno e tutti insieme si
convengono poco a chi fa professione di vita dependente da
Dio, e ancora perché sono vizi sì contrari che non possono
stare insieme se non in uno subietto molto strano. Nondimeno
el grado che ho avuto con più pontefici m'ha necessitato a
amare per el particulare mio la grandezza loro; e se non
fussi questo rispetto, arei amato Martino Luther quanto me
medesimo: non per liberarmi dalle legge indotte dalla
religione cristiana nel modo che è interpretata e intesa
communemente, ma per vedere ridurre questa caterva di
scelerati a' termini debiti, cioè a restare o sanza vizi o
sanza autorità.</p>
</div1>
<div1>
<head>29</head>
<p>Ho detto molte volte, e è verissimo, che più è stato
difficile a' Fiorentini a fare quello poco dominio che
hanno, che a' Viniziani el loro grande: perché e Fiorentini
sono in una provincia che era piena di libertà, le quali è
difficillimo a estinguere - però si vincono con grandissima
fatica e, vinte, si conservano con non minore -. Hanno di
poi la Chiesa vicina, che è potente e non muore mai, in modo
che se qualche volta travaglia, risurge alla fine el suo
diritto più fresco che prima. E Viniziani hanno avuto a
pigliare terre use a servire, le quali non hanno ostinazione
né nel difendersi né nel ribellarsi, e per vicini hanno
avuto prìncipi secolari, la vita e la memoria de' quali non
è perpetua.</p>
</div1>
<div1>
<head>30</head>
<p>Chi considera bene, non può negare che nelle cose umane la
fortuna ha grandissima potestà, perché si vede che a ognora
ricevono grandissimi moti da accidenti fortuiti, e che non è
in potestà degli uomini né a prevedergli né a schifargli: e
benché lo accorgimento e sollicitudine degli uomini possa
moderare molte cose, nondimeno sola non basta, ma gli
bisogna ancora la buona fortuna.</p>
</div1>
<div1>
<head>31</head>
<p>Coloro ancora che, attribuendo el tutto alla prudenza e
virtù, escludono quanto possono la potestà della fortuna,
bisogna almanco confessino che importa assai abattersi o
nascere in tempo che le virtù o qualità per le quali tu ti
stimi siano in prezzo: come si può porre lo essemplo di
Fabio Massimo, al quale lo essere di natura cunctabundo
dette tanta riputazione, perché si riscontrò in una spezie
di guerra, nella quale la caldezza era perniziosa, la
tardità utile; in uno altro tempo sarebbe potuto essere el
contrario. Però la fortuna sua consisté in questo, che e
tempi suoi avessino bisogno di quella qualità che era in
lui; ma chi potessi variare la natura sua secondo le
condizione de' tempi, il che è difficillimo e forse
impossibile, sarebbe tanto manco dominato dalla fortuna.</p>
</div1>
<div1>
<head>32</head>
<p>La ambizione non è dannabile, né da vituperare quello
ambizioso che ha appetito d'avere gloria co' mezzi onesti e
onorevoli: anzi sono questi tali che operano cose grande e
eccelse, e chi manca di questo desiderio è spirito freddo e
inclinato più allo ozio che alle faccende. Quella è
ambizione perniziosa e detestabile che ha per unico fine la
grandezza, come hanno communemente e prìncipi, e quali,
quando se la propongono per idolo, per conseguire ciò che
gli conduce a quella, fanno uno piano della conscienza,
dell'onore, della umanità e di ogni altra cosa.</p>
</div1>
<div1>
<head>33</head>
<p>È in proverbio che delle ricchezze male acquistate non gode
el terzo erede; e se questo nasce per essere cosa infetta,
pare che molto manco ne dovessi godere quello che l'ha male
acquistate. Dissemi già mio padre che Santo Augustino
diceva, la ragione essere perché non si truova nessuno sì
scelerato che non faccia qualche bene, e che Dio, che non
lascia alcuno bene irremunerato né alcuno male impunito,
dargli in satisfazione de' suoi beni questo contento nel
mondo, per punirlo poi pienamente del male nell'altro; e
nondimeno, perché le ricchezze male acquistate s'hanno a
purgare, non si perpetuare nel terzo erede. Io gli risposi
che non sapevo se el detto in sé era vero, potendosene
allegare in contrario molte esperienze; ma, quando fussi
vero, potersi considerare altra ragione, perché la
variazione naturale delle cose del mondo fa che dove è la
ricchezza venga la povertà, e più negli eredi che nel
principale, perché quanto el tempo è più lungo tanto è più
facile la mutazione. Di poi el principale, cioè quello che
l'ha acquistate, v'ha più amore e, avendo saputo
guadagnarle, sa anche le arte del conservarle, e, usato
vivere da povero, non le dissipa; ma gli eredi, non avendo
tanto amore a quello che sanza loro fatica si hanno trovato
in casa, allevati da ricchi, e non avendo imparato le arte
del guadagnare, che maraviglia è che, o per troppo spendere
o per poco governo, se le lascino uscire di mano?</p>
</div1>
<div1>
<head>34</head>
<p>Tutte le cose che hanno a finire non per impeto di violenza
ma di consunzione, hanno più lunga vita assai che l'uomo da
principio non si immagina. Vedesi lo essemplo in uno etico
che, quando è giudicato essere allo estremo, vive ancora non
solo dì, ma talvolta settimane e mesi; in una città che s'ha
a vincere per assedio, dove le reliquie delle vettovaglie
ingannano sempre la opinione di ognuno.</p>
</div1>
<div1>
<head>35</head>
<p>Quanto è diversa la pratica dalla teorica! quanti sono che
intendono le cose bene, che o non si ricordono o non sanno
metterle in atto! E a chi fa così, questa intelligenza è
inutile, perché è come avere uno tesoro in una arca con
obligo di non potere mai trarlo fuora.</p>
</div1>
<div1>
<head>36</head>
<p>Chi attende a acquistare la grazia degli uomini, avvertisca,
quando è richiesto, a non negare mai precisamente, ma dare
risposte generale: perché chi richiede, talvolta non gli
accade poi l'opera tua, o sopravengono anche impedimenti che
fanno la scusa tua capacissima. Sanza che, molti uomini sono
grossi e facilmente si lasciano aggirare con le parole, in
modo che, <emph><foreign lang="lat">etiam</foreign></emph> non faccendo tu quello che non volevi o
non potevi fare, s'ha spesso, con quella finezza di
rispondere, occasione di lasciare bene satisfatto colui, al
quale se da principio avessi negato, restava in ogni caso
mal contento di te.</p>
</div1>
<div1>
<head>37</head>
<p>Nega pure sempre quello che tu non vuoi che si sappia, o
afferma quello che tu vuoi che si creda, perché, ancora che
in contrario siano molti riscontri e quasi certezza, lo
affermare o negare gagliardamente mette spesso a partito el
cervello di chi ti ode.</p>
</div1>
<div1>
<head>38</head>
<p>È difficile alla casa de' Medici, potentissima e con dua
papati, conservare lo stato di Firenze, molto più che non fu
a Cosimo, privato cittadino; perché, oltre alla potenza che
fu in lui eccessiva, vi concorse la condizione de' tempi,
avendo Cosimo avuto a combattere lo stato con la potenza di
pochi, sanza displicenza dello universale, el quale non
conosceva la libertà; anzi in ogni quistione tra potenti e
in ogni mutazione gli uomini mediocri e e più bassi
acquistavano condizione. Ma oggi, essendo stato gustato el
Consiglio grande, non si ragiona più di tôrre o tenere
usurpato el governo a quattro, sei, dieci o venti cittadini,
ma al popolo tutto, el quale ha tanto lo obietto a quella
libertà, che non si può sperare di fargliene dimenticare,
con tutte le dolcezze, con tutti e buoni governi e
essaltazione del publico che e Medici o altri potenti usino.</p>
</div1>
<div1>
<head>39</head>
<p>Nostro padre ebbe figliuoli sì bene qualificati, che a tempo
suo fu communemente tenuto el più felice padre di Firenze; e
nondimeno io considerai molte volte che, calculato tutto,
era maggiore el dispiacere che aveva di noi che la
consolazione: pensa quello che interviene a chi ha figliuoli
pazzi, cattivi o sventurati.</p>
</div1>
<div1>
<head>40</head>
<p>Gran cosa è avere potestà sopra altri, la quale chi sa usare
bene, spaventa con essa gli uomini più ancora che non sono
le forze sue: perché el suddito, non sapendo bene insino
dove le si distendino, bisogna si risolva più presto a
cedere che a volere fare cimento se tu puoi fare o no quello
di che tu minacci.</p>
</div1>
<div1>
<head>41</head>
<p>Se gli uomini fussino buoni e prudenti, chi è preposto a
altri legittimamente arebbe a usare più la dolcezza che la
severità; ma essendo la più parte o poco buoni o poco
prudenti, bisogna fondarsi più in sulla severità: e chi la
intende altrimenti, si inganna. Confesso bene che, chi
potessi mescolare e condire bene l'una con l'altra, farebbe
quello ammirabile concento e quella armonia, della quale
nessuna è più suave: ma sono grazie che a pochi el cielo
largo destina e forse a nessuno.</p>
</div1>
<div1>
<head>42</head>
<p>Non fare più conto d'avere grazia che d'avere riputazione,
perché, perduta la riputazione, si perde la benivolenza, e
in luogo di quella succede lo essere disprezzato; ma a chi
mantiene la riputazione non mancano grazia e benivolenza.</p>
</div1>
<div1>
<head>43</head>
<p>Ho osservato io ne' miei governi che molte cose che ho
voluto condurre, come pace, accordi civili e cose simili,
innanzi che io mi vi introduca, lasciarle bene dibattere e
andare a lungo, perché alla fine, per stracchezza, le parte
ti pregano che tu le acconci. Così, pregato, con riputazione
e sanza nota alcuna di cupidità, conduci quello a che da
principio invano saresti corso drieto.</p>
</div1>
<div1>
<head>44</head>
<p>Fate ogni cosa per parere buoni, ché serve a infinite cose:
ma, perché le opinione false non durano, difficilmente vi
riuscirà el parere lungamente buoni, se in verità non
sarete. Così mi ricordò già mio padre.</p>
</div1>
<div1>
<head>45</head>
<p>El medesimo, lodando la parsimonia, usava dire che più onore
ti fa uno ducato che tu hai in borsa che dieci che tu n'hai
spesi.</p>
</div1>
<div1>
<head>46</head>
<p>Non mi piacque mai ne' miei governi la crudeltà e le pene
eccessive, e anche non sono necessarie, perché da certi casi
essemplari in fuora, basta, a mantenere el terrore, el
punire e delitti a 15 soldi per lira: pure che si pigli
regola di punirgli tutti.</p>
</div1>
<div1>
<head>47</head>
<p>La dottrina accompagnata co' cervelli deboli o non gli
megliora o gli guasta; ma quando lo accidentale si riscontra
col naturale buono, fa gli uomini perfetti e quasi divini.</p>
</div1>
<div1>
<head>48</head>
<p>Non si può tenere stati secondo conscienza, perché - chi
considera la origine loro - tutti sono violenti, da quelli
delle republiche nella patria propria in fuora, e non
altrove: e da questa regola non eccettuo lo imperadore e
manco e preti, la violenza de' quali è doppia, perché ci
sforzano con le arme temporale e con le spirituale.</p>
</div1>
<div1>
<head>49</head>
<p>Non dire a alcuno le cose che tu non vuoi che si sappino,
perché sono varie le cose che muovono gli uomini a cicalare:
chi per stultizia, chi per profitto, chi vanamente per
parere di sapere; e se tu sanza bisogno hai detto uno tuo
segreto a un altro, non ti debbi punto maravigliare se
colui, a chi importa el sapersi manco che a te, fa el
medesimo.</p>
</div1>
<div1>
<head>50</head>
<p>Non vi affaticate in quelle mutazione, le quali non mutano
gli effetti che ti dispiacciono, ma solo e visi degli
uomini, perché si resta con la medesima mala satisfazione.
<emph>Verbigrazia</emph>, che rilieva cavare di casa e Medici ser
Giovanni da Poppi, se in luogo suo entrerrà ser Bernardino
da San Miniato, uomo della medesima qualità e condizione?</p>
</div1>
<div1>
<head>51</head>
<p>Chi si travaglia in Firenze di mutare stati, se non lo fa
per necessità, o che a lui tocchi diventare capo del nuovo
governo, è poco prudente, perché mette a pericolo sé e tutto
el suo, se la cosa non succede; succedendo, non ha a pena
una piccola parte di quello che aveva disegnato. E quanta
pazzia è giucare a uno giuoco che si possa perdere più sanza
comparazione che guadagnare! E quello che non importa forse
manco, mutato che sia lo stato, ti oblighi a uno perpetuo
tormento: d'avere sempre a temere di nuova mutazione.</p>
</div1>
<div1>
<head>52</head>
<p>Si vede per esperienza che quasi tutti quelli che sono stati
ministri a acquistare grandezza a altri, in progresso di
tempo restano seco in poco grado: la ragione si dice essere
perché, avendo conosciuto la sufficienza sua, teme non possa
uno giorno torgli quello che gli ha dato; ma non è forse
manco perché quello tale, parendogli avere meritato assai,
vuole più che non se gli conviene: il che non gli sendo
concesso, diventa mal contento; donde tra lui e el principe
nascono gli sdegni e le suspizione.</p>
</div1>
<div1>
<head>53</head>
<p>Ogni volta che tu, che sei stato causa o m'hai aiutato
diventare principe, vuoi che io mi governi a tuo modo o ti
conceda cose che siano in diminuzione della mia autorità,
già scancelli quello beneficio che tu m'hai fatto, poiché
cerchi o in tutto o in parte tormi lo effetto di quello che
m'hai aiutato a acquistare.</p>
</div1>
<div1>
<head>54</head>
<p>Chi ha carico di difendere terre, abbi per principale
obietto allungare quanto può, perché, come dice el
proverbio, chi ha tempo ha vita: la dilazione reca infiniti
favori da principio non sperati e non conosciuti.</p>
</div1>
<div1>
<head>55</head>
<p>Non spendere in sullo assegnamento de' guadagni futuri,
perché molte volte o ti mancano o riescono minori del
disegno; ma pel contrario le spese sempre multiplicano: e
questo è lo inganno che fa fallire molti mercatanti, che,
togliendo a cambio per potersi valere di quello mobile a
fare maggiori guadagni, ogni volta che quegli o non riescono
o si allungono, entrono in pericolo di essere soprafatti da'
cambi, e quali non si fermono o diminuiscono mai, ma sempre
camminano e mangiano.</p>
</div1>
<div1>
<head>56</head>
<p>Non consiste tanto la prudenza della economica in sapersi
guardare dalle spese, perché sono molte volte necessarie,
quanto in sapere spendere con vantaggio, cioè uno grosso per
24 quattrini.</p>
</div1>
<div1>
<head>57</head>
<p>Quanto sono più felici gli astrologi che gli altri uomini!
Quelli, dicendo tra cento bugie una verità, acquistano fede
in modo che è creduto loro el falso; questi, dicendo tra
molte verità una bugia, la perdono in modo che non è più
creduto loro el vero. Procede dalla curiosità degli uomini
che, desiderosi sapere el futuro né avendo altro modo, sono
inclinati a correre drieto a chi promette loro saperlo dire.</p>
</div1>
<div1>
<head>58</head>
<p>Quanto disse bene el filosofo: «<emph><foreign lang="lat">De futuris contingentibus
non est determinata veritas!</foreign></emph>» Aggìrati quanto tu vuoi,
che quanto più ti aggiri, tanto più truovi questo detto
verissimo.</p>
</div1>
<div1>
<head>59</head>
<p>Dissi già io a papa Clemente, che si spaventava di ogni
pericolo: che buona medicina a non temere così di leggiere
era ricordarsi di quante cose simili aveva temuto invano; la
quale parola non voglio che serva a fare che gli uomini non
temino mai, ma che gli assuefaccia a non temere sempre.</p>
</div1>
<div1>
<head>60</head>
<p>Lo ingegno più che mediocre è dato agli uomini per loro
infelicità e tormento, perché non serve loro a altro che a
tenergli con molte più fatiche e ansietà che non hanno
quegli che sono più positivi.</p>
</div1>
<div1>
<head>61</head>
<p>Sono varie le nature degli uomini: certi sperano tanto che
mettono per certo quello che non hanno, altri temono tanto
che mai sperano se non hanno in mano. Io mi accosto più a
questi secondi che a' primi: e chi è di questa natura si
inganna manco, ma vive con più tormento.</p>
</div1>
<div1>
<head>62</head>
<p>E popoli communemente e tutti gli uomini imperiti si
lasciano più tirare quando è proposta loro la speranza dello
acquistare che quando si mostra loro el pericolo di perdere:
e nondimeno doverrebbe essere el contrario, perché è più
naturale lo appetito del conservare che del guadagnare. La
ragione di questa fallacia è che negli uomini può
ordinariamente molto più la speranza che el timore: però
facilmente non temono di quello che doverrebbono temere, e
sperano quello che non doverrebbono sperare.</p>
</div1>
<div1>
<head>63</head>
<p>Vedesi che e vecchi sono più avari che e giovani, e
doverrebbe essere el contrario, perché, avendo a vivere
meno, basta loro manco. La ragione si dice essere perché
sono più timidi: non credo sia vera, perché ne veggo anche
molti più crudeli, più libidinosi, se non di atto, di
desiderio, dolere loro più la morte che a' giovani. La
ragione credo sia che quanto più si vive più si fa abito, e
più si appiccano gli uomini alle cose del mondo: però vi
hanno più affezione e più se ne muovono.</p>
</div1>
<div1>
<head>64</head>
<p>Innanzi al 1494 erano le guerre lunghe, le giornate non
sanguinose, e modi dello espugnare terre lenti e difficili;
e se bene erano già in uso le artiglierie, si maneggiavano
con sì poca attitudine che non offendevano molto: in modo
che, chi aveva uno stato, era quasi impossibile lo perdessi.
Vennono e Franzesi in Italia e introdussono nelle guerre
tanta vivezza: in modo che insino al '21, perduta la
campagna, era perduto lo stato. Primo el signor Prospero,
cacciandosi a difesa di Milano, insegnò frustrare gli impeti
degli esserciti, in modo che da questo essemplo è tornata a
chi è padrone degli stati la medesima sicurtà che era
innanzi al '21, ma per diverse ragione: procedeva allora
da non avere bene gli uomini l'arte de l'offendere, ora
procede dall'avere bene l'arte del difendere.</p>
</div1>
<div1>
<head>65</head>
<p>Chi chiamò e carriaggi «impedimenti», non poteva dire
meglio; chi messe in proverbio «gli è più fatica a muovere
uno campo che a fare la tale cosa», disse benissimo: perché
è cosa quasi infinita accozzare in uno campo tante cose che
abbia el moto suo.</p>
</div1>
<div1>
<head>66</head>
<p>Non crediate a costoro che predicano sì efficacemente la
libertà, perché quasi tutti, anzi non è forse nessuno che
non abbia l'obietto agli interessi particulari: e la
esperienza mostra spesso, e è certissimo, che se credessino
trovare in uno stato stretto migliore condizione, vi
correrebbono per le poste.</p>
</div1>
<div1>
<head>67</head>
<p>Non è faccenda o amministrazione del mondo nella quale
bisogni più virtù che in uno capitano di esserciti, sì per
la importanza del caso come perché bisogna che pensi e ponga
ordine a infinite cose e variissime: in modo è necessario e
prevegga assai da discosto e sappia riparare subito.</p>
</div1>
<div1>
<head>68</head>
<p>La neutralità nelle guerre d'altri è buona a chi è potente
in modo che non ha da temere di quello di loro che resterà
superiore, perché si conserva sanza travaglio e può sperare
guadagno de' disordini d'altri: fuora di questo è
inconsiderata e dannosa, perché si resta in preda del
vincitore e del vinto. E piggiore di tutte è quella che si
fa non per giudicio ma per irresoluzione: cioè quando, non
ti risolvendo se vuoi essere neutrale o no, ti governi in
modo che non satisfai anche a chi per allora si
contenterebbe che tu lo assicurassi di essere neutrale. E in
questa ultima spezie caggiono più le republiche che e
prìncipi, perché procede molte volte da essere divisi quelli
che hanno a deliberare: in modo che, consigliando l'uno
questo l'altro quello, non se ne accordano mai tanti insieme
che bastino a fare deliberare più l'una opinione che
l'altra; e questo fu propio lo stato del '12.</p>
</div1>
<div1>
<head>69</head>
<p>Se voi osservate bene, vedrete che di età in età non solo si
mutano e modi del parlare degli uomini e e vocaboli, gli
abiti del vestire, gli ordini dello edificare della cultura
e cose simili, ma, quello che è più, e gusti ancora, in modo
che uno cibo che è stato in prezzo in una età è spesso
stimato manco nell'altra.</p>
</div1>
<div1>
<head>70</head>
<p>El vero paragone dello animo degli uomini è quando viene
loro a dosso uno pericolo improviso: chi regge a questo -
che se ne truova pochissimi - si può veramente chiamare
animoso e imperterrito.</p>
</div1>
<div1>
<head>71</head>
<p>Se vedete andare a cammino la declinazione di una città, la
mutazione di uno governo, lo augumento di uno imperio nuovo
e altre cose simili - che qualche volta si veggono innanzi
quasi certe - avvertite a non vi ingannare ne' tempi: perché
e moti delle cose sono per sua natura e per diversi
impedimenti molto più tardi che gli uomini non si
immaginano, e lo ingannarti in questo ti può fare
grandissimo danno: avvertiteci bene, ché è uno passo dove
spesso si inciampa. Interviene anche el medesimo nelle cose
private e particulari, ma molto più in queste publiche e
universali, perché hanno, per essere maggiore mole, el moto
suo più lento, e anche sono sottoposte a più accidenti.</p>
</div1>
<div1>
<head>72</head>
<p>Non è cosa che gli uomini nel vivere del mondo debbino più
desiderare e che sia più gloriosa che vedersi el suo inimico
prostrato in terra e a tua discrezione; e questa gloria la
raddoppia chi la usa bene, cioè con lo adoperare la clemenza
e col bastargli d'avere vinto.</p>
</div1>
<div1>
<head>73</head>
<p>Né Alessandro Magno, né Cesare, né gli altri che sono stati
celebrati in questa laude, usorono mai clemenza per la quale
conoscessino guastare o mettere in pericolo lo effetto della
sua vittoria, perché sarebbe forse più presto demenza; ma
solo in quegli casi ne' quali lo usarla non diminuiva loro
sicurtà e gli faceva più ammirabili.</p>
</div1>
<div1>
<head>74</head>
<p>Non procede sempre el vendicarsi da odio o da mala natura,
ma è talvolta necessario perché con questo essemplo gli
altri imparino a non ti offendere: e sta molto bene questo
che uno si vendichi e <emph><foreign lang="lat">tamen</foreign></emph> non abbia rancore di animo
contro a colui di chi fa vendetta.</p>
</div1>
<div1>
<head>75</head>
<p>Referiva papa Lione, Lorenzo de' Medici suo padre essere
solito dire: «Sappiate che chi dice male di noi non ci
vuole bene.»</p>
</div1>
<div1>
<head>76</head>
<p>Tutto quello che è stato per el passato e è al presente,
sarà ancora in futuro; ma si mutano e nomi e le superficie
delle cose in modo, che chi non ha buono occhio non le
riconosce, né sa pigliare regola o fare giudicio per mezzo
di quella osservazione.</p>
</div1>
<div1>
<head>77</head>
<p>Osservai, quando ero imbasciadore in Spagna, che el re
Catolico don Ferrando d'Aragona, principe potentissimo e
prudentissimo, quando voleva fare impresa nuova o
deliberazione di grande importanza, procedeva spesso di
sorte che, innanzi si sapessi la mente sua, già tutta la
corte e e popoli desideravano e esclamavano: el re
doverrebbe fare questo; in modo che, scoprendosi la sua
deliberazione in tempo che già era desiderata e chiamata, è
incredibile con quanta giustificazione e favore procedessi a
presso a' sudditi e ne' regni suoi.</p>
</div1>
<div1>
<head>78</head>
<p>Le cose medesime che, tentate in tempo, sono facile a
riuscire, anzi caggiono quasi per loro medesime, tentate
innanzi al tempo, non solo non riescono allora, ma ti
tolgono ancora spesso quella facilità che avevano di
riuscire al tempo suo: però non correte furiosi alle cose,
non le precipitate, aspettate la sua maturità, la sua
stagione.</p>
</div1>
<div1>
<head>79</head>
<p>Sarebbe pericoloso proverbio, se non fussi bene inteso,
quello che si dice: el savio debbe godere el beneficio del
tempo; perché, quando ti viene quello che tu desideri, chi
perde la occasione non la ritruova a sua posta: e anche in
molte cose è necessaria la celerità del risolversi e del
fare; ma quando sei in partiti difficili o in cose che ti
sono moleste, allunga e aspetta tempo quanto puoi, perché
quello spesso ti illumina o ti libera. Usando così questo
proverbio, è sempre salutifero: ma inteso altrimenti,
sarebbe spesso pernizioso.</p>
</div1>
<div1>
<head>80</head>
<p>Felici veramente sono coloro a chi una medesima occasione
torna più che una volta, perché la prima la può perdere o
male usare uno ancora che sia prudente; ma chi non la sa
conoscere o usare la seconda volta è imprudentissimo.</p>
</div1>
<div1>
<head>81</head>
<p>Non abbiate mai una cosa futura tanto per certa, ancora che
la paia certissima, che potendo, sanza guastare el vostro
traino, riservarvi in mano qualche cosa a proposito del
contrario se pure venissi, non lo facciate: perché le cose
riescono bene spesso tanto finora delle opinione commune che
la esperienza mostra essere stata prudenza a fare così.</p>
</div1>
<div1>
<head>82</head>
<p>Piccoli principî e a pena considerabili sono spesso cagione
di grandi ruine o di felicità: però è grandissima prudenza
avvertire e pesare bene ogni cosa benché minima.</p>
</div1>
<div1>
<head>83</head>
<p>Fui io già di opinione che quello che non mi si rapresentava
in uno tratto, non mi occorressi anche poi, pensandovi; ho
visto in fatto in me e in altri el contrario: che quanto più
e meglio si pensa alle cose, tanto meglio si intendono e si
fanno.</p>
</div1>
<div1>
<head>84</head>
<p>Non vi lasciate cavare di possessioni delle faccende se
desiderate farne, perché non vi si torna a sua posta; ma se
vi ti truovi drento, l'una s'avvia doppo l'altra sanza
adoperare tu diligenza o industria per averne.</p>
</div1>
<div1>
<head>85</head>
<p>La sorte degli uomini non solo è diversa tra uomo e uomo, ma
<emph><foreign lang="lat">etiam</foreign></emph> in se medesimo: perché sarà uno fortunato in una
cosa e infortunato in un'altra. Sono stato felice io in
quelli guadagni che si fanno sanza capitale con la industria
sola della persona, negli altri infelice: con difficultà ho
avuto le cose quando l'ho cercate; le medesime, non le
cercando, mi sono corse drieto.</p>
</div1>
<div1>
<head>86</head>
<p>Chi è in maneggi grandi o tende a grandezza, cuopri sempre
le cose che gli dispiacciono, amplifichi quelle che gli sono
favorevole. È una spezie di ciurmeria e assai contro alla
natura mia; ma, dependendo el traino di costoro più spesso
dalla openione degli uomini che dagli effetti, el farsi fama
che le cose ti vadino prospere ti giova, el contrario ti
nuóce.</p>
</div1>
<div1>
<head>87</head>
<p>Molti più sono e benefici che tu cavi da' parenti e dagli
amici, de' quali né tu né loro si accorgono, che quelli che
si conosce procedere da loro: perché rade volte accaggiono
cose nelle quali t'abbia a servire dello aiuto loro, a
comparazione di quelle che quotidianamente ti arreca el
credersi che tu possa valerti a tua posta di loro.</p>
</div1>
<div1>
<head>88</head>
<p>Uno principe o chi è in faccende grande non solo debbe
tenere segrete le cose che è bene che non si sappino, ma
ancora avezzare sé e e suoi ministri a tacere tutte le cose
<emph><foreign lang="lat">etiam</foreign></emph> minime e che pare che non importino, da quelle in
fuora che è bene che siano note. Così, non si sapendo da chi
ti è intorno né da' sudditi e fatti tuoi, stanno sempre gli
uomini sospesi e quasi attoniti, e ogni tuo piccolo moto e
passo è osservato.</p>
</div1>
<div1>
<head>89</head>
<p>Credo adagio, insino non ho autore certo, le nuove
verisimile, perché, essendo già nel concetto degli uomini,
si truova facilmente chi le finge: non si fingono così
spesso quelle che non sono verisimile o non sono aspettate;
e però, quando ne sento qualcuna sanza autore certo, vi sto
più sospeso che a quell'altre.</p>
</div1>
<div1>
<head>90</head>
<p>Chi depende dal favore de' prìncipi, sta appiccato a ogni
gesto, a ogni minimo cenno loro, in modo che facilmente
salta a ogni piacere loro: il che è stato spesso cagione
agli uomini di danni grandi. Bisogna tenere bene el capo
fermo a non si lasciare levare leggiermente da loro a
cavallo, né si muovere se non per le sustanzialità.</p>
</div1>
<div1>
<head>91</head>
<p>Difficilmente mi è potuto entrare mai nel capo che la
giustizia di Dio comporti che e figliuoli di Lodovico Sforza
abbino a godere lo stato di Milano, el quale lui acquistò
sceleratamente, e per acquistarlo fu causa della ruina del
mondo.</p>
</div1>
<div1>
<head>92</head>
<p>Non dire: «Dio ha aiutato el tale perché era buono, el tale
è capitato male perché era cattivo»; perché spesso si vede
el contrario. Né per questo dobbiamo dire che manchi la
giustizia di Dio, essendo e consigli suoi si profondi che
meritamente sono detti <emph><foreign lang="lat">abyssus multa</foreign></emph>.</p>
</div1>
<div1>
<head>93</head>
<p>Quanto uno privato erra verso el principe e committe
<emph><foreign lang="lat">crimen lese maiestatis</foreign></emph> volendo fare quello che
appartiene al principe, tanto erra uno principe e committe
<emph><foreign lang="lat">crimen lesi populi</foreign></emph>, faccendo quello che appartiene a
fare al popolo e a' privati: però merita grandissima
riprensione el duca di Ferrara faccendo mercatantie,
monopoli e altre cose meccaniche che aspettano a fare a'
privati.</p>
</div1>
<div1>
<head>94</head>
<p>Chi sta in corte de' prìncipi e aspira a essere adoperato da
loro, stia quanto può loro innanzi agli occhi, perché
nascono spesso faccende che, vedendoti, si ricorda di te e
spesso le commette a te; le quali, se non ti vedessi,
commetterebbe a un altro.</p>
</div1>
<div1>
<head>95</head>
<p>Bestiale è quello che, non conoscendo e pericoli, vi entra
drento inconsideratamente; animoso quello che gli conosce,
ma non gli teme più che si bisogni.</p>
</div1>
<div1>
<head>96</head>
<p>È antico proverbio che tutti e savî sono timidi, perché
conoscono tutti e pericoli, e però temono assai. Io credo
che questo proverbio sia falso, perché non può più essere
chiamato savio chi stima uno pericolo più che non merita
essere stimato; savio chiamerò quello che conosce quanto
pesi el pericolo e lo teme a punto quanto si debbe. Però più
presto si può chiamare savio uno animoso che uno timido; e
presupposto che tutt'a dua vegghino assai, la differenza
dall'uno all'altro nasce perché el timido mette a entrata
tutti e pericoli che conosce che possono essere, e
presuppone sempre el peggio de' peggi; l'animoso, che ancora
lui gli conosce tutti, considerando quanti se ne possino
schifare dalla industria degli uomini, quanti ne fa smarrire
el caso per se stesso, non si lascia confondere da tutti, ma
entra nelle imprese con fondamento e con speranza che non
tutto quello che può essere abbia a essere.</p></div1>
<div1>
<head>97</head>
<p>Dissemi el marchese di Pescara, quando fu fatto papa
Clemente, che forse non mai più vedde riuscire cosa che
fussi desiderata universalmente. La ragione di questo detto
può essere che e pochi e non e molti danno communemente el
moto alle cose del mondo, e e fini di questi sono quasi
sempre diversi da' fini de' molti, e però partoriscono
diversi effetti da quello che molti desiderano.</p>
</div1>
<div1>
<head>98</head>
<p>Uno tiranno prudente, benché abbia caro e savî timidi, non
gli dispiacciono anche gli animosi, quando gli conosce di
cervello quieto, perché gli dà el cuore di contentargli:
sono gli animosi e inquieti quelli che sopra tutto gli
dispiacciono, perché non può presupporre di potergli
contentare; e però è sforzato a pensare di spegnergli.</p>
</div1>
<div1>
<head>99</head>
<p>A presso a uno tiranno prudente, quando non m'ha per
inimico, vorrei più presto essere in concetto di animoso
inquieto che di timido, perché cerca di contentarti, e con
quell'altro fa più a sicurtà.</p>
</div1>
<div1>
<head>100</head>
<p>Sotto uno tiranno è meglio essere amico insino a uno certo
termine che participare degli ultimi intrinsechi suoi,
perché così, se sei uomo stimato, godi anche tu della sua
grandezza, e qualche volta più che quell'altro con chi fa
più a sicurtà: e nella ruina sua puoi sperare di salvarti.</p>
</div1>
<div1>
<head>101</head>
<p>A salvarsi da uno tiranno bestiale e crudele non è regola o
medicina che vaglia, eccetto quella che si dà alla peste:
fuggire da lui el più discosto e el più presto che si può.</p>
</div1>
<div1>
<head>102</head>
<p>Uno assediato che aspetta soccorso, publica sempre le
necessità sue molto maggiore che non sono; quello che non lo
aspetta, non gli restando altro disegno che straccare lo
inimico e a questo effetto torgli ogni speranza, le cuopre
sempre e publica minore.</p>
</div1>
<div1>
<head>103</head>
<p>Fa el tiranno ogni possibile diligenza per scoprire el
segreto del cuore tuo, con farti carezze, con ragionare teco
lungamente, col farti osservare da altri che per ordine suo
si intrinsicano teco, dalle quali rete tutte è difficile
guardarsi: e però, se tu vuoi che non ti intenda, pènsavi
diligentemente e guardati con somma industria da tutte le
cose che ti possono scoprire, usando tanta diligenza a non
ti lasciare intendere quanta usa lui a intenderti.</p>
</div1>
<div1>
<head>104</head>
<p>È lodato assai negli uomini, e è grato a ognuno, lo essere
di natura liberi e reali e, come si dice in Firenze,
schietti. È biasimata da altro canto, e è odiosa, la
simulazione, ma è molto più utile a se medesimo; e quella
realità giova più presto a altri che a sé. Ma perché non si
può negare che la non sia bella, io loderei chi
ordinariamente avessi el traino suo del vivere libero e
schietto, usando la simulazione solamente in qualche cosa
molto importante, le quali accaggiono rare volte. Così
acquisteresti nome di essere libero e reale, e ti tireresti
drieto quella grazia che ha chi è tenuto di tale natura: e
nondimeno, nelle cose che importassino più, caveresti
utilità della simulazione, e tanto maggiore quanto, avendo
fama di non essere simulatore, sarebbe più facilmente
creduto alle arti tue.</p>
</div1>
<div1>
<head>105</head>
<p>Ancora che uno abbia nome di simulatore o di ingannatore, si
vede che pure qualche volta gli inganni suoi truovano fede.
Pare strano a dirlo, ma è verissimo; e io mi ricordo el re
Catolico più che tutti gli altri uomini essere in questo
concetto, e nondimeno ne' suoi maneggi non gli mancava mai
chi gli credessi più che el debito. E questo bisogna che
proceda o dalla semplicità o dalla cupidità degli uomini:
questi per credere facilmente quello desiderano, quelli per
non conoscere.</p>
</div1>
<div1>
<head>106</head>
<p>Non è cosa nel vivere nostro civile che abbia più difficultà
che el maritare convenientemente le sue figliuole: il che
procede perché tutti gli uomini, tenendo più conto di sé che
non tengono gli altri, pensano da principio potere capere
ne' luoghi che non gli riescono. Però ho veduto molti
rifiutare spesso partiti che, quando si sono molto aggirati,
arebbono accettati di grazia. È dunche necessario misurare
bene le condizioni sue e degli altri, né si lasciare portare
da maggiore opinione che si convenga. Questo io lo conosco
bene; non so poi come saprò usarlo, né se cadrò nello errore
quasi commune di presummere più che el debito. Ma non serva
però questo ricordo a avvilirsi tanto che, come Francesco
Vettori, si diano al primo che le dimanda.</p>
</div1>
<div1>
<head>107</head>
<p>È da desiderare non nascere suddito; e, pure avendo a
essere, è meglio essere di principe che di republica: perché
la republica deprime tutti e sudditi e non fa parte alcuna
della sua grandezza se non a suoi cittadini; el principe è
più commune a tutti e ha equalmente per suddito l'uno come
l'altro; però ognuno può sperare di essere e beneficato e
adoperato da lui.</p>
</div1>
<div1>
<head>108</head>
<p>Non è uomo sì savio che non pigli qualche volta degli
errori. Ma la buona sorte degli uomini consiste in questo:
abattersi a pigliargli minori o in cose che non importino
molto.</p>
</div1>
<div1>
<head>109</head>
<p>Non è el frutto delle libertà, né el fine al quale le furono
trovate, che ognuno governi, perché non debbe governare se
non chi è atto e lo merita, ma la osservanza delle buone
legge e buoni ordini, le quali sono più sicure nel vivere
libero che sotto la potestà di uno o pochi. E questo è lo
inganno che fa tanto travagliare la città nostra, perché non
basta agli uomini essere liberi e sicuri, ma non si fermano
se ancora non governano.</p>
</div1>
<div1>
<head>110</head>
<p>Quanto si ingannono coloro che a ogni parola allegano e
Romani! Bisognerebbe avere una città condizionata come era
loro, e poi governarsi secondo quello essemplo: el quale a
chi ha le qualità disproporzionate è tanto disproporzionato,
quanto sarebbe volere che uno asino facessi el corso di uno
cavallo.</p>
</div1>
<div1>
<head>111</head>
<p>E vulgari riprendono e iurisconsulti per la varietà delle
opinione che sono tra loro: e non considerano che la non
procede da difetto degli uomini, ma dalla natura della cosa
in sé, la quale non sendo possibile che abbia compreso con
regole generali tutti e casi particulari, spesso e casi non
si truovano decisi a punto dalla legge, ma bisogna
conietturarli con le opinione degli uomini, le quali non
sono tutte a uno modo. Vediamo el medesimo ne' medici, ne'
filosofi, ne' giudici mercantili, ne' discorsi di quelli che
governano lo stato, tra' quali non è manco varietà di
giudicio che sia tra' legisti.</p>
</div1>
<div1>
<head>112</head>
<p>Diceva messer Antonio da Venafra, e diceva bene: «Metti sei
o otto savî insieme, diventano tanti pazzi»; perché, non si
accordando, mettono le cose più presto in disputa che in
resoluzione.</p>
</div1>
<div1>
<head>113</head>
<p>Erra chi crede che la legge rimetta mai cosa alcuna in
arbitrio - cioè in libera voluntà - del giudice, perché la
non lo fa mai padrone di dare e tôrre: ma perché sono alcuni
casi che è stato impossibile che la legge determini con
regola certa, gli rimette in arbitrio del giudice, cioè che
el giudice, considerate le circunstanze e qualità tutte del
caso, ne determini quello che gli pare secondo la sinderesi
e conscienza sua. Di che nasce che, benché el giudice non
possa della sentenza sua starne a sindicato degli uomini, ne
ha a stare a sindicato di Dio, el quale conosce se gli ha o
giudicato o donato.</p>
</div1>
<div1>
<head>114</head>
<p>Sono alcuni che sopra le cose che occorrono fanno <emph><foreign lang="lat">in
scriptis</foreign></emph> discorsi del futuro, e quali, quando sono fatti
da chi sa, paiono a chi gli legge molto belli; nondimeno
sono fallacissimi, perché, dependendo di mano in mano l'una
conclusione dall'altra, una che ne manchi, riescono vane
tutte quelle che se ne deducono; e ogni minimo particulare
che varii è atto a fare variare una conclusione. Però non si
possono giudicare le cose del mondo sì da discosto, ma
bisogna giudicarle e resolverle giornata per giornata.</p>
</div1>
<div1>
<head>115</head>
<p>Truovo in certi quadernacci scritti insino nel 1457, che
uno savio cittadino disse già: «O Firenze disfarà el Monte
o el Monte disfarà Firenze». Considerò benissimo essere
necessario o che la città gli togliessi la riputazione o che
farebbe tanta multiplicazione che sarebbe impossibile
reggerla. Ma questa materia, innanzi partorissi el
disordine, ha avuto più vita e in effetto el moto suo più
lento che lui forse non immaginò.</p>
</div1>
<div1>
<head>116</head>
<p>Chi governa gli stati non si spaventi per e pericoli che si
mostrono, ancora che paino grandi, propinqui e quasi in
essere, perché, come dice el proverbio, non è sì brutto el
diavolo come si dipigne. Spesso per vari accidenti e
pericoli si risolvono, e quando pure e mali vengono, vi si
truova drento qualche rimedio e qualche alleggerimento, più
che non si immaginava. E questo ricordo consideratelo bene,
ché tuttodì viene in fatto.</p>
</div1>
<div1>
<head>117</head>
<p>È fallacissimo el giudicare per gli essempli, perché, se
non sono simili in tutto e per tutto, non servono, conciosia
che ogni minima varietà nel caso può essere causa di
grandissima variazione nello effetto: e el discernere queste
varietà, quando sono piccole, vuole buono e perspicace
occhio.</p>
</div1>
<div1>
<head>118</head>
<p>A chi stima l'onore assai, succede ogni cosa, perché non
cura fatiche, non pericoli, non danari. Io l'ho provato in
me medesimo, però lo posso dire e scrivere: sono morte e
vane le azione degli uomini che non hanno questo stimulo
ardente.</p>
</div1>
<div1>
<head>119</head>
<p>Le falsità delle scritture rade volte si fabricano da
principio: ma di poi, in progresso di tempo, secondo che
conducono le occasione o la necessità. E però è buono
espediente a difendersene, subito che è fatto lo instrumento
o la scrittura, farsi fare copia autentica per tenerla a
presso di sé.</p>
</div1>
<div1>
<head>120</head>
<p>La più parte de' mali che si fanno nelle terre di parte
procedono dal sospetto, perché gli uomini, dubitando della
fede l'uno dell'altro, sono necessitati a prevenire: però
chi le governa debbe avere el primo intento e essere
sollecito a levare via le suspizione.</p>
</div1>
<div1>
<head>121</head>
<p>Non fate novità in sulla speranza di essere seguitati dal
popolo, perché è pericoloso fondamento, non avendo lui animo
a seguitare, e anche spesso avendo fantasia diversa da
quello che tu credi. Vedete lo essemplo di Bruto e Cassio
che, amazzato Cesare, non solo non ebbono el séguito del
popolo come si erano presupposti, ma per paura di esso
furono forzati a ritirarsi in Capitolio.</p>
</div1>
<div1>
<head>122</head>
<p>Guardate quanto gli uomini ingannano loro medesimi: ciascuno
reputa brutti e peccati che lui non fa, leggieri quegli che
fa; e con questa regola si misura spesso el male e el bene,
più che col considerare e gradi e qualità delle cose.</p>
</div1>
<div1>
<head>123</head>
<p>Io credo facilmente che in ogni tempo siano stati tenuti
dagli uomini per miracoli molte cose che non vi si
appressavano. Ma questo è certissimo: che ogni religione ha
avuti e suoi miracoli; in modo che della verità di una fede
più che di un'altra è debole pruova el miracolo. Mostrano
bene forse e miracoli la potestà di Dio, ma non più di
quello de' gentili che di quello de' cristiani; e anche non
sarebbe forse peccato dire che questi, così come anche e
vaticini, sono secreti della natura, alle ragione de' quali
non possono gli intelletti degli uomini aggiugnere.</p>
</div1>
<div1>
<head>124</head>
<p>Io ho osservato che in ogni nazione e quasi in ogni città
sono divozione che fanno e medesimi effetti. A Firenze Santa
Maria Impruneta fa piova e bel tempo, in altri luoghi ho
visto vergene marie o santi fare el medesimo: segno
manifesto che la grazia di Dio soccorre ognuno, e forse che
queste cose sono più causate dalle opinione degli uomini che
perché in verità se ne vegga lo effetto.</p>
</div1>
<div1>
<head>125</head>
<p>E filosofi e e teologi e tutti gli altri che scrutano le
cose sopra natura o che non si veggono, dicono mille pazzie:
perché in effetto gli uomini sono al buio delle cose, e
questa indagazione ha servito e serve più a essercitare gli
ingegni che a trovare la verità.</p>
</div1>
<div1>
<head>126</head>
<p>Sarebbe da desiderare el potere fare o condurre le cose sue
a punto, cioè in modo che fussino sanza uno minimo disordine
o scrupulo. Ma è difficile el fare questo: in modo che è
errore lo occuparsi troppo in limbiccarle, perché spesso le
occasione fuggono mentre che tu perdi tempo a condurre
quello a punto; e anche quando credi averlo trovato e fermo,
ti accorgi spesso non essere niente, perché la natura delle
cose del mondo è in modo che è quasi impossibile trovarne
alcuna che in ogni parte non vi sia qualche disordine e
inconveniente. Bisogna resolversi a torle come sono e
pigliare per buono quello che ha in sé manco male.</p>
</div1>
<div1>
<head>127</head>
<p>Ho veduto nella guerra bene spesso venire nuove per le quali
giudichi avere la impresa in mal luogo; in uno tratto venire
altre che pare ti promettino la vittoria, e così pel
contrario: e questa variazione accadere spessissime volte.
Però uno capitano buono non facilmente si invilisce o
essalta.</p>
</div1>
<div1>
<head>128</head>
<p>Nelle cose degli stati non bisogna tanto considerare quello
che la ragione mostra che dovessi fare uno principe, quanto
quello che secondo la sua natura o consuetudine si può
credere che faccia: perché e prìncipi fanno spesso non
quello che doverrebbono fare, ma quello che sanno o pare
loro di fare. E chi si risolve con altra regola può pigliare
grandissimi granchi.</p>
</div1>
<div1>
<head>129</head>
<p>Quello che, se si facessi, sarebbe maleficio o ingiuria, se
non si fa non ha però a essere chiamato né buona opera né
beneficio, perché tra lo offendere e el beneficare, tra le
opere laudabile e biasimevole è mezzo: come lo astenere dal
male, lo astenersi da offendere. Non dichino adunche gli
uomini: io non feci, io non dissi.</p>
</div1>
<div1>
<head>130</head>
<p>Guardinsi e prìncipi sopra tutto da coloro che sono di
natura incontentabili, perché non possono beneficargli e
empiergli tanto che basti a rendersene sicuri.</p>
</div1>
<div1>
<head>131</head>
<p>Grande differenza è da avere e sudditi malcontenti a avergli
disperati: el malcontento, se bene desidera di nuocerti, non
si mette leggiermente in pericolo, ma aspetta le occasione,
le quali talvolta non vengono mai; el disperato le va
cercando e sollecitando, e entra precipitosamente in
speranza e pratiche di fare novità. E però da quello t'hai a
guardare di rado, da questo è necessario guardarti sempre.</p>
</div1>
<div1>
<head>132</head>
<p>Io sono stato di natura molto libero e inimico assai degli
stirachiamenti; però ha avuto facilità grande chi ha avuto a
convenire meco. Nondimeno ho conosciuto che in tutte le cose
è di somma utilità el negociare con vantaggio, la somma del
quale consiste in questo: non venire subito agli ultimi
partiti, ma, ponendosi da discosto, lasciarsi tirare di
passo in passo e con difficultà. Chi fa così, ha bene spesso
più di quello di che si sarebbe contentato; chi negocia come
ho fatto io, non ha mai se non quello sanza che non arebbe
concluso.</p>
</div1>
<div1>
<head>133</head>
<p>È grandissima prudenza e da molti poco osservata, sapere
dissimulare le male satisfazione che hai di altri, quando el
fare così non sia con tuo danno e infamia; perché accade
spesso che in futuro viene occasione di averti a valere di
quello, il che difficilmente ti riesce, se lui già sa che tu
sia male satisfatto di lui. E a me è intervenuto molte volte
che io ho avuto a ricercare persone, contro alle quali ero
malissimo disposto, e loro, credendo el contrario o almeno
non si persuadendo questo, m'hanno servito prontissimamente.</p>
</div1>
<div1>
<head>134</head>
<p>Gli uomini tutti per natura sono inclinati più al bene che
al male, né è alcuno el quale, dove altro rispetto non lo
tiri in contrario, non facessi più volentieri bene che male;
ma è tanto fragile la natura degli uomini e sì spesse nel
mondo le occasione che invitano al male, che gli uomini si
lasciano facilmente deviare dal bene. E però e savî
legislatori trovorono e premi e le pene: che non fu altro
che con la speranza e col timore volere tenere fermi gli
uomini nella inclinazione loro naturale.</p>
</div1>
<div1>
<head>135</head>
<p>Se alcuno si truova che per natura sia inclinato a fare più
volentieri male che bene, dite sicuramente che non è uomo,
ma bestia o monstro, poi che manca di quella inclinazione
che è naturale a tutti gli uomini.</p>
</div1>
<div1>
<head>136</head>
<p>Accade che qualche volta e pazzi fanno maggiore cose che e
savî. Procede perché el savio, dove non è necessitato, si
rimette assai alla ragione e poco alla fortuna, el pazzo
assai alla fortuna e poco alla ragione: e le cose portate
dalla fortuna hanno talvolta fini incredibili. E savî di
Firenze arebbono ceduto alla tempesta presente; e pazzi,
avendo contro a ogni ragione voluto opporsi, hanno fatto
insino a ora quello che non si sarebbe creduto che la città
nostra potessi in modo alcuno fare: e questo è che dice el
proverbio <emph><foreign lang="lat">Audaces fortuna iuvat</foreign></emph>.</p>
</div1>
<div1>
<head>137</head>
<p>Se el danno che risulta delle cose male governate si
scorgessi a cosa per cosa, chi non sa, o si ingegnerebbe di
imparare o volontariamente lascerebbe governarsi a chi
sapessi più. Ma el male è che gli uomini, e e popoli
massime, per la ignoranza loro non intendendo la cagione de'
disordini, non l'attribuiscono a quello errore che gli ha
prodotti, e così, non riconoscendo di quanto male sia causa
lo essere governati da chi non sa governare, perseverano
nello errore o di fare loro quello che non sanno o di
lasciarsi governare dagli imperiti: donde nasce spesso la
ruina ultima della città.</p>
</div1>
<div1>
<head>138</head>
<p>Né e pazzi né e savî non possono finalmente resistere a
quello che ha a essere: però io non lessi mai cosa che mi
paressi meglio detta che quella che disse colui: «<emph><foreign lang="lat">Ducunt
volentes fata, nolentes trahunt</foreign></emph>».</p>
</div1>
<div1>
<head>139</head>
<p>È vero che le città sono mortale come sono gli uomini. Ma è
differenza: che gli uomini, per essere di materia
corruttibile, ancora che mai facessino disordini, bisogna
manchino; le città non mancano per difetto della materia, la
quale sempre si rinnova, ma o per mala fortuna o per malo
reggimento, cioè per e partiti imprudenti presi da chi
governa. El capitare male per mala fortuna, schiettamente, è
rarissimo, perché, essendo una città corpo gagliardo e di
grande resistenza, bisogna bene che la violenza sia
estraordinaria e impetuosissima a atterrarla: sono adunche
gli errori di chi governa quasi sempre causa delle ruine
delle città, e se una città si governassi sempre bene, saria
possibile che la fussi perpetua o almanco arebbe vita più
lunga sanza comparazione di quello che non ha.</p>
</div1>
<div1>
<head>140</head>
<p>Chi disse uno popolo disse veramente uno animale pazzo,
pieno di mille errori, di mille confusione, sanza gusto,
sanza deletto, sanza stabilità.</p>
</div1>
<div1>
<head>141</head>
<p>Non vi maravigliate che non si sappino le cose delle età
passate, non quelle che si fanno nelle provincie o luoghi
lontani: perché, se considerate bene, non s'ha vera notizia
delle presenti, non di quelle che giornalmente si fanno in
una medesima città; e spesso tra 'l palazzo e la piazza è
una nebbia sì folta o uno muro sì grosso che, non vi
penetrando l'occhio degli uomini, tanto sa el popolo di
quello che fa chi governa o della ragione perché lo fa,
quanto delle cose che fanno in India. E però si empie
facilmente el mondo di opinione erronee e vane.</p>
</div1>
<div1>
<head>142</head>
<p>Una delle maggiore fortune che possino avere gli uomini è
avere occasione di potere mostrare che, a quelle cose che
loro fanno per interesse proprio, siano stati mossi per
causa di publico bene. Questa fece gloriose le imprese del
re Catolico, le quali, fatte sempre per sicurtà o grandezza
sua parvono spesso fatte o per augumento della fede
cristiana o per difesa della Chiesa.</p>
</div1>
<div1>
<head>143</head>
<p>Parmi che tutti gli istorici abbino, non eccettuando alcuno,
errato in questo: che hanno lasciato di scrivere molte cose
che a tempo loro erano note, presupponendole come note.
Donde nasce che nelle istorie de' Romani, de' Greci e di
tutti gli altri si desidera oggi la notizia in molti capi:
<emph>verbigrazia</emph>, delle autorità e diversità de' magistrati,
degli ordini del governo, de' modi della milizia, della
grandezza delle città e di molte cose simili, che a' tempi
di chi scrisse erano notissime e però pretermesse da loro.
Ma se avessino considerato che con la lunghezza del tempo si
spengono le città e si perdono le memorie delle cose, e che
non per altro sono scritte le istorie che per conservarle in
perpetuo, sarebbono stati più diligenti a scriverle, in modo
che così avessi tutte le cose innanzi agli occhi chi nasce
in una età lontana come coloro che sono stati presenti: che
e propio el fine della istoria.</p>
</div1>
<div1>
<head>144</head>
<p>Dissemi in Spagna Almazano secretario del re Catolico,
essendo venuto nuova che e Viniziani avevano fatto col re di
Francia accordo contro al suo re, che in Castiglia è uno
proverbio, che in lingua nostra significa che el filo si
rompe dal capo più debole. Vuole dire in sustanza che le
cose al fine si scaricano sopra e più deboli, perché non si
misurano né con la ragione né con la discrezione; ma,
cercando ognuno el suo vantaggio, si accordano a fare patire
chi ha manco forze, perché gli è avuto minore rispetto. E
però chi ha a negociare con più potenti di sé abbia sempre
l'occhio a questo proverbio che a ognora viene in fatto.</p>
</div1>
<div1>
<head>145</head>
<p>Abbiate per certo che, benché la vita degli uomini sia
breve, pure a chi sa fare capitale del tempo e non lo
consumare vanamente, avanza tempo assai: perché la natura
dell'uomo è capace, e chi è sollecito e risoluto gli
comparisce mirabilmente el fare.</p>
</div1>
<div1>
<head>146</head>
<p>Infelicità grande è essere in grado di non potere avere el
bene, se prima non s'ha el male.</p>
</div1>
<div1>
<head>147</head>
<p>Erra chi crede che la vittoria delle imprese consista nello
essere giuste o ingiuste, perché tutto dì si vede el
contrario: che non la ragione, ma la prudenza, le forze e la
buona fortuna danno vinte le imprese. E ben vero che in chi
ha ragione nasce una certa confidenza, fondata in sulla
opinione che Dio dia vittoria alle imprese giuste, la quale
fa gli uomini arditi e ostinati: dalle quali due condizione
nascono talvolta le vittorie. Così l'avere la causa giusta
può per indiretto giovare, ma è falso che lo faccia
direttamente.</p>
</div1>
<div1>
<head>148</head>
<p>Chi vuole espedire troppo presto le guerre, le allunga
spesso: perché, non avendo a aspettare o le provisione che
gli bisogna o la debita maturità della impresa, fa difficile
quello che sarebbe stato facile; in modo che per ogni dì di
tempo che ha voluto avanzare perde spesso più di uno mese.
Sanza che, questo può essere causa di maggiore disordine.</p>
</div1>
<div1>
<head>149</head>
<p>Nelle guerre chi vuole manco spendere, più spende, perché
nessuna cosa vuole maggiore e più inconsiderata effusione di
danari, e quanto le provisione sono più gagliarde, tanto più
presto si espediscono le imprese: alle quali cose chi manca
per risparmiare danari allunga le imprese tanto più, che ne
risulta sanza comparazione maggiore spesa. Però nessuna cosa
è più perniziosa che entrare in guerre con gli assegnamenti
di tempo in tempo, se non ha numerato grosso, perché è el
modo non a finire la guerra, ma a nutrirla.</p>
</div1>
<div1>
<head>150</head>
<p>Non basti a farvi fidare o rimettere in uomini ingiuriati da
voi el conoscere che di quello negocio medesimo
risulterebbe, conducendolo bene, anche utilità e onore a
loro; perché può in certi uomini per natura tanto la memoria
delle ingiurie che gli tira a vendicarsi contro al proprio
commodo: o perché stimino più quella satisfazione o perché
la passione gli acciechi in modo che non vi discernino
drento quello che sarebbe l'onore e utile suo. E tenete a
mente questo ricordo, perché molti ci errano.</p>
</div1>
<div1>
<head>151</head>
<p>Abbiate sempre la mira, come è anche detto sopra de'
prìncipi, non tanto a quello che gli uomini con chi avete a
negociare doverrebbono fare per ragione, quanto quello che
si può credere che faccino considerata bene la natura e
costumi loro.</p>
</div1>
<div1>
<head>152</head>
<p>Abbiate grandissima circunspezione innanzi entriate in
imprese o faccende nuove, perché doppo el principio bisogna
andare per necessità. E però interviene spesso che gli
uomini si conducono a camminare per difficultà che, se prima
n'avessino immaginato la ottava parte, se ne sarebbono
alienati mille miglia: ma, come sono imbarcati, non è in
potestà loro ritirarsi. Accade questo massime nelle
inimicizie, nelle parzialità, nelle guerre: nelle quali cose
e in tutte l'altre, innanzi si piglino, non è considerazione
o diligenza si essatta che sia superflua.</p>
</div1>
<div1>
<head>153</head>
<p>Pare che gli imbasciadori spesso piglino la parte di quello
principe a presso al quale sono; il che gli fa sospetti o di
corruttela o di speranza di premi, o almanco che le carezze
e umanità usategli gli abbino fatti diventare loro
partigiani; ma può anche procedere che, avendo al continuo
innanzi agli occhi le cose di quello principe dove sono, e
non così particularmente le altre, paia loro di tenerne più
conto che in verità non è: la quale ragione non militando
nel suo principe, che parimente ha noto el tutto, scuopre
con facilità la fallacia del suo ministro e attribuisce
spesso a malignità quello che più presto è causato da
qualche imprudenza. E però chi va imbasciadore ci avvertisca
bene, perché è cosa che importa assai.</p>
</div1>
<div1>
<head>154</head>
<p>Sono infiniti e segreti di uno principe, infinite le cose a
che bisogna consideri. Però è temerità essere pronto a fare
giudicio delle azione loro, accadendo spesso che quello tu
credi che lui faccia per uno rispetto sia fatto per un
altro, quello che ti pare fatto a caso o imprudentemente sia
fatto a arte e prudentissimamente.</p>
</div1>
<div1>
<head>155</head>
<p>Dicesi che chi non sa bene tutti e particulari non può
giudicare bene. E nondimeno io ho visto molte volte che chi
non ha el giudicio molto buono, giudica meglio se ha solo
notizia della generalità che quando gli sono mostri tutti e
particulari: perché in sul generale se gli apresenterà
spesso la buona resoluzione; ma come ode tutti e
particulari, si confonde.</p>
</div1>
<div1>
<head>156</head>
<p>Io sono stato di natura molto resoluto e fermo nelle azioni
mie. E nondimeno, come ho fatto una resoluzione importante,
mi accade spesso una certa quasi penitenza del partito che
ho preso: il che procede non perché io creda che, se io
avessi di nuovo a deliberare, io deliberassi altrimenti, ma
perché innanzi alla deliberazione avevo più presente agli
occhi le difficultà dell'una e l'altra parte, dove, preso el
partito, né temendo più quelle che col deliberare ho
fuggite, mi si apresentono solamente quelle con chi mi resta
a combattere; le quali, considerate per se stesse, paiono
maggiore che non parevano quando erano paragonate con
l'altre. Donde séguita che a liberarsi da questo tormento
bisogna con diligenza rimettersi innanzi agli occhi anche le
altre difficultà che avevi poste da canto.</p>
</div1>
<div1>
<head>157</head>
<p>Non è bene vendicarsi nome di essere sospettoso, di essere
sfiducciato nondimeno l'uomo è tanto fallace, tanto
insidioso, procede con tante arte sì indirette, sì profonde,
è tanto cupido dello interesse suo, tanto poco respettivo a
quello di altri che non si può errare a credere poco, a
fidarsi poco.</p>
</div1>
<div1>
<head>158</head>
<p>Veggonsi a ognora e benefici che ti fa l'avere buono nome,
l'avere buona fama; ma sono pochi a comparazione di quelli
che non si veggono, che vengono da per sé e sanza che tu ne
sappia la causa, condotti da quella buona opinione che è di
te. Però disse prudentissimamente colui: che più valeva el
buono nome che molte ricchezze.</p>
</div1>
<div1>
<head>159</head>
<p>Non biasimo e digiuni, le orazione e simile opere pie che ci
sono ordinate dalla Chiesa o ricordate da' frati. Ma el bene
de' beni è - e a comparazione di questo tutti gli altri sono
leggieri - non nuocere a alcuno, giovare in quanto tu puoi a
ciascuno.</p>
</div1>
<div1>
<head>160</head>
<p>È certo gran cosa che tutti sappiamo avere a morire, tutti
viviamo come se fussimo certi avere sempre a vivere. Non
credo sia la ragione di questo perché ci muova più quello
che è innanzi agli occhi e che apparisce al senso che le
cose lontane e che non si veggono: perché la morte è
propinqua e si può dire che per la esperienza quotidiana ci
apparisca a ogni ora. Credo proceda perché la natura ha
voluto che noi viviamo secondo che ricerca el corso overo
ordine di questa machina mondana: la quale non volendo resti
come morta e sanza senso, ci ha dato propietà di non pensare
alla morte, alla quale se pensassimo, sarebbe pieno el mondo
di ignavia e di torpore.</p>
</div1>
<div1>
<head>161</head>
<p>Quando io considero a quanti accidenti e pericoli di
infirmità, di caso, di violenza, e in modi infiniti, è
sottoposta la vita dell'uomo, quante cose bisogna concorrino
nello anno a volere che la ricolta sia buona, non è cosa di
che io mi maravigli più che vedere uno uomo vecchio, uno
anno fertile.</p>
</div1>
<div1>
<head>162</head>
<p>E nelle guerre e in molte cose importante ho veduto spesso
lasciare di fare le provisione per giudicare che le
sarebbono tarde; e nondimanco si è visto poi che le
sarebbono state in tempo e che el pretermetterle ha fatto
grandissimo danno. E tutto procede che communemente el moto
delle cose è molto più lento che non si disegna: in modo che
spesso non è fatto in tre e quattro mesi quello che tu
giudicavi doversi fare in uno. E questo è ricordo importante
e da avvertire.</p>
</div1>
<div1>
<head>163</head>
<p>Quanto fu accommodato quello detto degli antichi:
«<emph><foreign lang="lat">Magistratus virum ostendit!</foreign></emph>» Non è cosa che scuopra
più le qualità degli uomini che dare loro faccende e
autorità. Quanti dicono bene, che non sanno fare! quanti in
sulle panche e in sulle piazze paiono uomini eccellenti che,
adoperati, riescono ombre!</p>
</div1>
<div1>
<head>164</head>
<p>La buona fortuna degli uomini è spesso el maggiore inimico
che abbino, perché gli fa diventare spesso cattivi,
leggieri, insolenti. Però è maggiore paragone di uno uomo el
resistere a questa che alle avversità.</p>
</div1>
<div1>
<head>165</head>
<p>Da uno canto pare che uno principe, uno padrone debba
conoscere meglio la natura de' sudditi e servidori suoi che
alcuno altro, perché per necessità bisogna gli venghino per
le mani molte voglie, disegni e andamenti loro; da altro è
tutto el contrario, perché con ogni altro negociano più
apertamente, ma con questi usano ogni diligenza, ogni arte
per palliare la natura e le fantasie loro.</p>
</div1>
<div1>
<head>166</head>
<p>Non pensate che chi assalta altri, <emph>verbigrazia</emph> chi si
accampa a una terra, possi prevedere tutte le difese che
farà lo inimico; perché per natura allo attore che è perito
occorrono e rimedi ordinari che farà el reo; ma el pericolo
e la necessità in che è quello altro gli fa trovare degli
estraordinarî quali è impossibile che pensi chi non è nel
termine di quella necessità.</p>
</div1>
<div1>
<head>167</head>
<p>Non credo sia piggiore cosa al mondo che la leggierezza,
perché gli uomini leggieri sono instrumenti atti a pigliare
ogni partito, per tristo, pericoloso e pernizioso che sia.
Però fuggitegli come el fuoco.</p>
</div1>
<div1>
<head>168</head>
<p>Che mi rilieva me che colui che mi offende lo facci per
ignoranza e non per malignità? Anzi, è spesso molto peggio,
perché la malignità ha e fini suoi determinati e procede con
le sue regole, e però non sempre offende quanto può. Ma la
ignoranza, non avendo né fine, né regola, né misura, procede
furiosamente e dà mazzate da ciechi.</p>
</div1>
<div1>
<head>169</head>
<p>Abbiate per una massima che, o in città libera o in governo
stretto o sotto uno principe che voi siate, e impossibile
coloriate tutti e vostri disegni. Però, quando qualcuno ve
ne manca, non vi adirate, non cominciate a volere rompere,
pure che abbiate tale parte che dobbiate contentarvi.
Altrimenti faccendo, sturbate voi medesimi e qualche volta
la città: e alla fine vi trovate avere quasi sempre
peggiorato le vostre condizione.</p>
</div1>
<div1>
<head>170</head>
<p>Grande sorte è quella de' prìncipi: che e carichi che
meritano essere suoi, facilmente scaricono addosso a altri,
perché pare che quasi sempre intervenga che gli errori e le
offese che loro fanno, ancora che naschino da loro propî,
siano attribuiti a consiglio o instigazione di chi è loro a
presso. Credo proceda non tanto per industria che usino in
fare nascere questa opinione, quanto perché gli uomini
volentieri voltano lo odio o le detrazione a chi è manco
distante da loro e contro a chi sperano potersi più
facilmente valere.</p>
</div1>
<div1>
<head>171</head>
<p>Diceva el duca Lodovico Sforza che una medesima regola serve
a fare conoscere e prìncipi e le balestre. Se la balestra è
buona o no, si conosce dalle freccie che tira; così el
valore de' prìncipi si conosce dalla qualità degli uomini
mandano fuora. Dunche si può arguire che governo fussi
quello di Firenze, quando in uno tempo medesimo adoperò per
imbasciadori el Carduccio in Francia, el Gualterotto a
Vinegia, messer Bardo a Siena e messer Galeotto Giugni a
Ferrara.</p>
</div1>
<div1>
<head>172</head>
<p>Furono ordinati e prìncipi non per interesse propio ma per
beneficio commune, e gli furono date le entrate e le
utilità, perché le distribuissi a conservazione del dominio
e de' sudditi; e però in lui è più detestabile la parsimonia
che in uno privato, perché, accumulando più che el debito,
appropria a sé solo quello di che è stato fatto, a parlare
propiamente, non padrone ma essattore e dispensatore a
beneficio di molti.</p>
</div1>
<div1>
<head>173</head>
<p>Più detestabile e più pernizioso è in uno principe la
prodigalità che la parsimonia, perché, non potendo quella
essere sanza tôrre a molti, è più ingiurioso a' sudditi el
tôrre che el non dare. E nondimeno pare che a' popoli
piaccia più el principe prodigo che lo avaro. La ragione è
che, ancora che pochi siano quegli a chi dà el prodigo a
comparazione di coloro a chi toglie - che di necessità sono
molti - pure, come è detto altre volte, può tanto più negli
uomini la speranza che el timore, che facilmente si spera
essere più presto di quegli pochi a chi è dato che di quegli
molti a chi è tolto.</p>
</div1>
<div1>
<head>174</head>
<p>Fate ogni cosa per intrattenervi bene co' prìncipi e con gli
stati che reggono; perché, ancora che siate innocenti,
abbiate condizioni quiete e ordinate, e siate disposti di
non vi travagliare, nondimeno a ognora vengono cose per le
quali di necessità vi bisogna capitare alle mani di chi
governa. Sanza che, la opinione sola di non essere accetti
vi offende in infiniti modi.</p>
</div1>
<div1>
<head>175</head>
<p>Uno governatore di popoli, cioè magistrato, debbe guardarsi
quanto può di non mostrare odio con alcuno, né di pigliare
vendetta di dispiacere che gli sia fatto, perché gli dà
troppo carico adoperare el braccio publico contro alle
ingiurie private. Abbia pure pazienza e aspetti tempo,
perché è impossibile che spesso non gli venga occasione di
potere fare lo effetto medesimo giustificatamente e sanza
nota di rancore.</p>
</div1>
<div1>
<head>176</head>
<p>Pregate Dio sempre di trovarvi dove si vince, perché vi è
data laude di quelle cose ancora di che non avete parte
alcuna: come per el contrario chi si truova dove si perde è
imputato di infinite cose delle quali è inculpabilissimo.</p>
</div1>
<div1>
<head>177</head>
<p>Quasi sempre in Firenze per la dapocaggine degli uomini,
quando uno ha fatto con violenza uno scandolo publico, non
si è fatto pruova di punirlo, ma cercato a gara di
deliberargli la impunità, pure che deponga l'arme e non ne
faccia più: modi non da reprimere gli insolenti, ma da fare
diventare lioni gli agnelli.</p>
</div1>
<div1>
<head>178</head>
<p>Allora sono ottime le industrie e le arte de' guadagni,
quando per lo universale non sono ancora conosciute buone:
ma come vengano in questa opinione, declinano, perché,
voltandovisi molti, el concorso fa che non sono più sì
buone. Però el levarsi a buon'ora è vantaggio grande in
tutte le cose.</p>
</div1>
<div1>
<head>179</head>
<p>Io mi feci beffe da giovane del sapere sonare, ballare,
cantare e simile leggiadrie: dello scrivere ancora bene, del
sapere cavalcare, del sapere vestire accommodato, e di tutte
quelle cose che pare che diano agli uomini più presto
ornamento che sustanza. Ma arei poi desiderato el contrario,
perché se bene è inconveniente perdervi troppo tempo e però
forse nutrirvi e giovani, perché non vi si deviino,
nondimeno ho visto esperienza che questi ornamenti e el
sapere fare bene ogni cosa danno degnità e riputazione agli
uomini <emph><foreign lang="lat">etiam</foreign></emph> bene qualificati, e in modo che si può dire
che, a chi ne manca, manchi qualche cosa. Sanza che, lo
abondare di tutti gli intratenimenti apre la via a' favori
de' prìncipi, e in chi ne abonda è talvolta principio o
cagione di grande profitto e essaltazione, non essendo più
el mondo e e prìncipi fatti come doverrebbono, ma come sono.</p>
</div1>
<div1>
<head>180</head>
<p>Le guerre non hanno el maggiore inimico che el parere a chi
le comincia che le siano vinte; perché, ancora che le si
mostrino facillime e sicurissime, sono sottoposte a mille
accidenti, e quali si disordinano più se a chi le
apartengono non si trova preparato con l'animo e con le
forze, come sarebbe se da principio vi si fussi ordinato
drento come se le fussino difficile.</p>
</div1>
<div1>
<head>181</head>
<p>Sono stato undici anni continui ne' governi della Chiesa e
con tanto favore a presso a superiori e e popoli, che ero
per durarvi lungamente, se non fussino venuti e casi che nel
'27 vennono in Roma e in Firenze. Né trovai cosa alcuna
che mi vi conficcassi drento più che el procedere come se
non mi curassi di starvi: perché con questo fondamento
facevo sanza rispetto e summissione quello che si conveniva
al carico che io tenevo; il che mi dava tanta riputazione
che questa sola mi favoriva più e con più degnità che ogni
intrattenimento, amicizia e industria che io avessi usata.</p>
</div1>
<div1>
<head>182</head>
<p>Io ho visto quasi sempre gli uomini bene savî, quando hanno
a risolvere qualche cosa importante, procedere con
distinzione, considerando dua o tre casi che verisimilmente
possono accadere, e in su quegli fondare la deliberazione
loro come se fussi necessario venire uno di quegli casi.
Avvertite che è cosa pericolosa, perché spesso o forse el
più delle volte viene uno terzo o quarto caso non
considerato e al quale non è accommodata la deliberazione
che tu hai fatta. Però risolvetevi più al sicuro che potete,
considerando che ancora possi facilmente essere quello che
si crede che non abbia a essere, né vi ristrignendo mai se
non per necessità.</p>
</div1>
<div1>
<head>183</head>
<p>Non è savio uno capitano che faccia giornate se non lo muove
o la necessità o el conoscere d'avere vantaggio molto
grande; perché è cosa troppo sottoposta alla fortuna, e
troppo importante el perderle.</p>
</div1>
<div1>
<head>184</head>
<p>Io non voglio escludere gli uomini da' ragionamenti communi
né da conversare insieme con grata e amorevole
dimestichezza. Ma dico bene che è prudenza non parlare se
non per necessità delle cose propie, e quando se ne parla,
non ne dare conto se non quanto è necessario al ragionamento
o intento che allora si ha, riservando sempre in se medesimo
tutto quello che si può fare sanza dire. Più grato è fare
altrimenti, più utile el fare così.</p>
</div1>
<div1>
<head>185</head>
<p>Sempre gli uomini lodano in altri lo spendere largamente, el
procedere nelle azioni sue co' modi generosi e magnifichi; e
nondimeno e più osservano in se medesimi el contrario. Però
misurate le cose vostre con la possibilità, con la utilità
che sia onesta e ragionevole, ma non vi lasciate levare a
cavallo a fare altrimenti dalle opinione e parole del vulgo,
dal darvi a credere di acquistare laude e riputazione a
presso a chi poi allo stretto non lauda in altri quello che
non osserva in sé.</p>
</div1>
<div1>
<head>186</head>
<p>Non si può in effetto procedere sempre con una regola
indistinta e ferma. Se è molte volte inutile lo allargarsi
nel parlare <emph><foreign lang="lat">etiam</foreign></emph> cogli amici - dico di cose che
meritino essere tenute segrete - da altro canto el fare che
gli amici si accorghino che tu stai riservato con loro, è la
via a fare che anche loro faccino el medesimo teco: perché
nessuna cosa fa altrui confidarsi di te che el presupporsi
che tu ti confidi di lui; e così, non dicendo a altri, ti
togli la facultà di sapere da altri. Però e in questo e in
molte altre cose bisogna procedere distinguendo la qualità
delle persone, de' casi e de' tempi, e a questo è necessaria
la discrezione: la quale se la natura non t'ha data, rade
volte si impara tanto che basti con la esperienza; co' libri
non mai.</p>
</div1>
<div1>
<head>187</head>
<p>Sappiate che chi governa a caso si ritruova alla fine a
caso. La diritta è pensare, essaminare, considerare bene
ogni cosa <emph><foreign lang="lat">etiam</foreign></emph> minima; e vivendo ancora così, si
conducono con fatica bene le cose: pensate come vanno a chi
si lascia portare dal corso della acqua.</p>
</div1>
<div1>
<head>188</head>
<p>Quanto più ti discosti dal mezzo per fuggire uno degli
estremi, tanto più cadi in quello estremo di che tu temi o
in uno altro che ha el male pari a quello. E quanto più vuoi
cavare frutto di quella cosa che tu godi, tanto più presto
finisce el goderla e trarne frutto: <emph>verbigrazia</emph>, uno
popolo che goda la libertà, quanto più la vuole usare tanto
manco la gode e tanto più cade o nella tirannide o in uno
vivere che non è migliore che la tirannide.</p>
</div1>
<div1>
<head>189</head>
<p>Tutte le città, tutti gli stati, tutti e regni sono mortali;
ogni cosa o per natura o per accidente termina e finisce
qualche volta. Però uno cittadino che si truova al fine
della sua patria, non può tanto dolersi della disgrazia di
quella e chiamarla mal fortunata, quanto della sua propria:
perché alla patria è accaduto quello che a ogni modo aveva a
accadere, ma disgrazia è stata di colui abattersi a nascere
a quella età che aveva a essere tale infortunio.</p>
</div1>
<div1>
<head>190</head>
<p>Suolsi dare per ricordo, in conforto degli uomini che non
sono nello stato desiderano: «Guardatevi drieto e non
innanzi»; cioè guardate quanti più sono quegli che stanno
peggio di voi che quelli che stanno meglio. È detto
verissimo e che doverrebbe valere a fare che gli uomini si
contentassino del grado loro; ma è difficile a farlo, perché
la natura ci ha posto el viso in modo che non possiamo sanza
sforzarci guardarci se non innanzi.</p>
</div1>
<div1>
<head>191</head>
<p>Non si può biasimare gli uomini che siano lunghi nel
risolversi, perché, se bene accaggiono delle cose nelle
quali è necessario deliberare presto, pure per lo ordinario
erra più chi delibera presto che chi delibera tardi. Ma da
riprendere è sommamente la tardità dello essequire, poi che
si è fatta la resoluzione, la quale si può dire che nuoca
sempre e non giovi mai se non per acidente. E ve lo dico
perché ve ne guardiate, atteso che in questo molti errano o
per ignavia o per fuggire molestia o per altra cagione.</p>
</div1>
<div1>
<head>192</head>
<p>Pigliate nelle faccende questa massima: che non basti dare
loro el principio, lo indirizzo, el moto, ma bisogna
seguitarle e non le staccare mai insino al fine; e chi le
accompagna così non fa anche poco a conducerle a perfezione.
Ma chi negocia altrimenti, le presuppone talvolta finite che
a pena sono cominciate o difficultate: tanta è la
negligenza, la dapocaggine, la tristizia degli uomini, tanti
gli impedimenti e le difficultà che di sua natura hanno le
cose. Usate questo ricordo: m'ha fatto talvolta grande
onore, come fa vergogna grande a chi usa el contrario.</p>
</div1>
<div1>
<head>193</head>
<p>Avvertisca sopra tutto chi tiene pratiche contro agli stati
a non le tenere con lettere, perché spesso sono intercette,
e fanno testimonio che non si può negare; e benché ci siano
oggi molti modi cauti di scrivere, sono anche molto in luce
le arte del ritrovargli. Più sicura assai è a adoperare
uomini propî che lettere, e però è troppo difficile e
pericoloso agli uomini privati entrare in queste pratiche,
perché non hanno copia d'uomini a chi commettere; e di
quelli pochi non si possono molto fidare, perché è troppo
guadagno e poca perdita ingannare privati per fare piacere
a' prìncipi.</p>
</div1>
<div1>
<head>194</head>
<p>Se bene bisogna procedere alle cose pesatamente, non si
vuole però proporsi nelle faccende tante difficultà che
l'uomo, pensando non possino riuscire, si fermi. Anzi,
bisogna ricordarsi che nel maneggiare si scuopre più
facilità e che, faccendo, le difficultà per se medesime si
sgruppano. E questo è verissimo, e chi negocia lo vede tutto
dì in fatto. E se papa Clemente se ne ricordassi,
conducerebbe spesso le cose sue e più in tempo e con più
riputazione.</p>
</div1>
<div1>
<head>195</head>
<p>Chi è a presso a' prìncipi e desidera ottenere grazie o
favori per sé o per amici, ingegnisi quanto può di non avere
a dimandare spesso direttamente, ma cerchi o aspetti
occasione di proporle e introdurle con qualche destrezza, le
quali quando vengono, bisogna pigliarle subito e non le
lasciare passare. Chi fa così conduce le cose con molto
maggiore facilità e con molto minore fastidio del principe
e, ottenuta che n'ha una, resta più fresco e più libero a
potere ottenerne un'altra.</p>
</div1>
<div1>
<head>196</head>
<p>Come gli uomini si accorgono che tu se' in grado che la
necessità ti conduca a quello vogliono, fanno poca stima di
te e ne fanno buono mercato, perché in loro communemente può
più el rispetto del suo interesse o la sua mala natura che
non può la ragione, e meriti tuoi, o le obligazione che
avessino teco, o el considerare che tu sia forse caduto per
causa loro o per satisfare a loro in queste male condizione.
Però guardatevi dal venire in questo essere quanto dal
fuoco. E se gli uomini avessino bene nel cuore questo
ricordo, molti sono fuorusciti che non sarebbono; perché non
giova loro tanto che siano cacciati di casa per inclinazione
a questo o quello principe, quanto nuoce che, poi che el
principe gli vede fuora, dice: costoro non possono più fare
sanza me; e però con poca discrezione gli tratta a suo modo.</p>
</div1>
<div1>
<head>197</head>
<p>Chi ha a conducere co' popoli cose che abbino difficultà
grande o contradizione, avvertisca, se el caso lo comporta,
a separarle e non parlare della seconda insino non sia
condotta la prima, perché così faccendo può accadere che
quelli si opponghino all'una non contradichino all'altra;
dove se fussino tutte insieme, bisognerebbe che a tutte
contradicessi ciascuno a chi dispiacessi qualunque di
quelle. E se così avessi saputo fare Piero Soderini quando
volle riordinare la legge della Quarantia, l'arebbe ottenuta
e stabilito forse con essa el governo populare. E questo
ricordo, di fare inghiottire le vivande amare, quando si
può, in più di uno boccone, serve spesso non manco alle cose
private che alle publiche.</p>
</div1>
<div1>
<head>198</head>
<p>Crediate che in tutte le faccende e publiche e private la
importanza dello espedirle consiste in sapere pigliare el
verso. E però in una medesima cosa el maneggiarla in uno
modo a maneggiarla in uno altro importa el conducerla a non
la conducere.</p>
</div1>
<div1>
<head>199</head>
<p>Sempre, quando con altri volete simulare o dissimulare una
vostra inclinazione, affaticatevi a mostrargli, con più
potente e efficace ragione che voi potete, che voi avete in
animo el contrario: perché quando agli uomini pare che voi
conosciate che la ragione voglia così, facilmente si
persuadono che le resoluzione vostre siano secondo quello
che detta la ragione.</p>
</div1>
<div1>
<head>200</head>
<p>Uno de' modi a fare fautore di qualche vostro disegno
qualcuno che ne sarebbe stato alieno, è farne capo a lui e
farnelo, come dire, autore o principale. Guadagnansi con
questa via massime gli uomini leggieri: perché in molti
questa vanità solo può tanto che gli conduce a tenerne più
conto che de' rispetti sustanziali che si doverrebbono avere
nelle cose.</p>
</div1>
<div1>
<head>201</head>
<p>Parrà forse parola maligna o sospettosa, ma dio volessi non
fussi vera: sono più e cattivi uomini che e buoni, massime
dove va interesse di roba o di stato. Però da quelli in
fuora, e quali per esperienza o relazione degnissime di fede
conoscete buoni, non si può errare a negociare con tutti
cogli occhi bene aperti. È bene destrezza farlo in modo che
non vi vendichiate nome di sfiducciati; ma sustanziale è:
non vi fidate se non vedete poterlo fare.</p>
</div1>
<div1>
<head>202</head>
<p>Chi si vendica in modo che lo offeso non si accorga che el
male proceda da lui, non si può dire lo faccia se non per
satisfare allo odio e al rancore. Più generoso è farla
scopertamente e in modo che ognuno sappia donde nasca; e si
può interpretare lo faccia non tanto per odio e desiderio di
vendetta quanto per onore, cioè per essere conosciuto per
uomo di natura da non sopportare le ingiurie.</p>
</div1>
<div1>
<head>203</head>
<p>Avvertino e prìncipi a non conducere e sudditi in grado
prossimo alla libertà, perché gli uomini naturalmente
desiderano essere liberi: e lo ordinario di ciascuno è non
stare contenti al grado suo, ma cercare sempre di avanzare
di quello di che si truovano; e questi appetiti possono più
che la memoria della buona compagnia che gli fa el principe
e de' beneficî ricevuti da lui.</p>
</div1>
<div1>
<head>204</head>
<p>Non è possibile fare tanto che e ministri non rubino. Io
sono stato nettissimo, e ho avuto governatori e altri
ministri sotto di me; e con tutta la diligenza che io abbia
usata e lo essemplo che ho dato loro, non ho potuto
provedere tanto che basti. Ènne cagione che el danaro serve
a ogni cosa, e che al vivere d'oggi è stimato più uno ricco
che uno buono; e lo causa tanto più la ignoranza o
ingratitudine de' prìncipi, che sopportano e tristi e a chi
ha servito bene non fanno migliore trattamento che a chi ha
fatto el contrario.</p>
</div1>
<div1>
<head>205</head>
<p>Io sono stato dua volte con grandissima autorità negli
esserciti in su imprese importantissime, e in effetto n'ho
cavato questo construtto: che se sono vere - come in gran
parte io credo - le cose che si scrivono della milizia
antica, questa a comparazione di quella è una ombra. Non
hanno e capitani moderni virtù, non hanno industria;
procedesi sanza arte, sanza stratagemi, come camminare a
lento passo per una strada maestra. In modo che non fuora di
proposito io dissi al signor Prospero Colonna, capitano
della prima impresa, che mi diceva che io non ero stato più
in guerra alcuna, che mi doleva anche in questa non avere
imparato niente.</p>
</div1>
<div1>
<head>206</head>
<p>Non voglio disputare quale fussi più utile a' corpi nostri:
o governarsi co' medici o non ne avere, come lungamente
feciono e Romani. Ma dico bene che, o sia per la difficultà
della cosa in sé o per la negligenza de' medici, e quali
bisognerebbe fussino diligentissimi e osservassino bene ogni
minimo accidente dello infermo, che e medici de' tempi
nostri non sanno medicare altro che e mali ordinari; e el
più che si distenda la scienza loro è insino a curare due
terzane; ma come la infermità ha niente dello
estraordinario, medicano al buio e a caso. Sanza che, el
medico per la sua ambizione e per le emulazione che sono tra
loro, è uno animale pessimo, sanza conscienza e sanza
rispetto; e avendo la sicurtà che gli errori loro si possono
male reprovare, pure che essalti sé o deprima el compagno,
fa ogni dì notomia de' corpi nostri.</p>
</div1>
<div1>
<head>207</head>
<p>Della astrologia, cioè di quella che giudica le cose future,
è pazzia parlare: o la scienza non è vera o tutte le cose
necessarie a quella non si possono sapere o la capacità
degli uomini non vi arriva. Ma la conclusione è che pensare
di sapere el futuro per quella via è uno sogno. Non sanno
gli astrologi quello dicono, non si appongono se non a caso;
in modo che se tu pigli uno pronostico di qualunque
astrologo e uno di un altro uomo, fatto a ventura, non si
verificherà manco di questo che di quello.</p>
</div1>
<div1>
<head>208</head>
<p>La scienza delle legge è ridotta oggi in luogo che se nella
decisione di una causa è da uno canto qualche viva ragione,
dall'altro la autorità di uno dottore che abbia scritto, più
si attende nel giudicare la autorità. Però e dottori che
praticano sono necessitati volere vedere ognuno che scrive;
e così quello tempo che s'arebbe a mettere in speculare, si
consuma in leggere libri con stracchezza di animo e di
corpo, in modo che l'ha quasi più similitudine a una fatica
di facchini che di dotti.</p>
</div1>
<div1>
<head>209</head>
<p>Io credo siano manco male le sentenze de' Turchi, le quali
si espediscono presto e quasi a caso, che el modo de'
giudicî che si usano communemente tra' Cristiani: perché la
lunghezza di questi importa tanto, e per le spese e per e
disturbi che si danno a' litiganti, che non nuoce forse
manco che facessi la sentenza che s'avessi contro el primo
dì. Sanza che, se noi presuppogniamo le sentenze de' Turchi
darsi al buio, ne séguita che - ragguagliato - la metà ne
sia giusta; sanza che, non forse minore parte ne sono
ingiuste di quelle date tra noi, o per la ignoranza o per la
malizia de' giudici.</p>
</div1>
<div1>
<head>210</head>
<p>Poco e buono, dice el proverbio. È impossibile che chi dice
o scrive molte cose non vi metta di molta borra; ma le poche
possono essere tutte bene digeste e stringate. Però sarebbe
forse stato meglio scerre di questi ricordi uno fiore che
accumulare tanta materia.</p>
</div1>
<div1>
<head>211</head>
<p>Io credo potere affermare che gli spiriti siano; dico quella
cosa che noi chiamiamo spiriti, cioè di quelli aerei che
dimesticamente parlano con le persone, perché n'ho visto
esperienza tale che mi pare esserne certissimo. Ma quello
che siano e quali, credo lo sappia sì poco chi si persuade
saperlo quanto chi non vi ha punto di pensiero. Questo, e el
predire el futuro, come si vede fare talvolta a qualcuno o
per arte o per furore, sono potenze occulte della natura, o
vero di quella virtù superiore che muove tutto: palesi a
lui, segreti a noi, e talmente che e cervelli degli uomini
non vi aggiungono.</p>
</div1>
<div1>
<head>212</head>
<p>Delle tre spezie di governi - di uno, di pochi o di molti -
credo che in Firenze quello degli ottimati sarebbe el
peggiore di tutti, perché non vi è naturale, né vi può
essere accetto, come non è anche la tirannide; e per le
ambizione e discordie loro farebbono tutti quelli mali che
fa la tirannide e forse più: dividerebbono presto la città,
e de' beni che fa el tiranno non ne farebbono nessuno.</p>
</div1>
<div1>
<head>213</head>
<p>In tutte le resoluzione e essecuzione che l'uomo fa, s'ha
ostaculo di ragione in contrario, perché nessuna cosa è sì
ordinata che non abbia in compagnia qualche disordine:
nessuna cosa sì trista che non abbia del buono, nessuna sì
buona che non abbia del tristo; donde nasce che molti stanno
sospesi, perché ogni piccola difficultà dispiace loro: e
questi sono quelli che di natura si chiamano rispettivi,
perché a ogni cosa hanno rispetto. Non bisogna fare così,
ma, pesati gli inconvenienti di ciascuna parte, risolversi a
quelli che pesano manco; ricordandosi non potere pigliare
partito che sia netto e perfetto da ogni parte.</p>
</div1>
<div1>
<head>214</head>
<p>Ognuno ha de' difetti, chi più e chi manco; però non può
durare né amicizia, né servitù, né compagnia, se l'uno non
comporta l'altro. Bisogna conoscere l'uno l'altro e,
ricordandosi che col mutare non si fuggono tutti e difetti
ma si riscontra o ne' medesimi o forse in maggiori, disporsi
a comportare, pure che tu ti abbatta a cose che si possino
tollerare o non siano di molta importanza.</p>
</div1>
<div1>
<head>215</head>
<p>Quante cose fatte sono biasimate che, se si potessi vedere
quello che sarebbe se non fussino fatte, si loderebbono!
quante pel contrario sono lodate che si biasimerebbono! Però
non correte a riprendere o commendare secondo la superficie
delle cose e quello che vi apparisce innanzi agli occhi:
bisogna considerare più a drento, se volete che el giudicio
vostro sia vero e pesato.</p>
</div1>
<div1>
<head>216</head>
<p>Non si può in questo mondo eleggere el grado in che l'uomo
ha a nascere, non le faccende e la sorte con che l'uomo ha a
vivere. Però a laudare o riprendere gli uomini s'ha a
guardare non la fortuna in che sono, ma come vi si
maneggiano drento: perché la laude o biasimo degli uomini ha
a nascere da' portamenti loro, non dallo stato in che si
truovano; come in una commedia o tragedia non è più in
prezzo chi porta la persona del padrone e del re che chi
porta quella di uno servo, ma solamente si attende chi la
porta meglio.</p>
</div1>
<div1>
<head>217</head>
<p>Non vi guardate tanto di farvi inimici o di fare dispiacere
a altri che per questo lasciate di fare quello che vi si
appartiene; perché el fare l'uomo el debito suo gli dà
riputazione, e questa giova più che non nuoce el farsi
qualche inimico. Bisogna o essere morto in questo mondo o
fare talvolta cose che offendono altri. Ma la medesima virtù
che è di sapere collocare bene e piaceri si truova in sapere
conoscere quando s'hanno a fare e dispiaceri: cioè fargli
con ragione, con tempo, con modestia e per cagione e con
modi onorevoli.</p>
</div1>
<div1>
<head>218</head>
<p>Quegli uomini conducono bene le cose loro in questo mondo,
che hanno sempre innanzi agli occhi lo interesse propio, e
tutte le azione sue misurano con questo fine. Ma la fallacia
è in quegli che non conoscono bene quale sia lo interesse
suo, cioè che reputano che sempre consista in qualche
commodo pecuniario più che nell'onore, nel sapere mantenersi
la riputazione e el buono nome.</p>
</div1>
<div1>
<head>219</head>
<p>È ingenuità, chi è stato autore di una deliberazione o
affermata una opinione, se innanzi ne vegga l'essito muta
per qualche segno sentenza, confessarlo liberamente. Pure,
quando non è in sua potestà o non appartiene a lui el
correggerla, si conserva più la riputazione a fare el
contrario: perché, ridicendosi, non può più se non perdere
di riputazione, perché sempre succederà el contrario di
quello che ha detto o nel principio o innanzi al fine; dove,
stando in sulla opinione prima, riuscirà pure veridico in
caso che quella succedessi, la quale può ancora succedere.</p>
</div1>
<div1>
<head>220</head>
<p>Credo sia uficio di buoni cittadini, quando la patria viene
in mano di tiranni, cercare d'avere luogo con loro per
potere persuadere el bene e detestare el male; e certo è
interesse della città che in qualunque tempo gli uomini da
bene abbino autorità. E ancora che gli ignoranti e
passionati di Firenze l'abbino sempre intesa altrimenti, si
accorgerebbono quanto pestifero sarebbe el governo de'
Medici se non avessi intorno altri che pazzi e cattivi.</p>
</div1>
<div1>
<head>221</head>
<p>Quando più inimici, che insieme ti solevano essere uniti
contro, sono venuti tra loro alle mani, lo assaltarne uno in
sulla occasione di potergli opprimere separatamente è spesso
causa che di nuovo si riunischino insieme. Però bisogna bene
considerare la qualità dello odio che è nato tra loro e le
altre condizione e circunstanze per poterti bene risolvere
quale sia meglio: o assaltarne uno, o pure, stando a vedere,
lasciargli combattere tra loro.</p>
</div1>
</body>
</text>
</TEI.2>
