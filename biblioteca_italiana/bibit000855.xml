<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Cos'è il modernismo?</title>
      <author>Giuseppe Prezzolini</author>
    </titleStmt>
    <extent>267 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000855</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Cos'e il Modernismo?</title>
        <author>Prezzolini, Giuseppe</author>
        <publisher>Treves</publisher>
        <pubPlace>Milano</pubPlace>
        <date>1908</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>900</date>
    </creation>
    <langUsage><language id="ita">Italiano</language><language id="lat">Latino</language><language id="fre">Francese</language><language id="eng">Inglese</language></langUsage>
    <textClass>
      <keywords scheme="CDD">
        <term>273.9 - CONTROVERSIE DOTTRINALI ED ERESIE NELLA STORIA DELLA CHIESA, 19. SECOLO</term>
      </keywords>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Genova</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Genova</name>
      </respStmt>
      <item>Correzione linguistica</item>
    </change>
    <change>
      <date>2004-04-01T00:00:00.000+02:00</date>
      <respStmt>
        <name>Marta Zanazzi</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-04-13T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1 type="parte">
<head>L'Enciclica «Pascendi» dell'8 settembre 1907 e le risposte dei modernisti.</head>
<p>I. – Senza troppa immodestia, io posso chiamarmi uno «specialista del Modernismo» in Italia, uno dei pochi che abbia seguito con interesse, e quasi direi con affetto, questo movimento, fin dai tempi della sua oscura immaturità. E come tale oso esprimere un desiderio: che tutti quelli che hanno intenzione di parlare del «Modernismo» abbiano a prendere la patente, come fanno gli automobilisti novelli, giacché dai salotti delle signore che soffrono di troppa abbondanza di cervello, dai caffè dove i letterati giovani vanno a imparare con le orecchie quel che la gente seria impara con gli occhi nelle biblioteche, dagli ossari celebri e dalle necropoli famose delle Università che conservano al riparo delle intempestive novità il filisteume erudito, e sopratutto dalle scerebrate redazioni dei giornali extraceleri, sono state seminate su questo terreno una gran quantità di minchionerie e una solenne abbondanza di luoghi comuni, tanto che è impossibile avventurarvisi senza pericolo di finire presto o tardi in quelle o in questi. Articolo o libro che si faccia, il rischio è eguale a quello dei giochi infantili dove si tratta di lanciare una palla di legno in modo che corra vicino alle buchette e traverso i birilli, cascando nella buchetta che dà un premio maggiore o urtando il birillo che è quotato di più. Per la questione del Modernismo vi sono le buchette già fatte e si sa che finirete per entrare nella buchetta modernista o per rovesciare il birillo clericale. Io comincio invece questo mio scritto con tutta la più sincera voglia d'evitare un siffatto pericolo e con la sensazione di aver da dire qualche cosa di nuovo e di diverso da quello che è stato detto finora e ho detto anche io, pur restando, come sempre, un osservatore che non è stipendiato dal Vaticano e tuttavia non batte bandiera modernista. S'intende dunque che se andrò a finire in una buchetta, me la voglio scavare da me.</p>
<p>Spero, per lo meno, d'allontanarmi dai pericoli che ho accennato, per il mio punto di studio: che è il Modernismo, ma soltanto dopo l'Enciclica – e per il mio modo di studiarlo: che è d'avere preoccupazione soltanto per i fatti essenziali ed eterni, costitutivi ed organici, non per i fatterelli, gli aneddoti, gli accidenti, le casualità, i pettegolezzi.</p>
<p>Oggi si parla molto del Modernismo. Ciò non vuol dire né che lo si conosca bene, né che lo si ami molto. Dieci anni fa si parlava molto del socialismo, e speriamo che quest'altra moda ci dia migliori frutti. Per ora l'interesse portato alla questione è molto superficiale, come molto superficiale era quello destato dal socialismo. Ciò che colpiva allora la mente eran le rivolte dei piccoli borghi siciliani, le dimostrazioni delle grosse città lombarde, i giudizi dei tribunali militari e i dislocamenti delle truppe. Non si pensava affatto che la fondazione d'una cooperativa, la costituzione d'una Camera del Lavoro, un aumento delle separazioni matrimoniali, il crescere della percentuale di studiosi privati, – erano fatti molto più gravi o molto più interessanti. Così oggi, nello stesso ordine di idee, si pensa molto al processo Nasi, e si lascian quasi nell'ombra quei singolari primi saggi di governo leghista e sindacalista, dei quali i contadini bolognesi han voluto darci un esempio. I rumori dei corridoi di Montecitorio paiono più importanti di quel che non sia, ad esempio, la rete cooperativa costituitasi nella provincia di Reggio Emilia, e l'intrigo di carrozza d'un senatore libertino occupa più tempo d'un membro delle classi dirigenti che non lo sviluppo industriale d'una delle nostre cittadine settentrionali, tutte, in fin dei conti, più, importanti nella vita nazionale, della artificiale Travettopoli, Roma.</p>
<p>Per il Modernismo accade lo stesso. Ciò che ha interessato di lui, è stata la parte esteriore e tangibile. Alcuni vi han visto un match di corridori o di lottatori: vincerà il Papa o Tyrrell? Per altri invece era l'aneddoto che attraeva: chi ha steso l'Enciclica? Il Fleming o il Benigni? un tedesco o un francese? e cosa c'è di mano del Papa? e così via dicendo. Più miseri ancora sono stati quelli che – da una parte o dall'altra, rossi o neri – han tirato fuori «i principii» che sono, come si sa, immortali sempre, ed hanno applicato il «pericolo clericale» e lo «spettro massonico» ai fatti nuovi che lo spirito umano veniva creando.</p>
<p>Ciò che voglio dire in questo opuscolo parte da un punto di vista assolutamente diverso da quello che si potrebbe chiamare, per antonomasia del leggerismo pubblico, il punto di vista «giornalistico». Ché se io sapessi, puta caso, che Sua Santità aveva mal di stomaco o soffriva di gotta nei giorni in cui furon scritte le famose ordinazioni inquisitoriali che fan da coda all'Enciclica, e che tutti gli attribuiscono, io mi guarderei bene dal citar questo fatto e dal trarne la molto stuzzicante ma mediocre conseguenza che un cuoco cattivo o un medico inabile furon la causa della cacciata di Monsignor Fracassini dal Seminario di Perugia o della deportazione di Padre Valdambrini in Inghilterra perché facesse quivi vita contemplativa.</p>
<p>Tutto ciò io voglio trascurare. Vi sono tanti giornalisti in Italia!</p>
<p>Nell'Enciclica – e nelle risposte (più che nei commenti, perché la ribellione mi interessa più della scappatoia) che i modernisti hanno dato all'Enciclica, – conviene vedere qualche cosa di più dell'aneddoto grazioso e dell'episodio passeggero. Vedremo un affare umano sì, ma non individuale, un fatto concreto sì, ma non della concretezza della tazza di caffè che sto bevendo o del foglio di carta che sto scarabocchiando.</p>
<p>Non c'è bisogno per questo di entrare nella filosofia, nella temibile orribile e noiosa filosofia (come se del resto chi tratta del Modernismo non sia costretto a fare, a proposito o a sproposito, spesso e male, della filosofia!); no, non c'è bisogno di aggrottar troppo le ciglia e spremer la testa fra le mani. Ma bisogna levarsi dalla preoccupazione dei fatti minuti e degli interessi quotidiani, per salire alla contemplazione dei movimenti storici. Bisogna lasciare gli uomini per passare all'uomo, e spiegare queste lotte e queste crisi presenti con ragioni diverse da quelle degli individui che vi partecipano ma che siano però capaci di spiegare anche queste ultime ragioni. Bisogna considerare la cosa come propria, in quanto per qualche lato vi partecipiamo, ma come estranea, in quanto vogliamo vederla disinteressatamente; bisogna studiarla come un postero e come uno straniero, ma come un postero non ignorante e come uno straniero non invidioso. Allora avremo una visione diversa da quella che mette l'Enciclica al pari d'un atto di ministro o di un discorso della Corona, senza avvedersi che le forze parlamentari, non fanno che diminuire la potenza del loro capo, quelle ecclesiastiche, per il senso di tradizione che le penetra, ne migliorano la persona e ne moltiplicano l'energia. Un prelato fatto Papa, anche se mediocre, come di intelligenza e di volontà è il Sarto, se non si dimostra un genio, acquista per lo meno una certa grandiosità. Gli è che il ministro, con poteri minimi, senza poter toccare un centesimo o scrivere una legge che non abbia l'approvazione del Parlamento, non trova nell'istituzione parlamentare nessuna forza di tradizione, nessun organismo potente in cui farsi assorbire: a pena qualcosa di simile si può vedere in Inghilterra. Il Papa invece, con massimi poteri, viene assorbito dall'istituzione secolare e legato all'organismo di cui mostra d'essere il capo. Autocrate di nome, di fatto è molto costituzionale. Lo spirito cattolico lo domina. Così il primo è facilmente libero di mostrarsi sciocco, difficilmente di manifestarsi grande; il secondo è più libero di mostrarsi grande che di manifestarsi sciocco. Difficilmente l'uomo politico giunge a rappresentare lo «Stato»; facilmente il Papa arriva a rappresentare la «Chiesa».</p>
<p>II. – L'Enciclica non sarebbe nulla se fosse l'espressione individuale d'un pontefice, lo sdegno di un'aristocrazia di prelati, la discussione d'una università di teologi. Sono stati molto furbi i modernisti a trattarla come tale: «opera d'un teologo sottile» o «d'uno scolastico invecchiato». Nel fatto l'Enciclica è l'espressione del Cattolicismo, dell'anima e della essenza del Cattolicismo, e non di quella d'uno dei suoi periodi, scolastico o patristico che sia. Ci sono, è vero, le formule d'un tempo passato e d'una filosofia morta, c'è però tutta l'anima dell'istituzione, tutto lo spirito della necessità umana che il Cattolicismo rappresenta meglio sulla terra. A discuterla punto per punto essa appare debole e illogica, poco erudita di ciò che combatte, acrimoniosa in modo non degno per un'autorità intangibile, antipatica nella scelta delle vie pratiche per respingere il Modernismo. Ma nell'insieme essa è un fatto che solo tutti i secoli di storia del Cattolicismo potevano produrre, il finale degno del suo sviluppo e del suo principio.</p>
<p>Né dico questo nel senso e col gusto dei manuali, perché nell'Enciclica si trova citato il Vangelo e il Concilio Laterano, Gregorio XVI e Gregorio IX, cioè i primi e gli ultimi, i penultimi e i medii secoli della chiesa. L'Enciclica non è in questo senso un buon riassunto e una esposizione esatta della dottrina cattolica, ma piuttosto un monumento tipico, un esemplare per eccellenza, di quello che è divenuto lo spirito cattolico, ed ha sempre teso ad essere.</p>
<p>Non si suole in questo senso dire: che in Dante c'è tutto il Medio Evo, e che una statua di Fidia esprime tutta la Grecia? Così si deve intendere di questa Enciclica, ed allora apparirà chiaro che ogni critica intesa a scernere una parte personale in essa, e a saggiare, con la pietra di paragone della ragione, le sue proposizioni logiche e la concordanza delle teorie che attribuisce ai modernisti con le teorie effettivamente da loro sostenute, è errata. Errata quindi la critica del Petrone, del Tyrrell, dei modernisti anonimi e di quelli del Rinnovamento.</p>
<p>L'Enciclica va veduta entro lo spirito cattolico. Giacché è fondamentalmente erroneo credere e sostenere che un'istituzione come il Cattolicismo abbia potuto perdere la sua fisionomia, e proprio ora si sia traviata. I modernisti, che fino a pochi anni fa accettavano le dottrine cattoliche, non possono pensare che l'Enciclica non sia essa pure qualche cosa che sorge spontaneamente dal corpo cattolico, una vera e propria «formazione naturale». L'unico modo per capirla, per spiegarla, per giustificarla, è di penetrare ciò che l'ha prodotta, ciò di cui è sintomo e manifestazione. I modernisti, che, tanto e giustamente, hanno sostenuto contro i protestanti la legittimità delle «mutazioni di Roma», dovrebbero prima di tutto cercare di vedere nell'Enciclica un prodotto del Cattolicismo, e, anche se vogliono combatterlo, vederlo non come una crescita sporadica e senza radici, ma ben profondamente connesso con tutto il passato e con tutte le tendenze cattoliche.</p>
<p>L'Enciclica non è sorta per malignità di cardinali, sottigliezza di teologi, asprezza di dignitari irritati, ignoranza di scolastici lontani dalla vita moderna; ma per lo stato naturale di un'aristocrazia sacerdotale, come effetto naturale di una necessità politica ed espressione naturale d'un bisogno e di una missione collettiva.</p>
<p>Sotto questo aspetto considereremo l'Enciclica. Ché altrimenti non avremmo che da sottoscrivere alle critiche ormai fatte – e troppo facili a farsi; da riconoscer giusti i lamenti ormai sfuggiti – e ben rispondenti alle ferite; da rafforzare le proteste già espresse – e sufficientemente energiche per generare un nuovo stadio di vita nel Modernismo.</p>
<p>III. – Perché questo è il punto principale del mio scritto: l'importanza non cattolica dell'Enciclica, che lascia il tempo che trova nel Cattolicismo, che non lo trascina né lo rimuove più in qua o più in là di quel che già non andasse; ma la sua importanza extra cattolica, e la sua importanza ottimistica per il Modernismo.</p>
<p>Bisogna per ciò domandarsi: cos'è il Cattolicismo?</p>
<p>Tutti gli studenti e gli studiosi di storia crederanno d'aver la risposta facile. Ma io non intendo questo o quel fatto storico, né quello o quell'altro séguito di fatti storici. Io intendo bensì ciò che tutti i fatti storici cattolici possono dirci di eguale, di comune, di continuo, di perseverante in essi. E sopratutto ciò che essi possono dirci di umano.</p>
<p>La storia è una cosa bellissima, ma se la storia è fatta per i minuti avvenimenti, nulla dice che ci importi. Ciò che non si ripete, non ritorna, non rivive, non ha interesse per noi. Carlo VIII è passato per Firenze, Pio X ha condannato i modernisti; sta bene: ma che importa, se Carlo VIII non tornerà più a Firenze e Pio X non condannerà ancora i modernisti?</p>
<p>Il Cattolicismo non è dunque capace di interessarci se ridotto a storia di Papi, a lotte di eresie, a contrasti politici, ad aneddoti passeggeri. Il Cattolicismo oggi ci può toccare, soltanto in quanto è un insegnamento anche per noi. E come potrebbe esserlo, se non fosse intimamente legato a noi, per quanto noi (almeno io che scrivo) non siamo cattolici?</p>
<p>Il Cattolicismo è il «momento pratico» della vita cristiana. E come tale esso ci insegna, nel modo migliore, e come l'esempio più esemplare, tutti i vantaggi e tutti i difetti del «momento pratico umano». Nel Cattolicismo, infatti, ammiriamo e deploriamo il più solenne monumento dell'organizzazione pratica umana, che si sfascia oggi sotto il peso della propria completezza e, direi, della propria assurda perfezione.</p>
<p>Osservate bene: se avete un'idea, una volontà, una teoria da propagare e da mantenere fra gli uomini, perché il maggior numero possibile d'essi ne sia domato e una volta domato più non vi sfugga, siete costretto a creare per questa idea delle formule, e per mantenere queste formule un corpo di persone, e per regolar questo corpo una legge disciplinare, e per eliminare ogni questione sull'interpretazione della legge un'autorità assoluta generale ed infallibile, alla quale ogni dubbio, ogni mutamento, ogni deviazione, ogni aumento sia rimesso da sciogliere, da rivocare, da legittimare.</p>
<p>Ma la formula è un tradimento dell'idea; il corpo di persone che custodisce la purezza della formula è soggetto a invecchiare, a non capire, ad arzigogolare sopra la formula; la legge di questo corpo non è mai sufficientemente esatta e precisa per prevenire tutte le contingenze possibili; e infine l'autorità personale su cui cade tutto il peso di tutti gli errori e di tutte le confusioni, non è sempre in grado né in forza di risolvere e di chiarire.</p>
<p>Ora questo è stato il cammino cattolico, dal momento che Cristo lanciò nel mondo le sue idee. Finché restavano in lui, nella sua mente personale, nella meditazione, non v'era bisogno d'un sacerdozio e di un Papa. Ma un sacerdozio e un Papa erano già necessariamente contenuti (per quanto non previsti) nella dottrina di Cristo, dal momento che ei volle che operasse nel mondo, e si spargesse ovunque.</p>
<p>Ogni altra idea umana avrebbe seguito e segue ancora oggi la stessa evoluzione. Ogni filosofo che ha organizzato il proprio sistema ha dovuto soggiacervi; e la sua filosofia per dominare ha dovuto diventar ripetizione pappagallesca; le sue idee, formule; i suoi discepoli, pedagoghi; i suoi libri, testi scolastici. Le ferree necessità della vita sociale si sono imposte alla libera attività del pensiero.</p>
<p>O restare nell'individuo, e in pochi discepoli, con voto d'esoterismo – come nell'India; o vivere nella società, ma a patto allora di subire la legge sociale, – come nel Cattolicismo.</p>
<p>Perché si può spargere tanto il Cristianesimo, in tutto il mondo, in tutte le nazioni, presso i popoli più vari e più diversi, per tradizioni, per razza, per lingua?</p>
<p>Semplicemente per via del Cattolicismo, ossia per via dell'organizzazione formulistica, autoritaria, formale. Cioè per via di un tradimento.</p>
<p>Ogni setta cristiana che si propaga e si sparge, anche se non cattolica di nome, è cattolica di fatto, in quanto è costretta ad usare dei mezzi cattolici. Soltanto essa è più o meno cattolica, in quanto più o meno si avvicina a quell'ideale di organizzazione che è il Cattolicismo romano. In questo senso i protestanti non sono che dei cattolici, ma cattolici a metà.</p>
<p>IV. – Ma la storia cattolica non consiste in questo soltanto. Come ogni organizzazione pratica nasconde l'idea che l'ha generata, così il Cattolicismo nasconde, ma porta in seno, l'idea cristiana. Ora come accade al filosofo, che tradito e reso stupido, ma volgarizzabile, dalla coorte dei discepoli, trova poi qualcuno che, risalendo alla fonte, lo rivendica contro i discepoli, e legge nelle parole che sono morte per loro la verità che il filosofo aveva scoperta, così accade all'idea cristiana, che il Cattolicismo deve, per debito di nascita, portare in sé, ma è costretto quasi ad occultare e a mitigare per difendersi contro i numerosi attacchi interni che essa fa nascere.</p>
<p>Di là dal catechismo. il Vangelo è sempre vivo. Ogni tanto, malgrado le caute mutilazioni, sotto i pudici intonachi e le ipocrite vernici, la voce democratica e individualista dei Vangeli si fa udire. E allora nasce la ribellione.</p>
<p>Finché il pensiero cristiano resta all'ombra dei chiostri – sapientemente organizzati dal Cattolicismo per le anime poco adatte al mondo e alle leggi sociali – la Chiesa tace. Ma appena la tendenza cristiana si diffonde, subito la Chiesa cerca o di organizzarla e ricoprirla ancora delle formalità sociali (come accadde per il moto francescano), o la combatte e riesce a spiantarla fin dalle radici (come per gli Albigesi, i Valdesi, gli Ugonotti, i Giansenisti, i Molinisti, ecc.), o la separa, la scinde da sé, la mette al bando della società, e crea degli organismi speciali perché non disorganizzi la parte restata sana (come per la riforma luterana, a fronteggiar la quale fu creato l'ordine dei Gesuiti).</p>
<p>Storicamente il Cattolicismo mostra un progresso verso una sempre maggiore importanza data alla unità sociale, alla compattezza dei membri, alla eguaglianza della dottrina, alla precisazione dei credi, alla esteriorizzazione del culto, alla dominabilità per via autoritaria, all'esecrazione e distruzione del pensiero individuale.</p>
<p>È il trionfo del collettivismo.</p>
<p>La verità, la ragione, il Vangelo, tutto viene tranquillamente sacrificato all'unità formale e alla quiete politica della nazione cattolica. Una serie di istituzioni, dal confessore al convento, dalla casistica all'indice dei libri proibiti, è costituita a fine di tenere lontano dall'animo del credente ogni ragione di individualismo. La religione diventa una serie di affidamenti di coscienze per procura; dal credente al confessore, dal confessore al superiore locale, dal superiore locale al generale, da questo al Papa. Tutto ciò che può essere risveglio di persona, preoccupazione individuale, sentimento di sé, coscienza, è sospetto è temuto è condannato è soffocato. Tutto il Vangelo finisce per via del Cattolicismo nella pura obbedienza.</p>
<p>Così si costituisce il tipo ideale, l'esempio massimo e perfetto della società. Non più pericolo di collisioni, di corrosioni, di lotte, di «eresie». Calma, tranquillità, silenzio, moto uniforme, livellamento. Il cattolico più perfetto è il gesuita, e si sa che l'ordine dei Gesuiti non ha mai dato un individuo o una personalità, ma soltanto grandi sforzi collettivi e sociali, tutti dello stesso colore, senza emergenze e senza moto.</p>
<p>L'Enciclica ultima è alla cima e coronazione di questo edificio. Non è la risposta di un Papa, ma di tutti i Papi; non la polemica d'un teologo, ma di tutti i teologi; non il resultato d'un momento storico, ma di tutta la storia cattolica.</p>
<p>Essa esprime l'avversione e la condanna per ogni individualismo, per ogni ricerca personale, per ogni coltura e educazione di coscienza; ed è condanna del Modernismo, perché il Modernismo essendo tutte queste cose è precisamente in opposizione allo spirito, alla tendenza, alla direzione del Cattolicismo e d'ogni regola di società.</p>
<p>V. – Cos'è il «Modernismo»?</p>
<p>È spirito anarchico religioso, spirito di critica, di individualismo, di distruzione e di coltura personale. Si sente nei suoi membri quella ventata di vita fresca che vi fischia agli orecchi in tutti i momenti storici in cui qualche vecchia costruzione ideale o sociale, sistema di filosofo, scuola poetica, regime di classe, sta per cadere. I gruppi d'opposizione hanno sempre quella veemenza e quell'impeto, quell'ardore e quella capacità di tesorizzare le simpatie del pubblico grosso, che li rende sicuri del futuro e capaci di poter giocare la vita e i beni e gli affetti sopra la carta delle loro idee. Appena invece si tratta di costruire, sorge l'altro spirito, di livellamento di ipocrisia di diplomazia di formalismo; l'altro spirito che sfrutta quello della rivoluzione e del rinnovamento. Leggendo poche pagine del Loisy e del Tyrrell, del Rinnovamento e di Nova et Vetera, ci si accorge subito d'essere di fronte allo spirito della critica, che vuole rialzare le fisonomie degli individui, varie e contingenti, contro le maschere fisse immutevoli eguali dello spirito costruttivo. Si sente subito la forza dell'arte contro la tenacità della macchina; il calore della creazione contro la freddezza del mantenimento; la speranza del futuro contro il rammarico del passato.</p>
<p>Protesteranno certo i modernisti che leggono queste righe. Ma, se è vero che nei loro scritti tanto spesso si incontra l'invocazione allo spirito sociale, alla Chiesa subcosciente dei protestanti, e alla umanità, non è men vero che la loro azione è per ora tutta di critica e che appena dovessero ricostruire sarebbero costretti a adoperare gli stessi sistemi e metodi degli avversari.</p>
<p>Poniamo, ad esempio, che un modernista diventasse Papa, ed accordasse ai modernisti tutte quelle riforme della Chiesa e quelle larghezze di discussione e di ricerche che essi chiedono. E poniamo che il resultato di questi studi, com'è avvenuto per certe sètte protestanti, porti un gruppo di sinceri e convinti studiosi a persuadersi, in base alla critica o alla filosofia, che non si può parlare affatto di divinità di Cristo; e che essi si mostrino ad ogni costo decisi a mantenere questa loro opinione. È naturale che il Papa modernista, se sinceramente li credesse in errore, dovrebbe pur mantenere l'unità della fede, e adoperare con i nuovi modernisti gli stessi mezzi, più o meno caritatevoli, che ha adoprato il Papa presente per i modernisti d'oggi, fino alla scomunica. Ma il Papa modernista si troverebbe allora in grande imbarazzo, perché dovrebbe usare dei metodi che aveva combattuto negli avversari e per di più sentirsi le stesse obiezioni su possibili mutamenti nell'interpretazione dei dogmi che ora i modernisti dirizzano contro i vecchi cattolici.</p>
<p>Il che equivale a dire che ogni società ha leggi sue particolari, e che soltanto dove si accetta, come nei Parlamenti il criterio della maggioranza, come nella Scienza il criterio della continua discussione si può fare a meno di un'Autorità infallibile e inobiettabile, che risolva, per il bene dell'organizzazione e per il male del pensiero libero, i dubbi che sorgono sulla legge dell'organizzazione stessa.</p>
<p>La lotta fra cattolici e modernisti è dunque lotta fra principio sociale e principio individuale, fra necessità organizzatrici e bisogni interiori, fra lo spirito di conservazione e l'ardore di mutamento.</p>
<p>In questo senso vanno considerate le risposte dei modernisti, non come espressione di malcontenti personali (che ne sono soltanto occasione) ma come ribellione dello spirito individualista a quello collettivista; come lotta dell'uomo rinnovatore contro l'uomo d'ordine.</p>
<p>VI. – Bisogna naturalmente perder di vista o non tenere in nessun conto parecchie affermazioni dei modernisti. In tutte le loro risposte si nota un singolare accanimento a protestare che partono dai fatti e non dalla filosofia, che sono stati colpiti dalla critica storica e che soltanto in seguito ai loro studi hanno cercato la via migliore d'accordare la fede con il loro sapere. A pagina 15 dell'anonimo «Programma dei Modernisti, risposta a l'Enciclica di Pio X» si legge: «È necessario innanzi tutto denunciare l'equivoco in cui la lettura dell'Enciclica può far cadere i profani. Il documento pontificio parte dal presupposto che alla radice del Modernismo ci sia un sistema filosofico, e da questo siano ricavati i metodi direttivi della nostra critica, sia biblica che storica» (curiosa proprio questa distinzione! come se la critica biblica non fosse critica storica): «che cioè lo sforzo col quale cerchiamo di conciliare la tradizione dottrinale del Cattolicismo con le conclusioni nelle scienze positive nasca in realtà da alcuni apriorismi teorici, difesi da noi per ignoranza della scolastica e per la superba ribellione della nostra ragione. Quest'asserzione dell'Enciclica è falsa.... Non già la filosofia domina nella nostra critica; è al contrario la critica che ha spontaneamente condotto alla formulazione, tuttora timida e incerta, di alcune conclusioni filosofiche, o meglio alla dilucidazione accurata di alcuni atteggiamenti mentali....»<note resp="aut" place="foot">Così il Loisy nel suo volumetto ora escito: «<title><foreign lang="fre">Simples réflexions sur le Decret du Saint-Office</foreign> <foreign lang="lat" rend="italic">Lamentabili sane exitu</foreign> <foreign lang="fre">et sur l'Encyclique</foreign> <foreign lang="lat" rend="italic">Pascendi dominici gregis</foreign></title>» dice: «<quote><foreign lang="fre">On oublie ainsi, dès l'abord, que le mouvement <emph>moderniste</emph> n'a pas commencé par la philosophie, mais par l'histoire ecelesiastique, et bientôt après par l'exégèse biblique</foreign></quote>» (p. 148-144). <bibl>Vedi pure <title>Rinnovamento</title>, anno 1907, pag. 412.</bibl></note> – Ora in ciò l'Enciclica ha pienamente ragione, come in altro ha perfettamente torto. Già la critica storica è di per sé una filosofia, ed è la negazione di molte filosofie che non possono assolutamente accordarsi con lei. Ma v'è di più: i fatti brutali che la critica storica ci ammannisce non hanno nessun significato se non alla luce d'una filosofia. E perché comincino a saper di qualche cosa, ci vuole la salsa d'un pensiero generale. Un esempio capitale, tolto al Modernismo, basta. Il Loisy nei suoi primi tempi ha pubblicato due opere «<title lang="fre">Histoire du Canon du Vieux Testament</title>» e « <title lang="fre">Histoire du Canon du Noveau Testament</title>», nelle quali risolve in modo perfettamente ortodosso le questioni che più tardi, nell'« <title lang="fre">Evangile et l'Eglise</title>» e nel « <title lang="fre">Quatrième Evangile</title>», l'hanno fatto mettere all'Indice. Cosa è stato che gli ha fatto mutar pensiero? forse «i fatti»? egli conosceva già l'ebraico e il greco, e i testi e la critica. Non sono stati i fatti, ma un filosofo della religione, un filosofo della storia cattolica, il cardinale Newman. La nuova visione che Loisy ha acquistato della storia cristiana, non la deve ai fatti, la deve all'evoluzionismo del Newman.</p>
<p>E qual'è la filosofia modernista? quali sono i concetti filosofici sui quali si appoggia, e con i quali interpreta i fatti storici?</p>
<p>La base – conviene ripeterlo contro quei vaticanisti che ignorano le opere del Newman – è tutta nel Newman, nel cardinale inglese, che è chiaramente evoluzionista e profondamente individualista.</p>
<p>Le sue due teorie – evoluzione del dogma, e primato della coscienza – sono tali da sovvertire, se logicamente condotte alle conseguenze, ogni società regolata. Esse sono il principio da cui muovono tutti i riformatori, i rivoluzionari, i preparatori di stati futuri. Da una parte si afferma il moto incessante di tutte le istituzioni, dall'altra si fa appello alla coscienza individuale, dalla quale deve scaturire il comando o la regola. Certamente in Vaticano ignorano – piuttosto fingono di ignorare – queste parole del Newman: «Il grande maestro interiore che ci ammaestra in cose religiose è la nostra coscienza. La Coscienza è una guida personale e io me ne servo, per la semplice ragione che mi sarebbe impossibile non servirmi di me stesso; come non è lecito di respirare con i polmoni del vicino, così non è lecito pensare con l'altrui spirito. La Coscienza è il più vicino fra tutti gli strumenti di conoscenza che possediamo». E ancora: «La legge appresa da ogni anima individuale, si chiama la Coscienza. La Coscienza è il vicario eterno del Cristo, il profeta che ci rivela la verità, il re che ci impone gli ordini, il prete che ci anatematizza o che ci benedice. Se il sacerdozio eterno della Chiesa sparisse, il principio sacerdotale sopravviverebbe a cotesta rovina, incarnato nella Coscienza». Il cattolico crede che la più grande autorità sia il Papa. Per Newman invece è la coscienza. «Se il Papa pronunciasse contro la Coscienza, si suiciderebbe, rovinerebbe, le fondamenta della propria dimora. In teoria come in pratica, la sua autorità riposa sulla sacra autorità della coscienza». E se il Papa gli ordinasse di romper la spada in una guerra che pur ritenesse giusta, il Newman dichiara che non obbedirebbe al Papa.</p>
<p>Questa è la pretta dottrina del Newman (cui in Vaticano desidererebbero certo non aver dato mai il cappello rosso), e che non si può cancellare. Ma è dottrina anticattolica per eccellenza, e dalla quale è stato tratto il meglio del pensiero modernista, e la giustificazione a riabilitarsi come individui e a ribellarsi agli ordini dell'autorità.</p>
<p>Il giorno in cui, invece di qualche centinaio di modernisti, l'intera società cattolica sentisse di avere una coscienza, il Cattolicismo sarebbe finito.</p>
<p>VII. – Fino all'Enciclica il Modernismo aveva sempre tenuto la tattica di porsi come un possibile successore costituzionale del Cattolicismo reazionario. E da buoni uomini di governo, i suoi capi avevan fatto di tutto per non spiacere al sovrano, e per tirar le parole le visite la benedizione di questo a casa loro e a loro vantaggio. Da Don Murri che faceva lo sfegatato sostenitore del potere temporale dei Papi, e sognava, per carezzare le ambizioni di Leone XIII, l'Italia guelfa, fino agli Studi Religiosi che si ornavano della benedizione papale al loro direttore, tutti quanti pretendevano d'essere, più o meno, sotto la protezione del Papa. Quindi una serie di scappatoie, di sotterfugi, di abilità, di volteggi e di rigiri abili, quando il Papa si lasciava sfuggire una parola o scriveva un ordine che pareva la loro condanna.</p>
<p>Non ultima buona qualità dell'Enciclica è questa di aver fatto cessare questi equivoci. Se v'è ancora chi, come il Petrone, accenna molto infelicemente al fatto che l'Enciclica non è una definizione <foreign lang="lat">ex cathedra</foreign> e che può quindi essere rispettata ma non accettata, e che in un futuro tempo la Chiesa potrà, senza negare la sua infallibilità, respingerla; la maggior parte delle persone che fanno parte del Modernismo è convinta che non si può più continuare in questa attitudine, e con questi combattimenti notarili e curiali, misurando se ci son tutti i bolli dovuti, le firme autenticate, le formalità in regola. Diamine! per degli spiritualisti e idealisti queste considerazioni sono troppo materiali, e van lasciate ai buoni pastori protestanti, che si sgolano a dimostrare al popolo italiano, nelle loro aule vuote, che non è rigorosamente preciso l'incarico di Cristo a Pietro e non è regolamentarmente valido il Concilio di Trento o quello Vaticano. No, questo genere di polemica è oltrepassato; e le persone in buona fede debbono riconoscere che l'autorità della Chiesa ha condannato, e condannato seriamente, in modo da non potersi disdire. Passi l'argomento finché si trattava della Commissione Biblica; ma esso già puzzava di sotterfugio quando lo si applicava al Sillabo, e diventerebbe un pietoso mezzuccio da azzeccagarbugli se se ne traesse la invalidità dell'Enciclica. Il Papa ha parlato veramente come Papa, e non come dottore della Cristianità, e lo stesso Newman con tutte e due le mani, sono sicuro, firmerebbe ciò<note resp="aut" place="foot">Il Loisy pure (vol. cit.) riconosce come perfettamente vero che «<quote><foreign lang="fre">l'Encyclique n'est pas un acte</foreign> <foreign lang="lat" rend="italic">ex cathedra</foreign> <foreign lang="fre">et ne réunit pas les conditions requises pour l'infallibilité</foreign></quote>» (pag. 22) ma si mostra più penetrante aggiungendo dopo varie considerazioni che «<quote><foreign lang="fre">rien ne serait plus inutile que do vouloir infirmer la condamnation du modernisme pour défaut d'autorité dans la sentence de réprobation</foreign></quote>» (p. 24).</note>.</p>
<p>Dacché mi sono sentito una mia testa sulle spalle, mi sono sempre dimostrato un grande amante degli estremi, e quindi provo una sviscerata simpatia per questa Enciclica che ha tolto i modernisti che hanno il fegato più sano e forte, dalla loro pericolosissima posizione di aspiranti all'ortodossia senz'esserlo, di inquilini in casa di chi non ce li voleva, di terzi incomodi. E li ha tolti da un luogo nel quale ormai avevano fatto tutto quel che avevan potuto, e dove non c'era più nulla da fare. E con il distruggere qualche illusione, ha dato loro uno di quei dolori che sono giovevolissimi alla vita.</p>
<p>I loro principii erano in assoluto contrasto con quelli della società dove volevano abitare. Nessuna società bene organizzata, bisogna confessarlo, potrebbe accettare dei membri con siffatte pretese. Si sa che bisogna perdere quando si vuole agire e vivere in comune, e quindi era veramente irragionevole la velleità dei modernisti di ficcarsi in mezzo a una così ben combinata e quieta fabbrica di anime identiche<note resp="aut" place="foot">Non è, in fin dei conti, molto lontano dal pensare come la mia stessa tesi fondamentale il Loisy, quando ammette (vol. cit.) che l'Enciclica «<quote><foreign lang="fre">n'est que l'expression totale, inéluctablement logique, de l'enseignement reçu dans l'Eglise depuis la fin du XIII siècle, et la répudiation totale de la philosophie et de la critique modernes</foreign></quote>» (p. 23). Bisogna notare che qualche anno fa i modernisti si contentavano di ammettere d'essere in contrasto soltanto con il cattolicismo <hi rend="italic">dopo</hi> il Concilio di Trento, ed amavano accennare alla Riforma protestante come un movimento che esagerò i limiti nei quali si vuole conservare il modernismo con gli stessi intenti. Ora, il Loisy scende fino al XIII secolo, e voglio sperare che si farà presto qualche passo innanzi e si riconoscerà anche che il modernismo era contrario al cattolicismo storico.... fin dall'inizio di questo, fin da quando intorno alla predicazione di Cristo si sentì la necessità di un culto, di una organizzazione, di un'autorità.</note>.</p>
<p>L'Enciclica li cancella, dallo stato civile di cattolici. Ora si può veramente dir loro: Voi non siete cattolici. Ed essi stessi, per salvare la propria persona han dovuto ricorrere all'atto estremo di ribellarsi tanto da farsi cacciare dalla società cui appartenevano. La duplice scomunica, agli anonimi sacerdoti – come si dice – che pubblicarono il «Programma dei modernisti» e ai due direttori del Rinnovamento, Alessandro Casati e Ajace Alfieri, perché persistono nel dare alla luce il loro periodico, non segna la fine del Modernismo, bensì il principio della sua più vera vita. Finora quello che il Modernismo ha fatto, può essere considerato come una semplice preparazione, come la vita del feto nel corpo della madre. La scomunica taglia il cordone ombelicale alla nuova creatura e la lancia vivace nel mondo, portando dentro di sé il meglio e il peggio dei genitori.</p>
<p>Con ciò considero il secondo errore in cui si è caduti giudicando l'Enciclica: l'errore di chi ne fa l'atto mortuario del Modernismo.</p>
<p>Per me l'Enciclica e la resistenza dei modernisti segnano ben altra cosa, e cosa segnano lo dico nella seguente «Lettera aperta ai giovani modernisti».</p>
</div1>
<div1 type="parte">
<head>Lettera aperta ai giovani modernisti.</head>
<p>I. – <hi rend="italic">Miei simpatici avversari</hi>,</p>
<p>confesso che fino ad ora non avevo posto mente a voi che come a un interessante problema d'anime, e se avevo invidiato le vostre fedi, come uno che teme di non avere mai abbastanza fiamma in sé per tutti gli incendi che vorrebbe destare, m'ero grandemente rammaricato di vedervi spendere forze spirituali quali l'Italia ha ben di rado avuto, per uno scopo, grandioso certo, ma secondo me assolutamente privo d'ogni possibile speranza di realizzazione. Ho dovuto cambiare idea da quando l'Enciclica e le susseguenti deliberazioni romane vi hanno costretto a mutare rotta, e a separarvi non soltanto dalla Chiesa (cui dichiarate ancora e vedremo perché e con quale effetto, appartenere), ma, quel che più conta, dalle altre varietà di Modernismo, che persistono nel credere possibile il mutamento della direzione del Cattolicismo, e sono pronte anche al silenzio, pur di operare in seno alla società che vogliono riformare.</p>
<p>In questo vostro atto mi pare di scorgere, prima di tutto il principio d'una nuova vita (e questo mi interessa come osservatore), e poi una certa comunione di fini lontani o una tendenza comune con l'attività presente di me che scrivo (e questo mi interessa come attore). Non vorrei che le speranze di quest'ultimo avessero a influire sull'acutezza dell'altro; e perciò credo bene dichiarare questa mia posizione di simpatizzante e di uomo che tende la mano, prima che l'osservatore spieghi i motivi per i quali vede, in ciò che gli altri reputano la vostra fine, l'inizio di una vita migliore e di un'azione più proficua.</p>
<p>II. – La ragione prima per cui io vi apprezzo e reputo che abbiate fatto molto bene all'Italia, è una ragione un po' personale, o meglio una reazione personale. Voi siete contati fra i sintomi della così detta «rinascenza dell'idealismo» alla quale anche io ho inneggiato, nei tempi in cui ci credevo. Ora, purtroppo, questa formuletta o cabaletta che ritorna in molti articoli di giornale ha permesso che parecchi venditori di marciumi e di sostanze adulterate, spacciatori di conserve pseudo-filosofliche e di ideativismi e misticismi a base di confusionismo e di debolezza mentale, passassero, fra il grosso pubblico, come l'eccellenza, l'aristocrazia, e la vera sostanza di questo movimento. Si sono formate turbe di <foreign lang="eng">snobs</foreign> ambiziosetti che secernono nei salotti, fra una tazza di the russo e un cioccolatino del Digerini, qualche gocciolina di misticismo assai zuccherato e di idealismo all'acqua di rose. Si trovano squadre di spogliatori di riviste e di percorritori di copertine che, con tanta leggerezza e con tanta disonestà, si lanciano a capo fitto nelle affermazioni più gravi e più strabilianti, senza pensare affatto (talora illusi per debolezza di mente, talora ciarlatani deliberati con metodi anglosassoni di <foreign lang="fre">réclame</foreign>), che c'è della gente che dedica la vita e mette in disparte il proprio benessere materiale per lo studio di quei problemi che loro risolvono con tanta facilità parolaia. – Ora io non dico che per un esercito non occorrano trombetti e tamburi, e non posso negare il fatto che intorno ad ogni campo di battaglia si creano compagnie di saccheggiatori, e che dopo ogni campagna spunta la fungaia dei finti reduci, dei capitan Fracassa, e degli pseudo-eroi; ma il mio realismo non può giungere a tanto da reputare possibile che tutto l'esercito debba esser composto di questi svaligiatori di morti e suonatori di fanfare; io credo che un po' di posto vada fatto ai militi eroi e ai generali sapienti. Per fortuna voi vi siete dedicati in parte a questo scopo, e si deve al vostro moto se non sono state prese sul serio una certa quantità di imprese che con la seducente bandiera dell'idealismo e perfino dello spiritualismo, attraevano molti che non hanno una sufficiente sincerità nelle loro convinzioni, una bastante probità nei loro metodi, una concretezza e solidità di intenzioni nella loro vita, e la chiarezza, che è indispensabile per poter discutere, nei loro studi e nelle loro affermazioni. Da tutti questi difetti vi siete guardati, perché bene spesso erano quelli dei vostri avversari, e sono molto sovente quelli dei vostri concorrenti a ricevere l'eredità del Cattolicismo: cioè, della Teosofia, della «Christian Science», dell'Occultismo, del Kabbalismo e così via dicendo.</p>
<p>III. – Ciò che colpisce subito oggi nel fenomeno modernista, è l'assenza d'ogni carattere artificiale, d'ogni macchia di ciarlataneria e di leggerezza. Molti così detti gruppi idealisti e molte riviste idealiste e molti libri idealisti, spiritualisti e spiritisti, non devono la propria esistenza che a qualche patrimonio privato, a volontà individuali, a isterismi passeggieri, a vocazioni d'un dopo pranzo ozioso, e rassomigliano a quelle ginnastiche da camera che gli igienisti hanno inventato per i professori tedeschi e per i <foreign lang="fre">ronds-de-cuir</foreign> francesi. Sì, molti di essi possono essere paragonati alle biciclette di legno che girano a vuoto, ai manubri da toilette, e alle gite circolari nel carcere dei prigionieri; come i veri movimenti spirituali – che non vanno mai scompagnati dal tumulto del mondo e dalla mescolanza, della materia e dell'economia – si possono paragonare alla ginnastica naturale delle passeggiate in campagna, alle corse dei bambini in un prato, alle ascensioni alpine fatte per godere dell'aria e della vista, non per superar certe altezze e vincere certe difficoltà. Bisogna riconoscere nel vostro, per l'ampiezza e per la forza che dimostra, un movimento naturale. Già oggi, salvo che agli editori, non mette conto a nessuno fare il modernista. Anche fuori della Chiesa non c'è che il sorriso e la barzelletta che vi aspetta, o tutt'al più, la fredda simpatia dell'uomo di mondo che vi considera come «la questione del giorno», per non parlare dell'interesse da jene e da sciacalli che vi dimostrano i giornalisti per spremervi la bramata «intervista». Quindi non v'è spettacolo più simpatico di quello che ci offrite voi modernisti, che, sebbene nessun pericolo materiale, anzi lode e plauso vi aspetti abbandonando il vostro posto, pure vi siete messi, senza speranza d'aiuto dalla società (che è irreligiosa), o di ricompensa dallo Stato (che è indifferente), all'opera del rinnovamento interiore di quello che è ancora il più grande e più spirituale organismo sociale del mondo: il Cattolicismo Romano. Intorno a voi, quando il patriottismo è cosa morta, affogata nel parlamentarismo e nella burocrazia, il socialismo è divenuto un mestiere elettorale, e i suoi propagandisti possono sperare pingui posti di cassiere e di segretario, senza neppure temere, nonché il carcere dei tribunali militari, nemmeno l'innocua multa di un pretore, non si vede altro esempio di idealismo attivo, altro programma che abbia riunito dei giovani e colpito l'immaginazione pubblica, e interessato parte d'Europa intorno all'Italia<note resp="aut" place="foot">Bisogna fissar l'attenzione su questo notevole carattere del modernismo. Sono rari i movimenti spirituali e intellettuali italiani che interessino le persone colte straniere. Oggi si studia l'italiano da pochi filologi neo-latini e da qualche <foreign lang="fre">touriste</foreign>. Ciò che si fa e si pensa da noi non risveglia che poco l'interesse pubblico straniero. Non è più una necessità della mente sapere l'italiano, com'è invece necessario il tedesco o l'inglese. Ora un'Italia, che fosse fatta soltanto per apparire nei manuali di geografia e nelle guide Baedeker, per pagare le tasse, per leggere i resoconti del processo Nasi, e via dicendo, non è l'Italia che possa soddisfarci. L'Italia che occorre è quella che per il suo spirito sappia prendere un posto nella vita del mondo. Per ciò il modernismo ha servito a qualche cosa; ma non basta!</note>. Ecco un resultato che non certo Giolitti e neppur Ferri ormai possono dare!</p>
<p>Voi, le cui battaglie sono tutte interiori, che non avete l'appoggio delle correnti intellettuali del nostro tempo, che nessuna folla saluta riverisce ed augura in segreto e in pubblico (come accadeva ai Riformatori tedeschi: ricordate il viaggio di Lutero verso Worms!), che non trovate il romantico e incalcolabile aiuto che dà, presso il pubblico sentimentale, la repressione esterna, che lavorate per pura convinzione di idee, nel silenzio, spesso sotto il velo dell'anonimo, e senza ambizioni – ci offrite a noi tutti, articolisti svelti e lettori pettegoli, conferenzieri sfrutta-momento ed ascoltatori ammazza-tempo, un esempio suggestivo e una lezione energica, tanto da farmi rimpiangere di non possedere le vostre convinzioni, per potermi unire con voi, e combattere l'unica battaglia ideale del ventesimo secolo. Fra tanti esemplari di ipocrisia sonnolenta e di dilettantismo chiacchierino, di decadentismo senza reni e senza spina, che si possono osservare (senza pagare il biglietto d'ingresso), negli ambienti non universitari – fra tanti casi di vilissime piaggerie, di biliuzze burocratiche e di spilorcerie pecuniarie che si notano negli ambienti professorali e rivistai – questo basterebbe a rendervi simpatici.</p>
<p>Ricordo che molti di voi appartengono al clero, agli ordini monastici, non hanno famiglia e soli e solitari stanno come in una caserma, dove i superiori sono paurosi e per paura severi, i compagni ambiziosi e i loro spionaggi ricompensati come i loro tradimenti e voltafaccia, con leggi vecchie che permettono facilmente il terrorismo, con abitudini e consuetudini di doppia contabilità d'anime e di procedimenti sotterranei alla lanterna cieca. Questi soffrono moltissimo: rimproveri, punizioni, proibizioni; senza lasciare il loro posto. Invano le quarte pagine dei giornali protestanti (alcuni creati all'uopo)<note resp="aut" place="foot">Per questi giornali, opere, associazioni, vedi in fine al libro dell'Houtin: <title lang="fre" rend="italic">La Crise du Clergé</title>.</note> offrono posti di istitutore convenientemente retribuiti, o cappelle dissidenti; e lo Stato francese si mostra inclinato a premiar con una cattedra l'abbandono della chierica. Sono poveri e pur dànno moltissimo, più di tanti altri che si dicono amanti del sapere, mistici, idealisti e così via: tanto che con i loro denari si sono arricchite quattro case editrici francesi che prima non davano alla luce che messali per preti di campagna, oliere <foreign lang="lat">ad usum delphini</foreign> per famiglie filistee, e libri di preghiere per donnette del volgo; e in Italia si sono potute mantenere quattro riviste e più sarebbero state se avessero avuto il permesso, e pubblicarsi e vendersi a centinaia di copie, opere di storia e di questioni ecclesiastiche, che nessun editore avrebbe mai accettate dieci anni fa. Sono già umili per la posizione ostile che la società assume con loro, e si vedono umiliati anche dentro la casa che li dovrebbe proteggere: chi ha insegnato è tolto all'insegnamento, e chi comandava è messo a obbedire. Sono pochi, e si vedono anche decimati o ridotti all'impotenza e al silenzio come Semeria, mandati a domicilio coatto come Murri, spediti in Inghilterra come il Valdambrini.</p>
<p>Tutto questo non lo rammento per voi che ben lo conoscete, ma per mettere maggiormente in risalto il movimento modernista su altri che oggi la pretendono a spirituali. Io domando: quanti soci della Società Teosofica rimarrebbero al loro posto, se fosse iniziata una persecuzione dello Stato contro loro? quanti dilettanti da salotto farebbero i martiri?</p>
<p>IV. – Ecco dunque un fine grandioso ed anime nobili che nulla hanno risparmiato per vincere. E pure tutti sanno che avete perduto. Il vostro fine confesso e predicato, rappresentato nei romanzi e teorizzato nelle opere di apologia, era quello di riformare internamente la Chiesa, di non separarvene mai e di sopportare tutto per ridarle la vita che essa perdeva allontanandosi dal sapere e dalla democrazia moderna. Ora questo fine appare del tutto fallito. Il Papa vi ha condannato – siano o no veramente professate da voi le dottrine che l'Enciclica espone – e norme di igiene intellettuale e di polizia segregatrice stanno applicandosi perché il sacerdozio cattolico resti immune dal contagio delle vostre idee. La grande massa dei vescovi e dei preti non ha simpatia per voi, parte per incapacità, a comprendervi (troppo diversa è la loro coltura), parte per indifferenza (per molti la biblioteca è la cantina), parte per ostilità ragionata e per tornaconto (sopratutto a Roma, dove si fa «carriera»). La massa dei fedeli, voi lo sapete meglio di me, non ha con voi nessun contatto, ignara della religione che professa formalmente per idolatria e paganismo, e nella migliore delle ipotesi, occupata soltanto nell'esercizio di alcune virtù cristiane e non nel modo più puro e più efficace. Manca un moto economico, come lo ebbe la Riforma, che radichi le vostre idealità in un terreno saldo; gli unici saggi di associazioni cattoliche (i <foreign lang="fre">syndacats jaunes</foreign> di Francia da voi energicamente combattuti, le leghe rurali dell'Italia settentrionale), sono delle peggiori manifestazioni dello spirito clericale che mette la religione al servizio della classe borghese; e gli operai ormai sono stati presi, senza speranza di ritorno, dalla dottrina socialista, collegata, come si sa, alle teorie materialiste ed atee. Per ciò quando voi protestate e dite di non volere fare uno scisma, anzi provate la vostra risoluzione di essere ancora (per quanto scomunicati), cattolici, con la testimonianza del fatto che non organizzate un culto a parte (come se, del resto, gli atei non si separassero dal Cattolicismo, pur non organizzando culto a parte); io allora credo alla vostra buona fede, ma un avversario maligno vi potrebbe rinfacciare la favola della volpe e dell'uva, perché se anche voi lo voleste, nessuno del popolo cattolico vi seguirebbe e il vostro scisma sarebbe un aborto, come è stato un aborto quello dei «vecchi cattolici» svizzeri e bavaresi.</p>
<p>Perché farvi illusioni? Dentro la Cattolicità romana avete perduto. La vostra azione ha avuto un completo insuccesso nel campo che vi siete prefisso. So che sperate nel tempo, e, con la forte fede che avete, non sdegnate di gettare la vostra opera ora perché germogli e fruttifichi anche tra un secolo. Ma anche questo non basta. Non voglio fare il facile mestiere del profeta, ma vi invito a pensare che cosa diverrà il sacerdozio cattolico fra cinquant'anni, quando, dal più orgoglioso cardinale al più umile pretino, tutti saranno stati scelti col criterio che l'obbedienza incosciente, la disciplina servile, l'ignoranza pia, la ferocia contro le novità, lo zelo contro la critica debbano dovunque prevalere, e con la regola che la ricerca è eresia, il dubbio malvagità, il sapere cosa sospetta e pericolosa. Voi avete pure avuto il modo di vedere e sperimentare che effetti ha prodotto il regime del Concilio di Trento (codice della polizia cattolica da circa tre secoli), e potete, senza troppa fatica, intraprendere un'escursione nel futuro del sacerdozio educato con le regole finali dell'Enciclica Pascendi.</p>
<p>Siamo dunque al periodo declinante del Modernismo, alla fine della parabola. Dal 1846 quando escì lo «Sviluppo del Dogma» del Newman, fino alle prime opere del Loisy, il Modernismo aveva avuta una fase meravigliosa di ascensione e di espansione. Con la morte di Leone XIII cessa la tolleranza e finisce lo sviluppo, si mostrano le prime crisi, la decadenza si fa man mano più rapida. Le vostre riviste cessano o tacciono o si trasformano, – i libri di battaglia si fanno più rari, addirittura rarissimi, – le scuole di religione si chiudono e le tentate conferenze del Fogazzaro sono interrotte; – ma il colpo più grave è portato dall'Enciclica, che è fatta così abilmente (e diversamente, perciò, dal Sillabo) da diminuire le simpatie del pubblico per voi e da rendere in ogni modo impossibile la vostra opera in seno al Cattolicismo romano.</p>
<p>Ma è inutile ricordare le fasi della lotta. Tutti ormai la conoscono attraverso i giornali, le cui redazioni furono assai imbarazzate a fornire ai lettori, in mezzo al processo Nasi e alla morte degli istrioni celebri, con gli assassinii misteriosi e le porcherie politiche e letterarie fortunate, anche un articolo di teologia e di storia delle religioni, perché c'erano delle persone tanto credenti da rivoltarsi contro chi pensavano snaturasse le proprie credenze. E non staremo neppure a vedere perché avete perduto: ormai, a cose fatte, quasi tutti siamo d'accordo nel riconoscere che la logica del Cattolicismo era quella, e che Roma non poteva dare altro verbo che l'Enciclica Pascendi, verbo prestabilito da secoli. Non si tratta del caso di un Papa, ma della regola di una istituzione, giacché i papi annunziati come liberali han finito per essere più reazionari degli altri, da Pio IX a Pio X. E qualcheduno scommette che un modernista salito al potere finirebbe per essere dogmatico, autoritario e papista più dei papi passati.</p>
<p>Si direbbe dunque che non soltanto il Modernismo è stato sconfitto, ma che doveva essere sconfitto, come una creatura non nata per l'ambiente in cui era obbligata a vivere, come un pesce con le ali o un uccello con le pinne o un uomo con le branchie. Il Modernismo era una cosa impossibile: essere cattolico e democratico, credente e critico, obbediente e personale, pareva ed è veramente, piuttosto una stranezza che un programma, un colpo di scena invece di un dramma, una scommessa e non una volontà.</p>
<p>Fallita la vostra azione, cacciati dalla scomunica, seppelliti dall'Enciclica, sterilizzate le vostre idee con la repressione e la sorveglianza, abbattuti i vostri propositi con nomine di reazionari e con deposizioni di liberali, soffocati dal bavaglio dell'Indice e con la museruola delle censure, tenuti tutti sotto la minaccia della scomunica – vediamo il Cattolicismo riprendere la sua andatura di vecchione maestoso e gottoso, e l'umanità riaccelerare il cammino dopo essersi fermata un momento a considerare, fra l'istinto di un sorriso e la velleità di un applauso, questo episodio minuto passeggero e superficiale.</p>
<p>Così avrebbe ragione il cinico monsignore che diceva del Modernismo trattarsi ormai d'una questione d'archeologia, e si può invitare qualche dottorando a corto d'argomenti e di molto ardire, a farci sopra una buona tesi erudita, senza pericolo che un'improvvisa resurrezione gli sciupi le schede e gli sgomini i sudati schemi in mente. Gli eruditi non sono i becchini delle idee?</p>
<p>I. – <hi rend="italic">Miei cari amici ed avversari,</hi></p>
<p>non è punto mia intenzione tenere una vostra commemorazione funebre e farvela leggere, per dispetto, a guisa di lettera. Se il Modernismo fosse veramente e totalmente morto, non varrebbe la pena di parlarne, qui o altrove. Io non sono, grazie alla mia ben ferma volontà, né un accademico fabbricante di discorsi mortuari né un dilettante giocoliere d'erudizione. Voglio, innanzi tutto, uomini vivi. Ciò che mi importa di loro non sono le loro avventure, ma quello che d'universale hanno proposto, ed è restato ancora vivo nelle idee e nei fatti, ed è penetrato o penetra già nella nostra vita. Lasciamo che i cronisti segnino nello Stato Civile l'atto di morte del Modernismo per rassicurare tutti quelli, cardinali timorosi per il proprio lusso e giornalisti massoni paurosi per il proprio stipendio, che l'avversano meschinamente; e vediamo piuttosto se la sua sconfitta non possa essere in un certo senso il principio di una vittoria e la sua morte l'inizio d'una vita più ampia.</p>
<p>Io sono il primo (e con gioia) ad ammettere che il Modernismo è morto per quell'organismo religioso che è detto Cattolicismo romano; ma per l'Umanità, per tutta la storia dello Spirito umano, per un campo più vasto di quello latino e romano, non potrebbe essere altrimenti? Finora gli osservatori, e gli stessi modernisti, hanno, un po' ipnoticamente, guardato tutti a quel punto, a quel solo punto della lotta e dell'azione modernista. Tutta la questione pareva fosse ristretta e concentrata nel contrasto fra Modernismo e Cattolicismo, e l'idolatria del successo momentaneo contro il Cattolicismo, faceva perdere d'occhio a tutti le conseguenze più remote e le azioni più vaste che il Modernismo stava compiendo.</p>
<p>A chi parla del fallimento modernista domando se tutti i movimenti spirituali, politici, economici, tutti i periodi d'uragano e di tempesta, tutte le rivoluzioni sociali, non siano falliti nello stretto senso dei propositi che i capi dei movimenti e delle rivoluzioni avevano.</p>
<p>Quando mai gli ideali le prospettive i sogni nutriti dagli uomini, piccoli e grandi, per i quali fu data la vita e la fortuna, ci si scannò ferocemente nei campi di battaglia o ci si rinchiuse rabbiosamente in celle a nutrire e ingigantire il proprio pensiero – quando mai furono raggiunti e si verificarono in forma tangibile?</p>
<p>Che essi fossero «più che reali» perché muovevano la realtà, è vero; ma che di essi vi sia stata poi una copia esatta, non è mai avvenuto.</p>
<p>L'unica risposta possibile è questa: che la storia non soddisfa mai ideali individuali. Domandate a uno dei nostri patriotti se avrebbe sofferto il carcere per vedere l'Italia com'è ora, e se si sarebbe sacrificato per un popolo che ha per primissimo fine lo stomaco e la vanità, per ultimo la grandezza e il sapere. (Per far questo soltanto si poteva anche star sotto l'Austria, che almeno ci avrebbe dato un'amministrazione più regolare). – Domandate agli enciclopedisti agli illuministi ai naturalisti rousseauiani che precedevano la Rivoluzione francese, se volevano preparare il regno di una borghesia gallonata e disfatta, piena di idolatrie selvagge, di crudeltà raffinate e di decadentismo vomitorio com'è quella francese presente, nel suo centro ed emporio massimo, in Parigi. – Domandate a Lutero e a Melantone, che vissero tra le guerre e gli agguati, affrontarono le domande della solitudine e le dispute dei parlamenti, arrischiarono la vita per una liberazione dogmatica, se l'ipocrisia protestante e apatica della Germania, dove il sermone rigido e la morale elastica si accoppiano, li avrebbe soddisfatti. – Domandate, insomma, a tutti i martiri e a tutti i vincitori, agli idealisti e agli apostoli, ai portatori di sale sulla terra e ai seminatori di germi, se quello che essi augurarono e vollero fu mai raggiunto.</p>
<p>Mai. Così è scritto nella storia, per frontispizio d'ogni volume, per insegna d'ogni capitolo, per finale di ogni pagina. Mai è stato raggiunto ciò che l'uomo di cuore o di pensiero ha voluto, e neppure quello che il bandito e il truffatore, la spia o il carnefice desideravano. La storia è la scompaginazione la confusione la disillusione dei disegni individuali. A chi vuole il bene, dà beni differenti da quelli agognati, mali che sperava evitare, situazioni che non si aspettava, – e a chi vuole il male offre mali differenti dai voluti, beni imprevisti, indifferenze inattese. La storia si burla degli individui, essa non obbedisce, non contenta, non soddisfa che se stessa.</p>
<p>Certo non parlo dei piccoli disegni e dei desiderii immediati; chi voleva la nuova Italia per diventare commesso del lotto, – chi partecipava alla Rivoluzione francese per vendicare la bastonatura d'un aristocratico, – chi si rivoltava al giogo romano per non pagar le decime e i tributi ecclesiastici, – ha raggiunto spesso interamente il suo fine, e ha creduto anche, magari, che tutto il bene di tanto cambiamento stesse nel suo giovamento personale, nel posto acquistato, nella vendetta soddisfatta, nell'esenzione raggiunta; perché soltanto così si muovono le masse umane, con la prospettiva di piccoli vantaggi immediati e personali. E chi opera così, non sa di cooperare a qualche cosa di più vasto, non solo del suo tornaconto, ma persino dell'opera dei più idealisti e dei più lungiveggenti intelletti attivi del tempo suo.</p>
<p>Questa concezione che pare campata in aria, va riferita al Tutto storico, al moto dello Spirito umano nelle sue manifestazioni concrete perché acquisti un senso di realtà. La storia allora appare, come il Moloch fenicio, una terribile ingoiatrice di ideali, e, come il Dio dei cristiani, una fecondatrice al cento per cento degli stessi ideali. Se gli ideali umani falliscono presi individualmente, non vanno però perduti gli sforzi umani nell'economia universale, e quello che può sembrare a un pensatore o ad un lavoratore isolato come uno spreco, per l'Umanità intera non è che un buon impiego. Per rifarci a un esempio sopra citato, la Rivoluzione francese non ha prodotto quello che i suoi precursori e preparatori speravano, e in questo senso essi han fatto fallimento; ma ha prodotto altro, e di ben grande importanza, e in questo senso nulla è andato perduto.</p>
<p>Come Robinson Crosuè quando gettava via i rimasugli d'un sacco di grano, così gli uomini gettan via spesso delle idee e degli atti, e quelli sono destinati a germogliare e a fruttificare, come accade al naufrago del De Foe, senza che gli uomini vi abbiano posto alcuna speranza; mentre dagli impianti più costosi e dai progetti meglio calcolati, nulla nasce. L'alchimia ha fatto fare molte scoperte industriali, e io spero che in un certo senso il Modernismo (vano per un altro senso come la ricerca della pietra filosofale) sia fruttifero per l'Umanità. Disgraziatamente gli individui muoiono e non vedono gli effetti delle loro azioni, e se anche li vedessero, sarebbero troppo attaccati alla loro individualità empirica per poterli apprezzare disinteressatamente. Soltanto il filosofo, questo economo e ragioniere degli interessi umani, vede che v'è sempre pareggio e che gli utili si accumulano nel bilancio dello Spirito umano.</p>
<p>Gli uomini dunque si muovono per le loro illusioni individuali, per i loro motivi economici e passionali, per i loro istinti bestiali e per le loro idealità celesti, – ma in quanto sono individui falliscono, in quanto rappresentano qualche cosa di universale ed umano, qualche cosa che importi allo spirito, in tanto riescono e vincono e restano eterni. Gli effetti oltrepassano, stornano, deviano, escono fuori e cadono giù dalla linea e dal desiderio individuale, ma soltanto in quanto riescono a rompere la cerchia dell'individuo hanno una reale efficacia. Soltanto ciò che l'individuo fa e scrive come uomo, lascia un'impronta nel libro dell'eternità.</p>
<p>II. – Se applichiamo questa concezione al Modernismo vedremo che la sua morte è veramente avvenuta soltanto in quanto si riferisce a un momento chiuso e a una casta ristretta. Il Modernismo è morto rispetto al Cattolicismo romano, ma questa è una piccola morte e chi vi crede non ha in mano che una piccola verità.</p>
<p>V'è una visione più larga delle cose umane, più larga di quella di un cardinale preoccupato degli emolumenti e della pompa che una riforma della Chiesa scorcerebbero assai – più larga di quella di un giornalista che il mestiere costringe al follaiolo cinematografo dell'attuale e del passeggero per strappare il soldino dell'interesse al volgo che vive nell'attuale e nel passeggero.</p>
<p>Questa visione più larga afferma che l'Umanità non spende per nulla i suoi entusiasmi, non dona per niente le sue vittime, non tortura per cose passeggere i suoi credenti e i suoi componenti, non getta le sue forze e non sparge il suo seme perché non fruttifichi. Lo spirito non fa nulla invano.</p>
<p>La storia umana non scherza e non si diverte. È eminentemente positiva e se v'è qualche cosa che le sia contrario, è proprio lo spirito di scherzo e di superficialità, di dilettantismo e di scetticismo, di spreco e di vanità.</p>
<p>Il Modernismo è troppo naturale, troppo largo, troppo fondato, per esser stato un passatempo, una fiera, un <foreign lang="eng">five-o'clock</foreign>, una notte bianca dello spirito umano. Esso sta per avere delle conseguenze e comincia a presentar degli effetti.– Né voi stessi modernisti ne siete interamente ignari, giacché la disfatta insegna molto agli idealisti, ma sopratutto a tenersi lontani dai subiti guadagni, dalle utilità personali, dai giovamenti a breve scadenza. Non avendo potuto operare in seno al Cattolicismo vi getterete con fede ad operare entro l'umanità, e credo che per questo cambiamento l'Enciclica segni una data storica. Alcuni anni or sono nessun modernista mi avrebbe scritto come invece oggi uno di voi mi scrive: «Noi non ci preoccupiamo che apparentemente di salvare la Chiesa: la nostra vera missione è un'altra.... »</p>
<p>III. – Il Modernismo ha dunque un fine segreto e inconfessabile, diverso da quello che i giornali assicurano, la voce pubblica conferma, le vostre pubblicazioni espongono?</p>
<p>Il Modernismo ha certo un fine ignoto al pubblico, ma non segreto – un fine ignoto al volgo, ma penetrabile da chiunque pensi ed osservi. Non bisogna immaginarsi nessuno di quei trastulli di giovani sensibili e di signore attempate che si chiamano insegnamenti teosofici, o di quei simboli utilitari che servono di scontrino e di lasciapassare alle associazioni massoniche. Nessun grande moto fu compiuto dalle sêtte, e nessuna grande affermazione umana è uscita dai conciliaboli segreti delle società occulte ed occultiste. Ciò che ha bisogno di oscurità, di cancelli, di iniziazioni, di giuramenti per non essere palesato, è certamente cosa molto volgare e comune; il vero segreto è di quelli soltanto che possono esporlo a tutti, e non è capito altro che da coloro che lo penetrano per naturale grandezza d'animo o per uno stato superiore di cultura. Mai vi è stato bisogno di sêtte e di conciliaboli perché il calcolo integrale o la filosofia idealista non diventassero preda del volgo! e due matematici possono integrare le loro equazioni in presenza di cento spie, sicuri di non essere mai traditi, se tra quelle non c'è un loro eguale, un matematico della loro altezza.</p>
<p>Mi permetto di insistere su questo carattere del Modernismo, prima di tutto perché l'accusa di complotto vi è stata rivolta, e proprio da chi era sospettato di questo difetto, e poi perché se essa fosse vera sarebbe indizio di un'artificiosità che vi escluderebbe da ogni azione profonda, sul mondo. Quindi niente «massoneria francescana» e niente «ordine dei Cavalieri dello Spirito Santo». Le sêtte sono estremamente giovevoli a quei fini individuali e prossimi dei quali sopra accennavo, ma si dimostrano assolutamente inadatte a costruire per fini remoti e universali. Ed è inutile stare a provar questa tesi con fatti storici, e citare il Paraguay dei Gesuiti e l'Italia dei Carbonari, perché se vi è ancora chi crede, ad esempio, che le sêtte abbian fatto la Rivoluzione Francese, questi non ottiene ormai che l'autorevole suffragio dei portieri e dei salumieri che leggono Dumas <foreign lang="fre">père</foreign>. Io credo che il Modernismo non sia una combriccola occulta o una setticciola di <foreign lang="eng">snobs</foreign>, non mica per le testimonianze che di ciò si possono raccogliere, ma per la sua azione che è troppo vasta e spontanea, troppo variata nelle sue apparizioni e manifestazioni personali e nelle sue più distanti origini.</p>
<p>Il fine che ha il Modernismo non è esplicito e confesso, per la semplice ragione che è, come ho sopra spiegato, eterogeneo all'individuo. Il Modernismo insomma, opera e lavora per ciò che i suoi membri, presi uno ad uno, ancora generalmente ignorano, e che soltanto a qualcheduno di fuori può apparire come «le conseguenze del Modernismo».</p>
<p>IIII. – Non si possono però comprendere queste senza tenere conto di un fenomeno moderno: l'anticlericalismo. Non c'è bisogno di dimostrazioni storiche e di esposizioni statistiche per rammentare alla memoria di tutti che la grande onda democratica che si avanza dalla Rivoluzione Francese in poi ha assunto sempre più nettamente un carattere anticlericale e antireligioso. Non si tratta del piccolo fenomeno italiano che, grazie sopratutto alle tradizioni pornografiche del popolo del Boccaccio e del Sacchetti, del Casti e del Guadagnoli, è riescito a rinfocolare la questione clericale; ma del fenomeno più vasto della concordanza mondiale fra le istituzioni di carattere democratico e l'antireligiosità, fra il parlamentarismo, la libertà di stampa, la libertà di culto, e di non culto (bisogna contare anche questa!), la scuola obbligatoria, il sistema del concorso, l'organizzarsi spontaneo di tutte le classi di lavoratori, anche non socialisti, in sindacati che tentano di sostituirsi allo Stato, – e il sospetto e l'odio per tutto ciò che sa di prete e di religione. Non occorre che io dica che anche per questo fenomeno così ampio non bastano le spiegazioni dei giornalisti reazionari e dei vecchi generali in ritiro; che si tratti, cioè, di cattive e perniciose dottrine, di propaganda malvagia e così via. C'è nel fondo, – nel fondo dico e non nella dottrina – uno sforzo ben umano e ben sano, molto giusto e molto vero. L'umanità non si lascia corrompere così facilmente come credono i generali in pensione e i giornalisti reazionari, e quando si presenta con moti così grandiosi, ha ragioni che sorpassano quelle che gli individui le prestano.</p>
<p>Finché l'anticlericalismo non è che il bisogno umano di liberarsi da una casta diventata sempre meno giovevole, è giusto; finché l'antireligiosità consiste nella critica delle forme idolatriche e di sfruttamento economico, e nella riduzione del Dio esterno all'Uomo interno, essa è pure giustissima. Ma come tutte le cose umane, questa reazione ha bisogno di essere cieca per potere operare fortemente, e deve cader nell'eccesso di negare assolutamente e completamente il passato, il quale, in quanto è stato, va pure accettato e riconosciuto come legittimo e giusto. Furono pure uomini i cattolici di tutti i tempi, ed uomini sono quelli d'oggi, anche se meno vivi e fecondi di quelli di ieri. Dove fiorì l'arte e il pensiero si organizzò e la società ebbe forme stabili e durature, dove la realtà della vita fu così potente come nel Medio Evo, non è possibile che tutto fosse errore e follia, debolezza nervosa di schiavi e barbarie di popoli incolti e artificio di cleri intriganti. L'umanità è stata cattolica naturalmente, e ciò dovrebbe essere riconosciuto dalla democrazia.</p>
<p>Questa invece non ragiona più appena sente parlare di Cattolicismo, e vorrebbe distruggere tutto quello che ha un'appena lontana attinenza o parentela con lui. Opera d'arte e opera di pensiero, opera sociale e opera psicologica, ciò che puzza di prete l'abbomina. Il perfetto democratico (ossia la caricatura del democratico) ghigna davanti a Giotto perché credeva e dipingeva i santi; parla di San Tommaso come di un pensatore appena un po' meno goffo e stupido degli altri «padri della Chiesa» (Engel); fulmina l'organizzazione dei Gesuiti e inorridisce a sentir parlare di cenobio e di castità!</p>
<p>Ora tutto il Cattolicismo non può essere buttato via così facilmente, soltanto perché oggi alcune sue forme han cessato di essere utili. L'umanità occidentale non può essere stata cattolica per secoli per semplice intrigo di preti furbi e per semplice bonarietà di turbe ignoranti (che hanno rovesciato, per quanto ignoranti, parecchi governi civili).</p>
<p>L'umanità è stata cattolica, perché il Cattolicismo aveva qualche cosa di umano. Questa parte, la più profonda poi, non può essere così leggermente distrutta e cancellata dalla democrazia che sta formando una società nuova. Ci vuole che qualcheduno, che qualche cosa, che uomini e idee attirino l'attenzione e depongano, come pensatori e come martiri, della bontà umana di quel fondo cattolico.</p>
<p>Ecco cos'è il Modernismo.</p>
<p>Non più la salvezza di una Chiesa esteriore e politica, passeggera come tutto ciò che prende forme sterili e strette, ma trasfusione delle verità contenute in quella Chiesa (che fu la Chiesa di un'umanità passata) nell'umanità futura.</p>
<p>IX. – Io non voglio fare un catalogo ragionato e completo di quello e di quanto del Cattolicismo romano dovrà passare, perché umano ed eterno, nell'umanità futura. Qualche cosa di più preciso lo dirò più oltre, ma nelle linee generali soltanto. Non mi dispiace riprendere per tutta l'umanità quello che voi sostenete per il Cattolicismo: che le generazioni future si incaricano di fare la cernita e che le idee vive prevarranno, anche se momentaneamente sconfitte.</p>
<p>Quello che mi importa notare e additare al pensiero di chi vuole lavorare socialmente, in unione col pensiero degli uomini anche restando nella cella d'uno studioso, è questo: che un ripensamento moderno delle verità cattoliche si sta compiendo ed il Modernismo collabora vivamente a quest'opera.</p>
<p>Il suo primo effetto è stato quello di ottenere ciò cui non erano riesciti né i predicatori nelle chiese (parlanti a un pubblico che si credeva convinto ed era spesso semplicemente ignorante), né i giornalisti cattolici (incaricati di fare giornali dove non già si dicessero alcune cose, ma dove troppe se ne tacessero), né i rivistai gesuiti (che perdevano a poco a poco gli abbonati e facevano gli attaccabrighe senza iniziare polemiche feconde).</p>
<p>I modernisti invece hanno attirato l'attenzione del pubblico su le questioni religiose ed hanno sfatato la leggenda che occuparsi di questioni teologiche e religiose sia da rimbambiti e da retrogradi. Ormai se ne sono accorti persino i giornalisti repubblicani – e quando ciò accade, tutto è possibile<note resp="aut" place="foot">Il giornale <title>La Ragione</title> ha, per esempio, degli abbonamenti cumulativi con il <title lang="lat">Coenobium</title>, con quale logica poi non si sa, perché la <title>Ragione</title> è in generale contraria ai modernisti, mentre al <title lang="lat">Coenobium</title> si è per loro tutti zucchero e miele. Il redattore capo del <title lang="lat">Coenobium</title> è un repubblicano.</note>.</p>
<p>Io non sono di quelli che curano tutto con le pillole della carta stampata, e mi guardo bene dal porre il segno d'equazione fra smercio di libri religiosi e sentimento religioso; ma credo che quanto maggiori in un paese sono le possibilità di cultura dei sinceri e dei forti, tanto più in alto sia quel paese. Che importa dopo tutto che vi sian dei ridicoli dilettanti, se questa mania di saper religioso potesse darci un giorno qualche Carlyle od Hebbel in Italia? il Modernismo avrebbe già fatto parecchio per rialzar la temperatura del nostro debolissimo clima religioso.</p>
<p>Oltre a ciò i modernisti hanno insegnato a portare nello studio delle questioni religiose che hanno attinenza con la storia una serietà di critica e di metodo che pareva ormai perduta presso i cattolici e che purtroppo i succedanei moderni del Cattolicismo, come le molte sêtte americane, indianoidi e inglesizzanti, sono ben lungi, non solo dal possedere, ma persino dal sapere dove stia di casa, Un Loisy, un Turmel, un Battifol, un Minocchi, un Genocchi, per accennare soltanto a molte varietà di, non dico modernisti, ma di menti moderne nel Cattolicismo, sono un vero onore per la classe di persone cui appartengono e di vero giovamento intellettuale per quelli che leggono e si istruiscono alle loro opere. Io non credo, ripeto sinceramente, che ciò possa costituire in qualche modo un approfondimento o un allargamento del sentimento religioso, nel senso che la storia critica è una distruzione dei miti religiosi, e dove sotto questi non trova un senso religioso, è impossibile che col suo esercizio razionale lo svegli. I filologi non hanno mai fatto dei buoni apostoli, e nessuna «edizione corretta ed emendata sui manoscritti» è stata mai causa d'una rivoluzione religiosa.</p>
<p>Malgrado ciò penso che l'esempio dei modernisti possa avere altri effetti buoni, se non quello proprio che loro si aspettano; esso potrà controbilanciare la leggerezza di molte persone le quali si credono tanto superiori agli studiosi del metodo storico semplicemente perché s'avventurano a pronunziare parole risonanti e a lanciare fantasie grottesche, e cercano di cansare la fatica dello studio con l'improvvisazione o meglio con la ripetizione di quel che hanno mal letto mal capito e mal digerito. Io non sono un partigiano del solo metodo storico e conosco e ho denunziato quante e quali limitazioni e grettezze questa formula nasconda nella mente di certi professionisti; ma preferisco l'onestà semplice di un lavoratore che mi offre un testo critico utile, alle smargiassate e alle baratterie di chi inventa e crede che le sue invenzioni (a parte il valore artistico, pur troppo spesso, troppo spesso, contrastabilissimo di queste invenzioni) debbano aver validità per tutte le menti, ed è seccato quando ci si fa innanzi con un po' di bilancia e di pietra di saggio.</p>
<p>E ancora bisogna che segni fra i vostri meriti, o modernisti, quello di aver provocato una grande meraviglia in Italia, dove non ci si aspetta mai nessuna iniziativa, nessuna prodezza, nessuna azione che dalle sfere dei titolati, dei bollati, dei vecchi. Da noi la gerontocrazia dovrebbe essere la matrice di tutto, e non esce rivista nuova che come pulcino non chiami una grossa e vecchia pollastra di pollaio a covarla, non si inizia un'utile istituzione e non si realizza un'idea buona, senza che ci sia a guastarla il solito comitato di ingombranti e impaccianti notabilità. Ora in Italia nessuno, qualche anno fa, avrebbe speso due soldi falsi per conoscere il Casati o lo Scotti, o altri modernisti ignotissimi, ed è stata bellissima la ressa dei giornalisti intorno a questi giovani che spuntavano da ogni parte d'Italia e prendevano una posizione, senza essere né dottori né professori celebri, né scribacchini di grido, né burocratici di carriera, soltanto per la forza delle loro idee nutrite ed amate in segreto. Che bella lezione! che ammirevole rottura di abitudini in questa nostra, cara Italia, dove si fa tutto con la coda, come davanti agli sportelli delle ferrovie, senza mai «avanzamenti per merito sul campo di battaglia»! Quanti occhi spalancati e quante bocche aperte, intorno ai vostri nomi e intorno alle vostre idee! e un paio di anni fa quando eravate studenti, quanti arricciavano il naso se professori, vi guardavano con aria protettrice se vescovi, vi squadravano insolentemente se stipendiati dal Signor Pubblico come suoi cortigiani e buffoni nei giornali!</p>
<p>Ma v'è qualcosa di meglio.</p>
<p>Il Modernismo si presenta, con la filosofia dell'immanenza, sopratutto com'è stata elaborata dal Loisy e dal von Hügel, quale il primo passo a quel ripensamento delle verità cattoliche che dovrà fare la democrazia per assimilarsi la parte umana del Cattolicismo.</p>
<p>Del Loisy ha colpito le fantasie grossolane dei vescovi e dei <foreign lang="eng">reporters</foreign> la sua negazione che Cristo sia risorto o meglio la sua negazione d'una resurrezione fisica. Ma questo non è che un episodio, un incidente, un particolare del suo sistema: il quale è ben altrimenti importante. Per mezzo del Loisy e della filosofia dell'immanenza la parte migliore dei cattolici e la parte migliore della democrazia possono giungere a un accordo e a una combinazione, purché facciano, s'intende, qualche passo ognuno da parte sua verso l'altro.</p>
<p>Il pensiero dell'immanenza non considera più Dio come estraneo all'uomo, la rivelazione come una cosa completamente caduta con tutte le sue forme dal cielo a una data fissa e tale da essere immutevole, – ma va sempre più scoprendo Dio nell'uomo e la rivelazione in tutte le rivelazioni, e la giustizia e la bontà e la verità non in un canone o in un catechismo, ma nell'azione e creazione fantastica e filosofica dell'uomo. Tutto ciò che la storia ha fatto è giusto: e questo principio di giustificazione per via del «fatto» che il Loisy adopra per difendere la Chiesa cattolica contro i protestanti, è molto più efficace e molto più evidente quando da un cerchio ristretto e delimitato (quale è la Chiesa cattolica romana) lo si applica al Tutto storico, a tutta l'Umanità. Invano la dottrina cattolica è stata detta finora Cattolicismo: un vero Cattolicismo dovrebbe essere veramente totale, abbracciare cioè tutti gli uomini senza nessuna distinzione, dai primi agli ultimi, dagli occidentali agli orientali; non restringersi a quelli che han ricevuto certe unzioni, professato certe formule, compiuto certi riti. Tutti gli uomini; – ecco l'idea democratica e l'idea cattolica; non come individui, ma come Spirito umano, come un totale che la conoscenza ci fa afferrare e per il quale si deve perdere il sapere individuale, quello dell'io e del mio, del questo e del quello. Concepire l'umanità come un tutto, non gettandone via nulla, renderle la divinità che porta dentro di sé – ecco che cosa può sorgere dalla filosofia dell'immanenza e quale può diventare l'idea della democrazia. Questa sarebbe la realizzazione del Cattolicismo integrale.</p>
<p>X. – L'antinomia fra anticlericalismo e cattolicismo, ha generato oggi il moto modernista. A voi, modernisti, è affidata la missione di portare nell'umanità futura l'idea religiosa dell'umanità intera, pervasa dallo spirito divino. Io mi rallegro dunque che siate sconfitti dentro il Cattolicismo romano perché possiate e siate anzi costretti a operare in campo più vasto e più fecondo. Guai se aveste trovato un Papa più accomodante, un'aristocrazia sacerdotale meno restia alle novità; perché allora la vostra possibile vittoria vi avrebbe trascinati nella palude del compromesso, avreste perduto tutte le vostre migliori energie per salvare un cadavere. Non voi della parte più estrema avreste comandato, ma i medi e i più d'una parte e dell'altra; quelli che si contenterebbero di veder tollerato ma non accettato il Loisy, di lasciar dire certe cose ma senza benedirle, di togliere qualche santo dei più apocrifi e lasciare l'idolatria generale. Più sarete costretti ad allontanarvi e meglio sarà. Una delle più grandi saggezze della vita – vedo che l'avete compreso – è quella del sapersi separare. Più legati sarete alle vecchie forme e più sospetti desterete presso le nuove classi cui dovrete portare la tradizione di quello che di veramente eterno c'era nel Cattolicismo. Perciò la vostra vera vita incomincia proprio ora, da quando uno stacco si è fatto tra la vecchia pelle e il nuovo corpo, tra le forme antiche e le nuove idee.</p>
<p>So che questo a voi dispiace e che voi vorreste essere ancora dentro al grande organismo religioso da cui un atto dell'autorità e uno vostro di ribellione vi ha, esternamente almeno, separati. E non starò neppure ad iniziare un'indagine notarile sul valore della citazione di Agostino che vi permetterebbe una speranza di cattolicità futura, superiore a quella dei sacramenti; perché queste indagini notarili le ho già sopra respinte, e per buone ragioni<note resp="aut" place="foot">«<quote><foreign lang="lat">Multi intus sunt qui foris videntur</foreign></quote>» citato dal <bibl><title>Rinnovamento</title> anno 1907, pag. 609</bibl>. Si veda il trattato di Sant'Agostino: <title>De vera religione</title>.</note>.</p>
<p>No, io voglio vedere soltanto che valore abbia, messo a nudo d'ogni sentimento individuale nel quale non posso assumere la parte di concorrente del confessore, questo vostro bisogno d'essere collegati alla tradizione cattolica. Spero bene, anzitutto, che riconoscerete come per essere uniti e stretti umanamente con una data società e tradizione non occorra alcun simbolo esterno. Come non si nasce con nessun segno sulla fronte o sulle spalle che indichi la nostra religione, così neppure un segno che noi vi imprimessimo la segnerebbe. Voi riconoscete che molti formalmente sono in quella tradizione, ma spiritualmente ne sono fuori. Dunque dovete pure accettare questo: che una persona sgombra di pregiudizi anticlericali possa sentirsi profondamente unita con quella parte di umanità passata che si disse cattolica. In ciò non occorre affatto che questa persona tenga tanto a inchinarsi al Pontefice, a osservare i decreti dell'Indice, a riverire le scomuniche e a compiere l'atto della comunione. Ciò che v'è d'umano e d'eterno nel Cattolicismo può esser passato in lui senza queste abitudini esterne.</p>
<p>V'è di più. Per mantenersi legati alla Chiesa cattolica siete disposti a perdere tutta l'Umanità? se non siete disposti dovete abbandonare uno dei principalissimi caratteri delle religioni positive e storiche, che è quello della gelosia e della ristrettezza.</p>
<p>Ogni religione è ingiusta verso le altre. Non vuol riconoscer la fondamentale origine da cui essa esce con le altre. Le altre le esecra e tanto più quanto più vicine e simili le sono. Un «buon cattolico» che compatisce un idolatra, esecra un protestante. Un «buon protestante» che sopporta un taoista, odia un cattolico.</p>
<p>Ora voi accettate la tradizione cattolica, e con essa, ad esempio, lo spirito giudaico. Ecco un punto debole. Lo spirito giudaico è proprio lo spirito di grettezza e di gelosia religiosa, di casalingheria e di provincialismo religioso. Potrete proprio dire, a cuore aperto, che la Bibbia è totalmente il vostro libro, il libro religioso per eccellenza (almeno dopo i Vangeli)?</p>
<p>Se lo dite siete fuori dell'Umanità. Perché vi sono altre religioni, molto più religiose e molto più vicine a noi, e molto più umane in una parola, della giudaica. Ad esempio, il pensiero religioso e filosofico indiano, è, in fin dei conti, molto più «modernista» di quel che non sia la Bibbia.</p>
<p>Per portare la parola religiosa nell'Umanità, bisogna che allarghiate dunque immensamente il vostro campo e il vostro pensiero. Notate che quello dello spirito giudaico non è che uno dei problemi che vi si può porre. Ma pensate, ad esempio, che per accettare la tradizione cattolica doveste buttar via la tradizione greca! Che cosa fareste? potrete cancellare dalla vostra anima, se è veramente comunicante con tutta la storia, quello che lo spirito greco ha scoperto e rivelato dell'uomo a se stesso?</p>
<p>Ripeto: per essere «cattolici» veramente, cattolici integrali, cattolici dell'umanità, e non della Roma dei papi, bisognerà che vi rassegniate a rompere di più gli schemi e le formule della religiosità cui tanto tenete, per prendere la tradizione dello Spirito Umano totale, che fu indiano e fu greco, oltre che giudaico ed evangelico.</p>
<p>XI. – Non già che parecchio non abbiate fatto. Forse avete fatto il più e il resto non è che questione di tempo. Ma mi pare che temiate troppo la timidezza di quei che vi seguono ed a voi stessi non osiate confessare dove voi tendete. Come segno di questo cammino debbo notare la nuova rivista Nova et Vetera di cui è escito il primo fascicolo mentre scrivo. Io vedo là dentro degli ottimi germi di ciò che vi dicevo. C'è per esempio l'articolo del dottor Aschenbrödel (un evidente pseudonimo sotto cui si nasconde la pugnace figura d'un giovane modernista ignoto), nel quale si riconosce: «che tutte le religioni sono diversamente vere e divine; ognuna sviluppa un aspetto della complessa natura umana ed eseguisce una parte del programma universale ed eterno». E verso la fine si proclama di «subordinare la Chiesa all'Umanità». Anzi, per mettere in pratica il primo precetto, in mezzo al fascicolo si trova riportata la famosa parabola della zattera di Buddha, che consiglia di abbandonare una dottrina quando essa ha fatto il suo tempo, ossia, ha dato l'utilità spirituale che l'individuo se ne aspettava. – «Carissima mi è veramente questa zattera, mediante questa zattera, lavorando con mani e con piedi, io sono giunto salvo all'altra riva. Dunque se io ora posassi questa zattera sulla riva, o la gettassi nell'onda e me ne andassi dove voglio? Con tale agire, veramente, o monaci, quest'uomo tratterebbe convenientemente la zattera. Or così anche appunto, voi monaci, io ho esposto la dottrina come zattera, atta a salvarmi, non a tenere». –</p>
<p>Voi stessi vi fate dunque l'augurio, voi stessi vi porgete il consiglio. A me non resta dunque altro da dire, altro da ripetere.</p>
<p>Soltanto una cosa da aggiungere.</p>
<p>Fra le vostre tradizioni non ce ne è anche un'altra, quella appunto che non ha disprezzato il Cattolicismo ed ha voluto tradurlo, sia nei dogmi che nella organizzazione, per l'umanità futura? Cioè, precisamente il più serio pensiero laico (non quello dei ghetti democratici e delle sale da ballo borghesi).</p>
<p>Il pensiero laico filosofico mi pare che da molto tempo abbia preso l'eredità del pensiero cattolico. Ormai filosofia cattolica non se ne farà più; si farà, se mai, soltanto della filosofia, pura e semplice. Benedetto Croce accennava giustamente alle traduzioni dei dogmi della Trinità e della Incarnazione, nella filosofia hegeliana. E se qualcuno obietta che ci sono i dogmi storici, perciò stesso che li mette nella categoria della storia, cui appartengono quali miti, li fa distruggere dalla coscienza critica moderna.</p>
<p>V'è, credo anche io, qualcosa che la filosofia non può ereditare. Il sentimento dell'umanità, dell'unione col mondo spirituale, e dell'azione in comune cogli uomini. Questo è adunque ormai, ben ristretto e ben delineato, il vostro còmpito e la vostra missione, nella vostra seconda vita, o rinati per l'Umanità il giorno otto settembre millenovecentosette.</p>
</div1>
<div1 type="parte">
<head>I Cattolici Rossi.</head>
<p>Non ho nessuna difficoltà o pudore a confessare subito che la divisione per razze degli uomini di pensiero mi pare utile sì, ma altrettanto feconda, quanto la divisione per lettere alfabetiche progressive che serve agli impiegati del fisco e ai vocabolaristi per ritrovare le schede raccolte. Dico questo perché vi è qualcheduno (e difatti colpisce subito l'occhio anche del più superficiale osservatore), che vorrebbe scoprire qualche carattere di razza, o almeno geografico e nazionale, nel fenomeno modernista, perché quasi tutti i modernisti appartengono alla Francia e all'Italia e un poco all'Inghilterra, molto poco alla Germania, pochissimo all'America e punto alle altre nazioni cattoliche o con forti percentuali di cattolici. Io non ho ancora potuto fare un'inchiesta (e spero che non mi sentirò mai così disperatamente disoccupato dal tentarla) sul colore de li occhi e dei capelli, sugli indici cranici e facciali dei modernisti; e non posso quindi presentar qui una bella tavoletta con le percentuali per sostenere qualche teoria antropologica sulla prevalenza della razza germanica o latina in questo movimento religioso. Così all'ingrosso vi potrebbe essere una certa relazione fra il temperamento più ribelle e più democratico dei francesi e degli italiani; ma perché si sarebbe manifestato soltanto oggi e non prima? e perché i tedeschi e gli americani del nord dovrebbero essere i sostegni, insieme con gli spagnoli e gli americani del sud, dell'autorità, contro l'individualismo, stavolta non più, come nella leggenda, germanico, ma francese ed italiano? V'è chi, come il Tyrrell, ricorda che il Modernismo sorge dove il clero è moralmente più alto, e l'Enciclica sembra dargli ragione coll'ammettere che i modernisti conducono una vita esemplare, il che, ahimè, non si può dire di tutto il clero reazionario, Ma il Tyrrell che cita la Sicilia e l'America del Sud fra le provincie ecclesiastiche ortodosse, qual ragione scoverebbe per aggiungervi l'America del Nord o il Belgio? Dunque niente considerazioni di morale. Si potrebbe credere piuttosto a un'influenza sociale ed economica, sostenuta dal fatto che di tutti i cleri cattolici, quelli che di fronte alla società laica del loro paese si trovano in condizioni peggiori e quindi sono più facilmente disposti al malcontento verso i malabili capitani, sono il clero italiano e francese. E con ciò si spiegherebbe la placidità teorica dei cattolici belgi tutti dati alle questioni politiche e sociali, e la mancanza del Modernismo fra gli attivi e vittoriosi sacerdoti <foreign lang="eng">yankee</foreign>.</p>
<p>Comunque sia mi servo dell'etichetta delle nazioni per fare una rivista sommaria dei tipi e dei caratteri dei modernisti, giovandomi soltanto di notizie che gli interessati sanno e non ponendo in luce nomi che già l'autorità non conosca e non sospetti, perché non mi garberebbe passare per spia e denunziatore di eretici. Questa scorsa fra le figure dei modernisti servirà meglio a corroborare la convinzione da me espressa della naturalezza e spontaneità del moto, tanti sono gli uomini che vi si incontrano, e così differenti per stato, per educazione, per sapere, per nascita, per inclinazioni, per potenza di mente.</p>
<p>Il Modernismo è ora alla sua prima generazione; generazione multiforme ed orfana del gran padre Enrico Newman. Il Newman è morto? o piuttosto non è nato ora? Ai suoi tempi nonché la Francia neppur l'Inghilterra seppe comprenderlo. Egli fu per i cattolici d'allora soltanto il polemista contro gli anglicani e l'uomo che aveva risollevato il cattolico inglese alla dignità intellettuale che fino ad allora non aveva che il protestante. Perciò era stato premiato. Ed è questo Newman (incompleto dunque) che protegge l'altro Newman, da poco scoperto, il Newman padre del Modernismo, e, se si prendesse la lettera dell'Enciclica, arcieretico. Dalla sua idea fondamentale del «primato della coscienza» si possono fare sgorgare quasi tutte le tesi più ardite del Modernismo, da quelle dell'immanenza a quelle della autonomia critica. Padre e professore dei modernisti, il Newman ne è anche un poco immagine nel carattere, per la sua confusione di logica stretta (e rivolta contro la logica) con un sentimento di poesia e di amore profondo che non esclude una certa finezza e sottigliezza sofistica e un po' di egotismo leggero; per la sua personalità sempre prorompente (Dio e l'io) e le sue teorie antiindividualiste sul Papato; per il cammino di dubbio e di mutamenti traverso il quale ha trovato la sua fede definitiva. Parecchi libri sono stati scritti, ed egli stesso uno ne ha composto, un capolavoro, sulla vita sua; e nessuno è riescito ad esaurirla. Tanto che ci si torna ancora sopra a ricercare e a studiare, e si passa da un critico a un altro, contenti di quel che si è letto, ma insoddisfatti. E i critici disputano e s'azzannano per tirar dalla loro parte il Newman, dall'ortodossia più baloccante al Modernismo più sconvolgente. Quel che è certo, dopo tante ricerche, è che di idee originali ve ne sono poche, ed è più importante il vissuto del teorizzato, il problema d'anime del problema filosofico, l'individuo della dottrina. L'incanto individuale si è mescolato alla forza dialettica nei suoi libri, ed è rivissuto con il rivivere delle sue idee, forse come il più potente ausiliare e propagandista di queste.</p>
<p>Degli scrittori di biografie, di romanzi, di riviste, più o meno intinti del pensiero del Newman come W. S. Lilly, William Barry, e Wilfrid Ward, si conservano troppo nel campo ortodosso perché possano contare fra i modernisti; mentre il Williams è il più logico e più rivoluzionario estrattore di Modernismo dal pensiero del Newman. Non gli è stato però concesso, per una mancata condanna di Roma, di prendere il posto e la fisionomia di vero e proprio modernista all'avanguardia, che compete al padre Giorgio Tyrrell.</p>
<p>Tutti sanno che egli proviene, come il Newman, dal protestantismo, ed è stata facile l'illazione che del protestantismo egli abbia conservato i metodi e le tendenze di questo entrando nel Cattolicismo e per l'appunto nella Compagnia di Gesù: onde il conflitto ormai noto. Ma si può ritenere per certo che il protestantismo <foreign lang="eng">high Church</foreign> dal quale esciva il Tyrrell era molto aristocratico, e che il Tyrrell entrando nel Cattolicismo non ha compiuto che un passo nel cammino che doveva condurlo direttamente alle idee e azioni radicali di ora. Questo cammino non è stato soltanto di liberazione individuale, quanto anche di chiarificazione di idee; egli fu infatti nel principio uno scrittore piuttosto confuso, ammatassato, giallognolo come un fiume in piena, ma senza la foga del fiume. Passando dalla Faith of the Millions attraverso Lex Orandi e Lex Credendi fino a Through Schylla and Charybdis, egli ha acquistato le idee chiarendo la mente. Io non credo che si possa attribuire (o imputare, come vorrebbero altri) tale progresso alla lettura di qualche filosofo, giacché il Tyrrell, come la maggior parte dei modernisti, sembra assolutamente estraneo ai problemi classici della filosofia, e dei tedeschi non pare aver nozione diretta che attraverso Coleridge. Ma ciò che è bello in lui, umile e modesto prete fino a poco tempo fa, è la decisione con la quale ha difeso i diritti della sua personalità. Parrebbe dovere al caso la sua posizione di ribelle centrale, perché fu un caso che una sua lettera fosse tradotta, edita come opuscolo, che di questo opuscolo informato un corrispondente del Corriere della Sera, ne riferisse al giornale che è letto quotidianamente dal cardinale Ferrari, uno dei fulcri dell'antimodernismo e accusatore del Tyrrell dinanzi al suo superiore. Bisogna osservare però che di queste sue specie di lettere segrete ne circolavano almeno due, in inglese e in italiano (oltre ai libri a lui attribuibili sotto il nome di M. Petre), e che non si hanno impunemente le idee. Le idee estraggono dal mondo gli individui che le hanno nutrite, per quanto modesti o timorosi essi siano. Merce pericolosa, le idee!</p>
<p>Anello intermediario fra società inglese, tedesca e italiana, è il barone von Hügel, austriaco credo di origine, nato però a Firenze e scrittore in inglese. Ed è anche anello di congiunzione fra le idee della filosofia dell'azione e quelle dell'immanenza storica, fra il metodo e la metafisica dell'immanenza. È uno dei modernisti più colti, e non gli è ignoto il metodo critico applicato alla storia ebraica come non gli è estranea l'opera dei grandi filosofi. Perciò i suoi scritti contano fra i più seri del movimento. Amico e difensore del Loisy, a Londra e nel Trentino raduna intorno a sé le schiere dei modernisti più liberi, aiuta, propaga, coopera, per quanto d'età avanzata, come un giovane. Non ha però mai prodotto un'opera capitale, e i suoi brevi scritti di rivista sembrano quelli d'un grande signore che ha tesaurizzato in un modo conveniente all'anima sua mistici critici e filosofi. Egli starebbe bene come correttore e annotatore di ciò che altri suoi amici hanno fatto, più genialmente forse, ma con minore erudizione e abilità.</p>
<p>In Francia abbiamo il gruppo più numeroso di modernisti. Se il Tyrrell rischiò per modestia di non esser conosciuto, per timore rimase quasi incognito Maurice Blondel. La sua opera massima, tesi di professorato, non si ristampa per quanto richiestissima, causa una possibile condanna. Il Blondel tiene assai ad essere ortodosso, ed è molto seccato d'ogni interpretazione meno che romana delle sue idee. Così egli ha attaccato vivacemente il Loisy e la sua scuola, la quale lo ricambia con una certa freddezza e indifferenza, che giunge persino a dimenticarlo in alcune assai parziali esposizioni del pensiero cattolico in Francia. Professore d'Università a Aix-Marseille, ha impressionato moltissimi ingegni di Francia e di Italia: discepolo di Ollé-Laprune – che fu un buon uomo, ma piuttosto conferenziere da signorine e inauguratore d'un nuovo pensiero – forse da lui ha preso quel che di newmaniano c'è nella sua opera. La quale però resta sempre originalissima e d'uno stile tutto personale nella sua curiosa oscurità. La sua dottrina è veramente segreta nel buon senso, perché la difficile lettura della grossa opera ostacolerà sempre alle menti poco meditative la sua conoscenza.</p>
<p>Un vivace chiarificatore, uno spirito alacre e un'intelligenza abile, è invece l'abate Laberthonnière, cui il Blondel deve in massima parte la sua celebrità. Il Laberthonnière, due opere del quale sono state messe all'Indice insieme al Santo (e che tanto più di questo contengono di valore spirituale e di profondità), tiene un posto di battaglia come direttore degli Annales de Philosophie Chrétienne, l'unica rivista che lasci ancora passare qualche voce dei giovani. Il Laberthonnière sa mescolare con l'arditezza, l'abilità; e le distinzioni con le quali ha accolto la condanna del Modernismo non sono meno notevoli delle critiche che, come discepolo del Blondel, ha rivolto al Le Roy seguace del Loisy. Il suo stile, appassionato ed eccitatore di simpatie, risente del Sant'Agostino che cita spesso e conosce bene, e quasi si direbbe che avesse provato, come questo suo maestro, qualche crisi di dubbio. Sant'Agostino fu il fermento eretico di tutto il Medio Evo e del Giansenismo, e si vede che non ha perduto neppure oggi la sua efficacia.</p>
<p>Chi ha contribuito più di tutti a far conoscere in Francia, e per conseguenza in Italia (che appena ora comincia a liberarsi dalla necessità del filtro francese per le idee tedesche e inglesi), il cardinale Newman, con numerosi volumi biografici e teorici, di riassunto e di traduzione, fatti con amore e con pazienza, con ingegno agile e con il potere chiarificativo ben noto dei francesi e che in lui non esclude un senso intimo della realtà psichica, è stato Henry Brémond, un nome ormai popolare per chiunque si occupa di questioni religiose. Non è uno spirito con pretese filosofiche, e anzi ha tutta la civetteria di chi, avendo molto calore d'anima e una capacità grande di scrittura, può scherzare sulla filosofia arida e sugli schemi severi. Pieno di intelligenza cristiana, è anche un letterato fine, apertissimo, capace di fare una prefazione a una raccolta di prose del Barrès e di scrivere un articolo su l'opera dell'Huysmans. Egli è fra i primi di quella armata di volgarizzatori mondiali che la Francia sa trovare per ogni idea animatrice.</p>
<p>A questa mi pare appartengano il Dimnet, condannato dall'Indice per l'unica sua opera che lo pone fra i conoscitori migliori del pensiero del Newman e dei suoi compagni e seguaci in Inghilterra; anche lui non troppo profondo in filosofia, ma abile nel riassumere e ardito nel pensare rispetto alla Chiesa. Così il Klein, uno dei ferventi apostoli dell'Americanismo prima della condanna, e dopo.... delle idee americane, <foreign lang="eng">reporter</foreign> con intenzioni di polemica, informatore con spruzzature di teologia, sorridente a ogni movimento nuovo che rinvigorisca la Francia religiosa, ma cadente in marasma appena vuol fare un libro di puro pensiero.</p>
<p>Tutti questi hanno bisogno di trovare dinanzi la vita già pronta, il pensiero già organizzato, l'indicazione del maestro: con ciò, vanno bene e modestamente lontano.</p>
<p>Ben altro tipo è Alfredo Loisy. Mi è impossibile valutare la sua originalità come scienziato perché non sono un filologo di professione, ma la sua grandezza mi pare incontrastabile come filosofo della religione cattolica. La teoria del Newman nello sviluppo non toccava affatto la questione mitico-storica. Il Loisy l'ha risolta in un senso prettamente idealista ed hegeliano, facendo della storia del mondo una storia cristiana interiore, traducendo tutto il mondo esterno e materiale del mito in visione della coscienza cristiana. È stata una trovata di genio. Ci voleva l'ingenuità mentale di questo figlio di contadini, educato da se medesimo allo studio della filologia, e sprezzante ogni filosofia, per capitare dentro una delle più grandi idee filosofiche senza accorgersene. Loisy è stato hegeliano senza saperlo; e lo è ancora senza saperlo. Parlategli di filosofia, ne sorriderà. Pure la sua coscienza mistica dell'umanità non è che hegelianismo sotto forma immatura di Cattolicismo. La sua posizione di fronte all'autorità è stata quella di piegar la testa a ogni condanna, non smentire mai, tornare a dire di più ogni volta che la testa si rialzava: condotta tenace e senza ribellione, da vero uomo della terra. Ed è da vero uomo della terra che non sa di essere un filosofo. Dove avrà pescato le sue idee filosofiche? Esse sono originali, certo, ma qualche sentore di Hegel a traverso la scuola di Tubinga e di altri critici tedeschi non può esserci stato? Molte volte le idee penetrano da quella parte dalla quale meno ci si aspettano, e dove non si è difesi. Ed è veramente curioso il caso di un uomo di un tale ingegno che è idealista alla tedesca senza saperlo, e condannato per una filosofia e una teologia, quando protesta e crede d'essere un semplice critico. Con tutto ciò l'Evangile et l'Eglise resterà fra i grandi libri del nostro secolo, anche se la figura del Loisy dovesse scomparire.</p>
<p>Originale, ma in grado minore, intellettualista dell'antiintellettualismo, è il Le Roy, quello che ponendo la questione «Cos'è un dogma?» si è fatto mettere all'Indice, mentre tentava di far diventare il mondo cattolico moderno bergsoniano come una volta il medioevale è stato aristotelico. Professore di matematiche ha destato scandalo fra i teologi, che fra tutti i professionisti del sapere sono i più scandalizzabili, persino più dei filosofi e dei filologi. E davvero sarebbe un bello scandalo per il Cattolicismo se i due ultimi maggiori libri di teologia «Sviluppo del Dogma» e «Cos'è un Dogma» gli fossero dati, uno da un protestante che si convertiva, l'altro da un laico che si dilettava di teologia, cioè da due <foreign lang="eng">outsider</foreign>. Ma il Le Roy non ha trovato neppure l'assentimento di tutti i suoi colleghi in Modernismo e v'è assai da dubitare della possibilità per il suo libro di diventare, anche sotto forma riveduta e corretta, un manuale per i seminari. Tuttavia questa è cosa secondaria, giacché se ciò che conta è quel che fa effetto e muove le menti, sia poi o non sia esattamente teologia, e si gridi pure che il Le Roy è un dilettante, è certo che nessun libro dei padri Gesuiti o dei teologi di Roma avrà tanto contribuito a eccitare e formare le menti dei cattolici come questo. Così il Le Roy appare come il volontario, il franco-tiratore, l'autoteologo di questa battaglia.</p>
<p>Simpatizzanti con tutti questi ed assentendo più o meno apertamente alle loro teorie, ma senza portar nella lotta novità di idee, hanno dato il commento modernista moderato a tutti gli avvenimenti religiosi e politici, gli uomini del Demain di Lione, uno dei pochi ma più significanti tentativi di decentramento intellettuale francese. Il direttore Pierre Jay, il redattore Augustin Cholat vivace sostenitore dei diritti della personalità, Marcel Rifaux un dottore un po' ingenuo in filosofia, che dedica ancora del tempo a confutar l'evoluzionismo materialista, persone stimabili più perché oneste e sincere che per vero nocciolo di idee personali, hanno creato il tipo d'una rivista di battaglia interessante per tutti: tanto da far sì che vescovi e laici clericali, <foreign lang="fre">Semaines</foreign> religiose e giornali patriottardi ne ostacolassero segretamente e palesemente la diffusione e la riducessero alla fine al punto di preferire la soppressione volontaria a un garrottamento per via di decreto vescovile e papale.</p>
<p>Condizioni di vita per i modernisti non troppo, come si vede, favorevoli. Tanto che non c'è da meravigliarsi se temperamenti più impetuosi o mancanti di senso religioso abbiano abbandonato la veste di prete, e siano, come si dice in Francia, «evasi». Fra questi bisogna ormai contare l'Houtin, questo curioso raccoglitore di schede e ritagliatore di giornali, che sa manipolare bene la sua mêsse di fatterelli abilmente scelti con molto humour e con molti sarcasmi, e trarne dei volumi istruttivi parecchie volte, interessanti spesso, venduti sempre, sotto il suo nome o sotto quello di vari e penetrabili pseudonimi. In lui non c'è anima mistica e sacerdotale, ed ora credo si trovi più a posto nella redazione di un giornale e nello scanno della Bibliothèque Nationale, che sulla cattedra di professore del seminario. I modernisti non hanno mai accettato del tutto i suoi libri; se ne sono giovati, ma notando sempre che a lui faceva difetto quella speranza nel rinnovamento della Chiesa che è la caratteristica del nuovo partito.</p>
<p>Uscito addirittura è invece Marcel Hébert, l'autore di quei Souvenirs d'Assise, pieni di grazia e d'arte (e di un loisismo così abile prima che il caso Loisy colpisse l'attenzione pubblica) che furono la causa del suo abbandono della Chiesa, e non facevano presentire il più logico erudito, e meno artistico autore del Divin e della Evolution de la Foi Catholique.</p>
<p>Egli però non si è dato all'anticlericalismo di piazza, come Victor Charbonnel, già fautore dell'Americanismo e propagandista, con il Klein, del Congresso delle Religioni.</p>
<p>Questi tre soltanto ho citato; ma il movimento degli evasi è stato molto più vasto, e gli abbandoni sommano a qualche centinaio. Soltanto pochissimi han pensato bene di passare attraverso uno stadio di Modernismo; i più sono caduti nel protestantismo o in braccio a qualche bella signora. Si può notar tuttavia come negli ultimi tempi quest'ultima ragione d'abbandono abbia avuto minor effetto sul clero. I più si decidono per ragioni di logica e di critica, e Minerva diventa un pericolo per la Chiesa assai maggiore di Priapo. V'è però una ragione, non molto nobile, del restare o del tornare in seno alla Chiesa, cioè quella economica; giacché con l'educazione avuta nel seminario un prete che non si faccia pastore protestante o non trovi una moglie ricca, ben difficilmente trova da vivere. Non ha titoli sufficienti per concorrere alle cattedre, anche inferiori, dello Stato, non ha conoscenze e amicizie bastanti per entrar nella redazione d'un giornale. E la miseria o il pensiero della miseria trattiene più sacerdoti di quel che non si creda fedeli formalmente al Cattolicismo.</p>
<p>Molti poi si adattano a tenere un piede sulla barca, e un altro sulla riva, come Monsignor Battifol, avversario interessato del Loisy; gli attacchi al suo ex-compagno non l'hanno però salvato da una punizione, e così egli non è riescito ad essere né un eroe né un arrivista.</p>
<p>In Germania il movimento d'evasione è assai minore, e parallelamente il Modernismo è meno sparso e meno acuto. Nessuna mente originale, anzi tutto. Lo Schell di cui si è tanto parlato, non aveva che arditezze capaci di scandalizzare teologi molto pudici, e la sua azione deve essere intesa, più che altro, come il fascino personale di chiunque sente fortemente certe idee, anche non proprie e non nuove, e vorrebbe vedere nel mondo chi le professa d'accordo con esse. Ma nella storia del pensiero tedesco ed europeo egli non conta affattissimo nulla. Una persona, di carattere, rispettabilissima, con tutto quel che segue nei diplomi di galantomeria: ma ciò non basta a farne un grande uomo. I suoi opuscoli condannati non ci stuzzicano punto, e nelle sue opere di teologia bisogna esser bene a dentro ai suoi misteri per vedere dove c'è lo strappo alle opinioni dominanti. Di critica storica (quella, si noti bene, che fa più effetto sul pubblico, il quale afferra facilmente il fatterello preciso e non capisce l'idea molto più pericolosa), non v'è neppur traccia.</p>
<p>Già l'ambiente è poco favorevole. I cattolici tedeschi (che in quanto tedeschi e in quanto professori dovrebbero conoscere bene il metodo storico) sono assolutamente in ritardo non solo ai protestanti, ma persino a certi cattolici di Italia. Il Centro, a detta di tutti, è, con le sue preoccupazioni politiche, una zavorra alla intelligenza dei cattolici, i quali, per dieci posti al parlamento e per un relatore di più nei bilanci, darebbero venti scienziati e cento rianimatori morali.</p>
<p>Così si può appena ricordare la memoria di Saverio Kraus, noto in Italia e amato dai nostri cattolici liberali per avere parlato con benignità dei nostri uomini politici, e per aver diviso, con il borghesoide Paul Heyse, il grazioso còmpito di informare delle nostre cose la Deutsche Rundschau, una specie di nostra Nuova Antologia, ben accolta in tutti i gabinetti e in tutte le biblioteche dell'estero, dove si è così poco informati da prenderla ancora per l'espressione esatta del pensiero tedesco. Di veramente modernista di lui non v'è nulla, sebbene io non conosca gli scritti che ha pubblicato sotto l'anonimo. Nel limbo, insieme a lui, si devon dunque ricordare tutte quelle brave persone che hanno manifestato in favore di Schell, e nei pochi movimenti liberali, come quello per l'abolizione dell'Indice: quali, fra gli altri, più notevoli il professor Merkle e il Junck; il Müller direttore della sospesa Die Renaissance, lo Schrörs dell'Università di Bonn, che ha trovato nell'Imperatore un aiuto contro la condanna del suo cardinale; lo Spahn, figlio del deputato del centro e professore a Strasburgo per volontà del Kaiser ma contro quella di tutti i suoi colleghi che lo boicottarono crudelmente; il von Hertling, uomo politico e a tempo perso anche di scienza, personaggio rappresentativo nei Congressi Cattolici; il Popp, un'interessante figura di prete artista, direttore dell'Hohewarte, uno dei pochi ecclesiastici che io abbia conosciuto avere senso estetico. E infine monsignor Ehrhard, il grosso prelato, dall'occhio scintillante e simpatico, che dopo aver scritto un innocuo (per noi abituati a peggio) ma sospettato libro sul «Cattolicismo nel secolo XX» ha dovuto dire <foreign lang="lat">pater, peccavi</foreign> e castrar le sue idee; finché, dopo un lungo periodo di silenzio teologico e di operosità nella letteratura bizantina, ha fatto sentir la sua voce a proposito della polemica di Schell e dell'Enciclica Pascendi, e pare anche, con la conseguenza di perdere presto o tardi qualche carica, e subito, la benevolenza di Roma. E avrei finito se non dovessi ricordare l'Hochland, rivista che tiene molto ai suoi molti lettori ed è rimasta scottata per avere pubblicato il Santo senza intuire la sua futura condanna, capitata per l'appunto a metà di pubblicazione.</p>
<p>Non resta ormai che l'Italia, paese di notoria apatia religiosa, graziosamente dedito alla politica breve e specialista in disegni piccoli e in sensazioni mediocri; dove la parte più sana è quella commerciante e industriale, ma scandalosamente sprovvista di ogni idea e di ogni veduta ampia. Non ci si sarebbe mai aspettati la fioritura modernista nostra, che, se nel dominio delle idee non è certo innanzi alla Francia, avrà forse sopra le altre nazioni il vanto di portarsi più innanzi fino alle conclusioni più logiche e agli atti che da quelle idee scaturiscono più naturali. Ricordiamo sempre che il Demain non ha continuato – mentre in Italia oltre la resistenza del Rinnovamento abbiamo anche il sorgere di Nova et Vetera.</p>
<p>In Italia il Modernismo ha un'importanza cattolicamente più grande e più grave: perché il papato, che da secoli è un'istituzione italiana, il Papa che viene sempre su dal clero italiano, son direttamente influenzabili per via di una modificazione di questo clero. Se anche domani tutti i cardinali stranieri fossero modernisti, e quelli italiani no, tutta l'opera di quelli non varrebbe nulla, perché il voto sarebbe sempre dato a un italiano. Ogni italiano fra le altre possibilità ha quella, per semplice diritto di nascita, di diventare papa! Il Modernismo in Italia è quindi veduto ancor più di mal occhio che non quello estero, e si sa che anche altissime volontà, che si preferirebbe veder occupate in cose più gravi, non sdegnano trattare del trasloco di qualche semplice chierico o delle dimissioni di qualche modesto professore di seminario, quando questi sono in Italia. Il che, evidentemente, non accade per l'estero. Ci mancherebbe altro che il Papa dovesse pensare a tutti i pettegolezzi del clero americano e a tutte le lotte di quelli inglesi! ma dell'Italia è informatissimo e ci tien dietro con più ardore che non alla politica estera.</p>
<p>Il primato del Modernismo in Italia è, come del resto ammette anche l'opinione pubblica, tenuto dal gruppo milanese del Rinnovamento, la rivista che così simpaticamente stuona in mezzo alle grosse e borghesi consorelle che trattano la letteratura d'affari e l'articolistica dilettevole. Tre diversi caratteri hanno i direttori – dopo la scomunica ridotti a due. Il Casati è lo spirito più solido e più coltivato, ed anche il più ritirato e solitario del gruppo; severo col pubblico quanto aperto con gli amici; poco operoso materialmente nella rivista quanto preparatore segreto di sapere; egli è un grande lettore, ma di digestione difficile e perde troppo tempo a preparare quello che non riesce mai a fare. La sua calma e il suo riserbo fanno più effetto vicino alle esplosioni del vivace Alfieri, pieno di fuoco come un neofita, e facilmente intervistabile quanto difficilmente lo è il Casati. L'Alfieri è anche l'uomo pratico del gruppo e galoppa fra Lodi e Milano per via degli scioperi tipografici o d'altre noie, e tiene la corrispondenza della rivista e i conti dei librai, che troppo spesso non pagano. Tommaso Fulco Gallarati Scotti non ha perduto (come il Casati, di cui Dodò del Guerin Meschino deve dir cose da orbi per essersi dato seriamente agli studi e Fencanaillé nella propaganda religiosa) il tipo del giovane di famiglia aristocratica, ed è, esternamente, il più adatto a rappresentare la parte del riformatore religioso per la sua aria di santo; peccato che ad essa non corrisponda un'energia di volontà sufficiente, ed egli rispecchi, con le sue indecisioni, l'abulia del maestro suo Fogazzaro, che però, stilisticamente, supera d'assai. Gli altri collaboratori del Rinnovamento sono modernisti? credo che a molti manchi una condizione essenziale per dirsi tali: l'essere cioè cattolici. Cattolico però è certo Uberto Pestalozza, che tiene molto a una fama di studioso serio, e si limita (forse si limiterà per tutta la vita) a studiare il sincretismo religioso, senza fare scappate in altri campi. Un mistico appare, e serio conoscitore della Spagna religiosa, il Boine; mentre il Soragna e il Jacini paiono più semplicemente dediti a studi molto severi di antichità orientali e particolarmente ebraiche.</p>
<p>Ma con la protezione e la <foreign lang="fre">réclame</foreign> del nome di Fogazzaro si è iniziato il Rinnovamento; e io reputo che sia stato un eccellente segno di sviluppo l'essersi esso liberato dallo spirito di compromesso e di indecisione che è rappresentato sotto tutti i sensi e in tutti i dominii, in quello dell'arte e della filosofia, in quello della politica e in quello della morale, dallo scrittore di Vicenza. Tutto il mondo in cui si libra (ahimè, senza mai toccar il solido suolo) lo spirito del Fogazzaro, è l'aria media e mediocre delle idee di seconda mano, delle sensazioni avute con i guanti, delle visioni a pallone frenato, in una parola, del bazzotto intellettuale, filosofico, politico e morale. Accordo fra clericali non reazionari e moderati liberali, accordo fra i bisogni dei sensi e la morale corrente, accordo fra l'incapacità d'avere idee e la voglia di averne, senza mai una sufficiente chiarezza di coscienza, senza esprimere la sensazione esatta, o portare logicamente e risolutamente al fondo le conseguenze dell'idea, o, come gli uomini di azione, trascinarla ruvidamente e brutalmente a dar forma alla materia. Non v'è fra tutte le sue opere altro tentativo di togliersi da questa situazione eunuca, che il Santo, suggerito, del resto, alla sua monca facoltà artistica da situazioni e figure reali, che nella vita hanno avuto una forma, morale ed estetica, superiore a quella di Pietro Maironi.</p>
<p>Non è impossibile che il Santo abbia avuto un'ispirazione dalla storia di Don Brizio Casciola, già a Roma, ora vicino a Milano, apostolo di un'azione evangelica per i bambini poveri di Trastevere, poi d'una colonia tolstoiana a Monte Mario, fallita per l'inesperienza pratica di lui e dei suoi discepoli troppo letterariamente nutriti per saper coltivar le patate e troppo evangelici per sapersi difendere dagli imbroglioni e dai ciarlatani. Don Brizio Casciola non ha mai preso parte al movimento modernista, se non con un opuscolo anonimo, del resto, approvato dall'autorità ecclesiastica.</p>
<p>Accanto al Fogazzaro va ricordata la signora Giacomelli, il cui salotto è ritenuto un focolare di infezione modernista, e i cui peccati non consistono che in un libro di preghiere che non garba ai Gesuiti, e in vari, ahimè! noiosi romanzi.</p>
<p>Il gruppo romano è pure molto interessante, sopratutto per la figura del giovane Ernesto Buonaiuti, propagatore in Italia delle teorie del Blondel, già professore di storia ecclesiastica al seminario dell'Apollinare, direttore della Rivista di Scienze Teologiche e talmente in odio ai gesuiti della Civiltà Cattolica che ogni suo atto, anche la partecipazione alla Collezione dei Mistici «Poetae Philosophi et Philosophi Minores», viene designato con grosse parole all'esecrazione dei cattolici. Non si può ancora calcolare quale sia stata e sarà l'azione religiosa di questo simpatico entusiasta in Italia e all'Estero. – Segniamo passando l'ex-vice-rettore di Propaganda Fide, Pioli, mandato via per incompatibilità fra il suo posto ed altre sue – e a lui più care – attività religiose, fratello della traduttrice d'un libro del Tyrrell, che, per quanto approvato dall'autorità ecclesiastica non è perciò meno una spina nei piedi della stessa. Poi il padre Valdambrini, un onesto giovane, che non ha punto la figura d'eretico, e che colpevole d'essersi adoperato troppo per diffondere i Vangeli della Società di San Gerolamo è stato traslocato da Roma a Firenze e poi mandato in Inghilterra per distorlo da cattivi pensieri; Pio Molajoni, laico, studioso simpatico della vita dei poveri e degli umili di Roma; e infine Giulio Vitali, che, un po' sciupato dalla smania letteraria italiana, fece conoscere in Francia con le corrispondenze del Demain certe nostre condizioni religiose, pur non trattenendosi dal soffiettare qualche amico, come Giulio Salvadori, un poco sopportabile e pur famoso asceta, che, forse per umiltà, non sdegna tessere luoghi comuni su San Francesco ed altri soggetti, nonché preparare un manuale di Retorica per giustificare qualche cattedra.</p>
<p>Sospettato benché si tenga lontano dalle agitazioni e dalle pubblicazioni è il padre Genocchi un buon filologo e un'anima religiosa insieme; più sospetto di lui però è il padre Ghignoni, che del modernismo s'è serbata la parte estetica, le relazioni cioè con l'arte, e che partecipando attivamente al Congresso di Perugia per la musica sacra, parve averlo fatto diventare un convegno di modernisti; il Congresso, infatti, finì in applausi al Fracassini, di fresco cacciato dal seminario.</p>
<p>A Firenze è molto noto, e non soltanto nel mondo clericale, Salvatore Minocchi, sopratutto dopo la sospensione <foreign lang="lat">a divinis</foreign> sortitagli per aver parlato non conformemente ai manuali ortodossi, dei primi capitoli della Genesi alla «Biblioteca Filosofica». È un sacerdote alto e tagliato con l'accetta, e i suoi articoli sembran solidi e comodi come quelli d'un falegname che non conosce il mestier d'ebanista, e si sciupa soltanto quando tenta qualche velatina retorica. D'una simpatica robustezza di stile risentono le sue eccellenti traduzioni di Isaia, dei Salmi e del Genesi. Ma non si crederebbe, a vederlo e a leggerlo, stoffa di diplomatico, per il modo con cui ha saputo reggere, fra le tendenze estreme ribelli e quelle reazionarie, gli Studi Religiosi per sette anni. Ma con la sua sospensione <foreign lang="lat">a divinis</foreign> egli è rientrato nelle schiere dei sospetti modernisti, e si è valorosamente lavato dalle accuse di soverchia compiacenza mostrata ai decreti delle Commissioni romane.</p>
<p>Nella stessa città è curioso che sia passato per eretico l'eccellente ed animato Padre Domenico Bassi, per un suo libro sulla Religione interna accusato di Modernismo dalle riviste dei Gesuiti. Ma non mi pare che sia altro che un educatore cristiano con i suoi consigli morali dell'In famiglia, cui manca, del resto, per volontà dell'autore, quello studio delle questioni estreme e quell'audacia di termini che ormai sono necessarie a chi voglia studiare i problemi dell'alcova matrimoniale e dei figli. Ma di questo libro è interessante la prefazione che si sente influenzata dalle idee educatrici del Laberthonnière, quelle che, come si sa, non sono messe all'Indice, perché pubblicate in opuscolo a parte non condannato.</p>
<p>Un esempio di quanto sia facile incorrere nell'accusa di modernismo è il padre de Feis per la sua aperta coscienza di storico di fronte alla leggenda della traslazione della Santa Casa di Loreto, e per alcune moderate ed innocue pagine su Sant'Espedito. Anche questo è passato per modernismo, sebben si trattasse di fatti e di questioni minuscole, senza nessuna relazione col dogma.</p>
<p>Il seminario di Perugia è apparso per molto tempo un vero vivaio di Modernismo, e c'è voluta una crisi e lunghe trattative con Roma, perché ne fossero cacciati come seminatori di scandalo, il buon e quieto e prudente rettore Umberto Fracassini, studioso di critica biblica e specialmente evangelica, e il professore di fisica e scienze naturali, l'ardente più che sapiente Pizzoni. Era tanto il timore di Roma che quasi non si dava il ben servito anche al loro protettore, il vescovo di Perugia.</p>
<p>Ma chi potrebbe conoscerli tutti i modernisti? Forse la lista completa si troverebbe presso Paul Sabatier, che da storico di San Francesco è diventato modernista extra cattolico, e sobillatore di tutti i chierici e laici modernisti del mondo. Curiosa figura di storico severo e di giornalista amante dello scandalo, di francescano che viaggia in terza classe ma che vive come un re in Assisi, accolto dalla banda del paese quando vi arriva, e reputato da tutti come uno dei principali fattori economici del movimento di forestieri nell'Umbria; degno d'avere un diploma di riconoscenza dagli albergatori d'Assisi e iniziatore di un'utilissima ripulitura del San Francesco storico. Alcuni lo dicono poco sincero, ma chi conosce mai le intenzioni degli uomini?</p>
<p>Una categoria a parte meritano, ognuno, Semeria, Bonomelli e Murri.</p>
<p>Il padre Giovanni Semeria, barnabita, di Genova, può dividere col Fogazzaro l'onore di essere stato il commesso-viaggiatore delle nuove idee; se non tutte arrivavano pure all'uditorio attraverso le necessità oratorie del famoso predicatore, certo esse hanno ravvivato l'animo di parecchi giovani e promosso l'interesse alle questioni religiose di molti indifferenti. Egli ficcava le nuove idee da per tutto, parlando di storia e d'arte, di politica e di letteratura, perché non ha lasciato nulla di intentato, dalle letture dantesche fino all'alpinismo, ma sempre, peccato! nel genere oratorio. Ma non gli va fatta troppa colpa di ciò che è difetto dell'attività cui si è dedicato – e bisogna anzi esser meravigliati che vi abbia potuto introdurre qualche germe di nuove capacità intellettuali. Ora, tace.</p>
<p>Monsignor Bonomelli è modernista soltanto per il pubblico che prende le cose all'ingrosso. Io non starò a ricordare che è un brav'uomo, perché tutti lo sanno, ma non posso tralasciare di ricordare, perché pochi lo sanno, che la sua mente è affatto digiuna di ogni nozione di critica e assolutamente indietro per ciò che si chiama pensiero filosofico: e che quindi è perfettamente estraneo all'essenza del movimento modernista. I suoi screzi con la Santa Sede sono attriti da cinquanta anni fa, di quando i preti che andavano a votare erano biasimati dalle autorità. Ma, per dirla in modo immaginoso, tutto lo sforzo di Monsignor Bonomelli, d'essere cioè il sacerdote della Cappella di Sua Maestà il Re o meglio di Sua Maestà la Regina d'Italia, è perfettamente condannato e oltrepassato dalla logica e dai fatti. Insomma il Bonomelli è, per ciò che riguarda il pensiero, un seppellito, e i seppelliti, come si sa, nella storia non contano.</p>
<p>Don Romolo Murri è un uomo poco abile; ma ciò non basta per esser modernista. Egli sarebbe un eccellente cattolico, se avesse un carattere più maneggiabile, e la sua condanna è stata prodotta da un ripicco personale piuttosto che da un urto di idee. Il Murri resta fuori del movimento modernista, e se Pio X fosse stato un diplomatico come Leone XIII, ne avrebbe forse cavato fuori un buono strumento di battaglia cattolica contro le nuove idee. Queste, infatti, Murri non le accetta, e ciò che gli occorrerebbe è, come per tutti gli uomini di azione, un posto in alto per non vedere sciupate tutte le energie sociali che ha ancora in sé, malgrado la sua decadenza, il Cattolicismo. Le idee sono cosa secondaria per tali uomini (senza che se ne avvedano, bene inteso) e difatti il Murri da papista sfegatato e fautore persino del poter temporale si è trasformato in questi ultimi tempi (ora che a Roma non occorre esser più temporalista) persino in anticlericale. E chi sa che non lo vediamo deputato! Nel suo paese, dicono, la persecuzione e il campanilismo gli hanno creato una base eccellente. Sarebbe bellina di vederlo contrastare con qualche candidato massone che fosse sostenuto dal governo e.... dai parroci. Certo che per un uomo siffatto la peggior condanna è la vita inattiva, senza concioni da tenere, senza articoli da scrivere, senza interviste da sopportare, senza amici da catechizzare. L'ozio è stato tanto potente da fargli persino scrivere di filosofia, ma bisogna augurargli che cambi mestiere e si dia di nuovo all'azione politica. In questa Murri aveva una vera capacità, e pochi partiti contavano una così rapida ascensione e una virtù di ideali così forte come il gruppo dei democristiani.</p>
<p>Ci sarebbero, infine, dopo i veri e i falsi e i creduti e gli involontari modernisti, anche i modernisti transfughi e traditori. Ma, sono troppo piccoli per occuparcene. Segniamo questa bella pagina del Modernismo: nessun capo, nessun principale modernista ha tradito le sue idee per un canonicato. Non sono, salvo due o tre, grandi menti e non segnano le ore del cammino umano; ma anche nel loro modesto ufficio di segnare i minuti (e forse i minuti secondi) si comportano bene. Quando noi li sentiamo ci pare che ancora l'orologio dell'Umanità abbia le molle sane e batta, lentamente ma irrevocabilmente, sempre più prossimo al principio d'una nuova giornata di cui vorremmo essere gli albòri.</p>
<closer>
<dateline>Firenze, 3 febbraio 1908.</dateline>
</closer>
</div1>
</body>
<back>
<div1 type="appendice">
<head>APPENDICE (ENCICLICA PASCENDI)</head>
<argument><p>LETTERA ENCICLICA DI S. S. PAPA PIO X DELL'8 SETTEMBRE 1907 (PASCENDI DOMINICI GREGIS)<lb/>
CIRCA LE DOTTRINE MODERNISTE AI VENERABILI FRATELLI PATRIARCHI PRIMATI ARCIVESCOVI VESCOVI ED ALTRI ORDINARI AVENTI PACE E COMUNIONE CON LA SEDE APOSTOLICA</p></argument>
<opener>
<byline>PIO PAPA X</byline>
<salute>VENERABILI FRATELLI</salute>
<salute>SALUTE ED APOSTOLICA BENEDIZIONE</salute>
</opener>
<p>L'officio divinamente commessoci di pascere il gregge del Signore fra i primi doveri, imposti da Cristo, ha quello di custodire con ogni vigilanza il deposito della fede trasmessa ai santi, ripudiando le profane novità di parole e le opposizioni di una scienza di falso nome. La quale provvidenza del supremo pastore non vi fu tempo che non fosse necessaria alla chiesa cattolica: stanteché, per opera del nemico dell'uman genere, mai non mancarono «uomini di perverso parlare<note resp="aut" place="foot"><bibl>Act. XX, 3°</bibl>.</note>, cianciatori di vanità e seduttori<note resp="aut" place="foot"><bibl>Tit. 1, 10.</bibl></note>, erranti e consiglieri agli altri di errori»<note resp="aut" place="foot"><bibl>II. Tim. III, 13.</bibl></note>. Pur nondimeno egli è da confessare che, in questi ultimi tempi, è cresciuto oltremisura il numero dei nemici della croce di Cristo che, con arti affatto nuove e pieni di astuzia, si affaticano a render vana la virtù avvivatrice della Chiesa e scrollare dai fondamenti, se venga lor fatto, lo stesso regno di Gesù Cristo. Per la qual cosa non Ci è oggimai più lecito di tacere, se pur non vogliamo aver vista di mancare al dovere Nostro gravissimo, e che Ci sia apposta a trascuratezza di esso la benignità finora usata nella speranza di più sani consigli.</p>
<p>Ed a rompere senza più gl'indugi Ci spinge anzitutto il fatto, che i fautori dell'errore già non sono omai da ricercarsi fra i nemici dichiarati; ma, ciò che dà somma pena e timore, si celano nel seno stesso della Chiesa, tanto più perniciosi quanto meno sono in vista. – Alludiamo, o Venerabili Fratelli, a molti del laicato cattolico e, ciò ch'è più deplorevole, a non pochi dello stesso ceto sacerdotale, i quali, sotto finta di amore per la Chiesa, scevri d'ogni solido presidio di filosofico e teologico sapere, tutti anzi penetrati delle velenose dottrine dei nemici della Chiesa, si dànno, senza ritegno di sorta, per riformatori della Chiesa medesima; e, fatta audacemente schiera, si gettano su quanto ha di più santo nell'opera di Cristo, non risparmiando la persona stessa del Redentore divino, che, con ardimento sacrilego, rimpiccioliscono fino alla condizione di un puro e semplice uomo.</p>
<p>Fanno meraviglie costoro perché Noi li annoveriamo fra i nemici della Chiesa; ma non potrà stupirsene chiunque, poste da banda le intenzioni di cui Dio solo è giudice, si faccia ad esaminare le loro dottrine e la lor maniera di parlare e di operare. Per verità non si allontana dal vero chi li ritenga nemici della Chiesa i più dannosi. – Imperocché, come già abbiam detto, i lor consigli di distruzione non li agitano costoro al di fuor della Chiesa ma dentro di essa; ond'è che il pericolo si appiatta quasi nelle vene stesse e nelle viscere di lei, con rovina tanto più certa, quanto essi la conoscono più addentro. Di più, non pongono già la scure ai rami od ai germogli; ma alla radice medesima, cioè alla fede ed alle fibre di lei più profonde. Intaccata poi questa radice della immortalità, continuano a far correre il veleno per tutto l'albero in guisa, che niuna parte risparmiano della cattolica verità, niuna che non cerchino di contaminare. Inoltre, nell'adoperare le loro mille arti per nuocere, niuno li supera di accortezza e di astuzia: giacché la fanno promiscuamente da razionalisti e da cattolici, e ciò con sì fina simulazione da trarre agevolmente in inganno ogni incauto: e poiché son temerari quanto altri mai, non vi è conseguenza da cui rifuggano e che non ispaccino con animo franco ed imperterrito. Si aggiunga di più, e ciò è acconcissimo a confonder le menti, il menar che essi fanno una vita operosissima, un'assidua e forte applicazione ad ogni fatta di studi, e, il più sovente, la fama di una condotta austera. Finalmente, e questo spegne quasi ogni speranza di guarigione, dalle stesse loro dottrine sono formati al disprezzo di ogni autorità e di ogni freno; e, adagiatisi in una falsa coscienza, si persuadono che sia amore di verità ciò che è infatti superbia ed ostinazione. – Sì, sperammo, a dir vero, di riuscire quando che fosse a richiamar costoro a più savi divisamenti; al qual fine li trattammo dapprima come figli con soavità, passammo poi ad un far severo, e finalmente, benché a male in cuore, usammo pure i pubblici castighi. Ma voi sapete, o Venerabili Fratelli, come tutto riuscì indarno: sembrarono abbassar la fronte per un istante, ma la rialzarono subito con maggiore alterigia. E potremmo forse tuttora dissimulare se non si trattasse che sol di loro: ma trattasi invece della sicurezza del nome cattolico. Fa dunque mestieri di uscir da un silenzio, che omai sarebbe colpa, per far conoscere alla Chiesa tutta chi sieno infatti costoro, che così mal si camuffano.</p>
<p>E poiché è artificio astutissimo dei modernisti (ché con siffatto nome son chiamati costoro a ragione comunemente) presentare le lor dottrine non già coordinate e accolte quasi in un tutto, ma sparse invece e disgiunte l'una dall'altra, allo scopo di passare essi per dubbiosi e come incerti, mentre di fatto sono fermi e determinati; gioverà innanzi tutto raccogliere qui le dottrine stesse in un sol quadro, per passar poi a ricercar le fonti di tanto traviamento ed a prescrivere le misure per impedirne i danni.</p>
<p>E affin di procedere con ordine in una materia di troppo astrusa, è da notare anzi tratto che ogni modernista sostiene e quasi compendia in sé molteplici personaggi; quelli cioè di filosofo, di credente, di teologo, di storico, di critico, di apologista, di riformatore; e queste parti sono tutte ben da distinguersi una ad una, chi voglia conoscere a dovere il lor sistema e penetrare i principii e le conseguenze delle loro dottrine.</p>
<p>Prendendo adunque le mosse dal filosofo, tutto il fondamento della filosofia religiosa è riposto dai modernisti nella dottrina, che chiamano dell'«agnosticismo». Secondo questa, la ragione umana è ristretta interamente entro il campo dei fenomeni, che è quanto dire di quel che apparisce e nel modo in che apparisce: non diritto, non facoltà naturale le concedono di passare più oltre. Per lo che non è dato a lei d'inalzarsi à Dio, né di conoscerne l'esistenza sia pure per intromessa delle cose visibili. E da ciò si deduce che Dio, riguardo alla scienza, non può affatto esserne oggetto diretto; riguardo alla storia, non dee mai riputarsi come soggetto istorico. – Poste cotali premesse, ognuno scorge di leggieri quali sieno le sorti della «teologia naturale», dei «motivi di credibilità», dell'«esterna rivelazione». Tutto questo i modernisti tolgon via di mezzo, e ne fanno assegno all'«intellettualismo», ridicolo sistema, come essi affermano, e tramontato già da gran tempo. Né in ciò ispira loro alcun ritegno il sapere che sì enormi errori furono già formalmente condannati dalla Chiesa. Giacché infatti il Concilio Vaticano così ebbe definito: «Se qualcuno dirà, che Dio uno e vero, Creatore e Signor nostro, per mezzo delle cose create, non possa conoscersi con certezza col lume naturale della umana ragione, sia anatema»<note resp="aut" place="foot"><bibl><title>De Revel.</title>, can. I.</bibl></note>; e similmente: «Se alcuno dirà non essere possibile, o non convenire che, mediante divina rivelazione, sia l'uomo ammaestrato di Dio e del culto che gli si deve, sia anatema»<note resp="aut" place="foot"><bibl><hi rend="italic">Ibid</hi>, can. II.</bibl></note>: e finalmente: «Se alcuno dirà che la rivelazione divina non possa esser fatta credibile da esterni segni, e che perciò gli uomini non debbano esser mossi alla fede se non da sola interna esperienza o privata ispirazione, sia anatema»<note resp="aut" place="foot"><bibl><title>De Fide</title>, can. III.</bibl></note>. – Di qual guisa poi i modernisti dall'«agnosticismo», che è puro stato d'ignoranza, passino all'«ateismo» scientifico e storico, che invece è stato di positiva negazione; e con qual diritto perciò di logica, dal non sapere se Iddio sia intervenuto o no nella storia dell'uman genere si trascorra a spiegar tutto nella storia medesima, ponendo Dio interamente da parte, come se in realtà non fosse intervenuto: lo assegni chi può. Ma tanto è: per costoro è fisso e determinato che la scienza e la storia debba essere atea entro l'àmbito di esse non vi è luogo se non pei «fenomeni», sbanditone in tutto Iddio e quanto sa di divino. – Dalla quale dottrina assurdissima vedrem ben tosto che cosa siasi costretti di ammettere intorno alla persona augusta di Gesù Cristo, intorno ai misteri della sua vita e della sua morte, intorno alla sua risurrezione ed ascensione al cielo.</p>
<p>Vero è che l'«agnosticismo» non costituisce nella dottrina dei modernisti se non la parte negativa: la positiva sta tutta nell'«immanenza vitale». Dall'una all'altra ecco con qual discorso procedono. – La Religione, sia essa naturale o sopra natura, alla guisa di ogni altro fatto qualsiasi, uopo è che ammetta una spiegazione. Or, tolta di mezzo la naturale teologia, chiuso il cammino alla rivelazione per il rifiuto dei motivi di credibilità, negata anzi qualsivoglia esterna rivelazione, chiaro è che siffatta spiegazione, indarno si cerca fuori dell'uomo. Resta dunque che si cerchi nell'uomo stesso; e poiché la religione non è altro infatti che una forma della vita, la spiegazione di essa dovrà ritrovarsi appunto nella vita dell'uomo. Di qui il principio dell'«immanenza religiosa». Di più, la prima mossa, per così dire, di ogni fenomeno vitale, quale si è detta essere altresì la religione, è sempre da ascrivere ad un qualche «bisogno»; i primordii poi, parlando più specialmente della vita, sono da assegnare ad un movimento del cuore, o vogliam dire ad un «sentimento». Per queste ragioni, essendo Dio l'oggetto della religione, dobbiam conchiudere che la fede, inizio e fondamento di ogni religione, deve riporsi in un sentimento che nasca dal bisogno della divinità. Il quale bisogno, non sentendosi dall'uomo se non in determinate ed acconce circostanze, non può di per sé appartenere al campo della coscienza: ma giace da principio al disotto della coscienza medesima, o, come dicono con vocabolo tolto ad imprestito dalla moderna filosofia, nella «subcoscienza», ove la sua radice rimane occulta ed incomprensibile. – Che se si chieda, in qual modo da questo bisogno della divinità, che l'uomo provi in se stesso, si faccia poi trapasso alla religione; i modernisti rispondono così. La scienza e la storia, essi dicono, sono chiuse come fra due termini: l'uno esterno, ed è il mondo visibile; l'altro interno, ed è la coscienza. Toccato che abbiano o l'uno o l'altro di questi termini, non hanno come passare più oltre: al di là, si trovano esse a faccia dell'«inconoscibile». Dinanzi a questo «inconoscibile», o sia esso fuori dell'uomo oltre ogni cosa visibile, o si celi entro l'uomo nelle latebre della «subcoscienza», il bisogno del divino, senza verun atto previo della mente, secondo che vuole il «fideismo», fa scattare nell'animo già inchinato a religione un certo particolar «sentimento»; il quale, sia come oggetto sia come causa interna, ha implicata in sé la realtà del divino, e congiunge in certa guisa l'uomo con Dio. A questo sentimento appunto si dà dai modernisti il nome di fede, e lo ritengono quale inizio della religione.</p>
<p>Ma non è qui tutto il filosofare, o, a meglio dire, il delirare di costoro. Imperocché in siffatto sentimento essi non riscontrano solamente la fede: ma colla fede e nella fede stessa, quale da loro è intesa, sostengono che vi si trovi altresì la «rivelazione». E che infatti può pretendersi di vantaggio per una rivelazione? O non è forse rivelazione, o almeno principio di rivelazione, quel «sentimento» religioso che si manifesta di tratto nella coscienza? non è rivelazione l'apparire, benché in confuso, che Dio fa agli animi in quello stesso sentimento religioso? Aggiungo anzi di più che, essendo Iddio in pari tempo e l'oggetto e la causa della fede, la detta rivelazione è al tempo stesso di Dio e in Dio; ha cioè insieme Iddio e come rivelante e come rivelato. Di qui, Venerabili Fratelli, quell'assurdissimo effato dei modernisti, che ogni religione, secondo il vario aspetto sotto cui si riguardi, debba dirsi egualmente naturale e soprannaturale. Di qui lo scambiar che fanno, come di pari significato, coscienza e rivelazione. Di qui la legge, per cui la «coscienza religiosa» si dà come regola universale, da porsi in tutto a pari della rivelazione, ed alla quale tutti hanno l'obbligo di sottostare, non esclusa la stessa autorità suprema della Chiesa, sia che ella insegni sia che legiferi in materia di culto o di disciplina.</p>
<p>Se non che in tutto questo procedimento, dal quale, a detta dei modernisti, saltan fuori la fede e la rivelazione, egli è mestieri tener d'occhio un punto, che è di capitale importanza per le conseguenze storico-critiche, che essi ne derivano. – Quell'«Inconoscibile», di cui parlano, non si presenta già alla fede come nudo in sé ed isolato; ma sì bene congiunto strettamente a un qualche fenomeno, che, quantunque appartenga al campo della scienza o della storia, pure in certa guisa ne trapassa i confini. Tal fenomeno potrà essere un fatto qualsiasi nella natura, che in sé racchiude alcun che di misterioso: potrà essere altresì un uomo, il cui carattere, i cui gesti, le cui parole mal si compongono colle leggi ordinarie della storia. Or bene la fede, attirata dall'«Inconoscibile» racchiuso nel fenomeno, s'impadronisce di tutto intero il fenomeno stesso, e lo penetra in certo qual modo della sua vita. Da ciò due cose conseguitano. La prima, una tal quale «trasfigurazione» del fenomeno, per una diremmo quasi elevazione sulle condizioni sue proprie, che lo renda acconcio, come materia, alla forma del divino che la fede v'introdurrà. La seconda, un certo «sfiguramento», nato da ciò che, avendo la fede tolto il fenomeno ai suoi aggiunti di tempo e di luogo, facilmente gli attribuisce quello che nelle realtà delle cose non ha di fatto: il che sopratutto avviene quando si tratti di fenomeni di antica data, e tanto più quanto più sono remoti. Da questi due capi i modernisti traggono per loro due canoni; i quali, uniti a un terzo già dedotto dall'agnosticismo, formano quasi la base della critica storica. Illustriamo il fatto con un esempio, preso dalla persona di Gesù Cristo. Nella persona di Cristo, dicono, la scienza e la storia non trovan nulla al di là dell'uomo. Dunque, in vigore del primo canone dato dall'agnosticismo, dalla storia di essa deve cancellarsi tutto quanto sa di divino. Più oltre, in conformità del secondo canone, la persona storica di Cristo è stata «trasfigurata» dalla fede: dunque fa d'uopo spogliarla di tutto ciò che la inalza sopra le condizioni storiche. Per ultimo, la stessa è stata «sfigurata» dalla fede, secondo insegna il terzo canone: dunque son da rimuoversi da lei i discorsi, i fatti, tutto quello insomma che non risponde al suo carattere, alla sua condizione ed educazione, al luogo ed al tempo in cui visse. – Strano per fermo parrà a voi questo modo di ragionare: ma qui sta la critica dei modernisti.</p>
<p>Adunque il «sentimento religioso», che per «vitale immanenza» si sprigiona dai nascondigli della «subcoscienza», è il germe di tutta la religione, ed è insieme la ragione di quanto fu o sarà per essere in qualsivoglia religione. Rude dapprima e quasi informe, a poco a poco, sotto l'influsso del misterioso principio che gli diede origine, esso è venuto perfezionandosi, a seconda dei progressi della vita umana, di cui, come si disse, è una forma. Ecco pertanto la nascita di qualsiasi religione, sia pure soprannaturale: esse altro non sono che semplici esplicazioni dell'anzidetto sentimento. Né credasi già che diversa sia la sorte della religione cattolica; anzi in tutto pari alle altre: imperocché non altrimenti essa è nata, che per processo di «vitale immanenza» nella coscienza di Cristo, uomo di elettissima natura, quale mai altro simile si vide né mai si troverà. – Nell'udir tali cose, Noi trasecoliamo di fronte ad affermazioni cotanto audaci e sacrileghe! Eppure, Venerabili Fratelli, non sono esse un parlar temerario solamente d'increduli. Sono uomini cattolici, sono anzi sacerdoti non pochi che così la discorrono pubblicamente; e con siffatti delirii, si dànno vanto di riformare la Chiesa! Qui, non trattasi più del vecchio errore, che alla natura umana concedeva quasi un diritto all'ordine soprannaturale. Si va assai più lungi; sino cioè ad affermare che la religione nostra santissima, nell'uomo Cristo del pari che in noi, è frutto interamente spontaneo della natura. Del quale asserto non sappiamo qual sia mezzo più acconcio per sopprimere ogni ordine soprannaturale. Perciò con somma ragione il Concilio Vaticano pronunziò: «Se alcuno dirà, non poter l'uomo essere elevato da Dio ad una conoscenza e perfezione che superi la natura, ma Potere e dovere di per se stesso, con un perpetuo progresso, giungere al possesso di ogni vero e di ogni bene, sia anatema»<note resp="aut" place="foot"><bibl><title>De Revel</title>., can. III.</bibl></note>.</p>
<p>Fin qui però, o Venerabili Fratelli, non abbiam visto farsi punto luogo all'azione dell'intelletto. Eppure, secondo le dottrine dei modernisti, ha essa ancora la sua parte nell'atto di fede. E giova osservare in che modo. – In quel « sentimento», dicono, di cui sovente si è parlato, appunto perché egli è «sentimento» e non cognizione, Dio si presenta bensì all'uomo, ma in maniera così confusa che nulla o a mala pena si distingue dal soggetto credente. Fa dunque d'uopo che sopra quel sentimento si gitti un qualche raggio di luce sì che Dio ne venga fuori per intero e pongasi in contrapposto col soggetto. Ora, è questo il còmpito dell'intelletto; di cui è proprio il pensare ed analizzare, e per mezzo del quale l'uomo prima traduce in rappresentazioni mentali i fenomeni di vita che sorgono in lui, e poi li significa con verbali espressioni. Di qui il detto volgare dei modernisti, che l'uomo religioso deve «pensare» la sua fede. – L'intelletto adunque, sopravvenendo al sentimento, su di esso si ripiega è vi fa intorno un lavorio somigliante a quello di un pittore, che illumina e ravviva il disegno di un quadro svanito per la vecchiaia. Il paragone è di un dei maestri del modernismo. Doppio poi è l'operar della mente in siffatto negozio: dapprima, con un atto nativo e spontaneo, esprimendo la sua nozione con una proposizione semplice e volgare; indi, con riflessione e più intima penetrazione, o, come dicono, «lavorando il suo pensiero», e rende ciò che ha pensato con proposizioni «secondarie», derivate bensì dalla prima, ma più affinate e distinte. Le quali proposizioni, ove poi ottengano la sanzione del magistero supremo della Chiesa, costituiranno appunto il «dogma».</p>
<p>Con ciò, nella dottrina dei modernisti, ci troviamo giunti ad uno dei capi di maggior rilievo, all'origine cioè e alla natura stessa del dogma. Imperciocché l'origine del dogma la ripongon essi in quelle «primitive» formole semplici; le quali, sotto un certo aspetto, devono ritenersi come essenziali alla fede, giacché la rivelazione, perché sia veramente tale, richiede la chiara apparizione di Dio nella coscienza. Il dogma stesso poi, secondo che paion dire, è costituito propriamente dalle formole «secondarie», – A conoscere però bene la natura del dogma, è uopo ricercare anzi tutto qual relazione passi fra le «formole religiose» ed il «sentimento religioso». Nel che non troverà punto difficoltà, chi tenga fermo, che il fine di cotali «formole» altro non è, se non di dar modo al credente di rendersi ragione della propria fede. Per la qual cosa stanno esse formole come di mezzo fra il credente e la fede di lui: per rapporto alla fede, sono espressioni inadeguate del suo soggetto e sono dai modernisti chiamate «simboli»; per rapporto al credente, si riducono a meri «istrumenti». – Non è lecito pertanto in niun modo il sostenere che esse esprimano una verità assoluta: essendoché, come «simboli», sono semplici immagini di verità, e perciò da doversi adattare al sentimento religioso in ordine all'uomo: come «istrumenti», sono veicoli di verità, e perciò da acconciarsi a lor volta all'uomo in ordine al sentimento religioso. E poiché questo sentimento, siccome quello che ha per obbietto l'«assoluto», porge infiniti aspetti, dei quali oggi l'uno domani l'altro può apparire; e similmente colui che crede può passare per altre ed altre condizioni: ne segue, che le «formole» altresì che noi chiamiamo «dogmi», devono sottostare ad uguali vicende ed essere perciò variabili. Così si ha aperto il varco alla intima «evoluzione» dei dogmi. – Infinito cumulo di sofismi che abbatte e distrugge ogni religione!</p>
<p>E questa, non pur possibile ma necessaria, evoluzione e mutazione dei dogmi, non solo i modernisti l'affermano arditamente, ma è conseguenza legittima delle loro sentenze. – Infatti fra i capisaldi della loro dottrina vi è ancor questo, tratto dal principio dell'«immanenza vitale»: che le «formole» cioè «religiose», perché tali sieno in verità e non mere speculazioni dell'intelletto, è mestieri che sieno vitali e che vivano della stessa vita del «sentimento religioso». Il che non è da intendersi, quasicché tali formole, specie se puramente immaginative, sieno state costruite a bella posta pel sentimento religioso giacché poco monta della loro origine, come altresì del loro numero e della loro qualità: ma così, che le stesse, fatte se occorre all'uopo delle modificazioni, vengano «vitalmente» assimilate dal sentimento religioso. E per dirla in altri termini, fa di mestieri che la «formola primitiva» sia accettata e sancita dal cuore, e che il susseguente lavorio per la formazione delle «formole secondarie» sia fatto sotto la direzione del cuore. Di qui procede che siffatte formole, perché sieno vitali, devon essere e mantenersi adatte tanto alla fede quanto al credente. Laonde, se per una ragione qualsiasi cotale adattamento venga meno, perdono elle il primitivo significato e vogliono essere cambiate. – Or tale essendo il valore e la sorte mutevole delle formule dogmatiche, non reca stupore che i modernisti le abbiano tanto in dileggio; mentre al contrario non fanno che ricordare ed esaltare il sentimento religioso e la vita religiosa. Perciò pure criticano con somma audacia la Chiesa, accusandola di camminar fuori di strada, né saper distinguere fra il senso materiale delle formole e il loro significato religioso e morale, e attaccandosi con ostinazione, ma vanamente, a formole vuote di senso, lasciar che la religione precipiti a rovina. – Oh! veramente «ciechi e conduttori di ciechi», che, gonfi del superbo nome di scienza, vaneggiano fino al segno di pervertire l'eterno concetto di verità e il genuino sentimento religioso: «spacciando un nuovo sistema, col quale, tratti da una sfrontata e sfrenata smania di novità, non cercano la verità ove certamente si trova: e disprezzate le sante ed apostoliche tradizioni, si attaccano a dottrine vuote, futili, incerte, riprovate dalla Chiesa, e con esse, uomini stoltissimi, si credono di puntellare e sostenere la stessa verità»<note resp="aut" place="foot"><bibl><author>Gregor. XVI</author>, Lett. Enc. «<title>Singulari Nos</title>», 25 giugno 1834.</bibl></note>.</p>
<p>E fin qua, o Venerabili Fratelli, del modernista considerato come filosofo. – Or, se facendoci oltre a considerarlo nella sua qualità di credente, vogliam conoscere in che modo, nel modernismo, il credente si differenzi dal filosofo, conviene osservare che, quantunque il filosofo riconosca per oggetto della fede la «realità divina», pure questa realtà non altrove l'incontra che nell'animo del credente, come oggetto di sentimento e affermazione: che esista poi essa o no in sé medesima fuori di quel sentimento e di quella affermazione, a lui punto non cale. Per contrario il credente ha come certo ed indubitato che la realtà divina esiste di fatto in se stessa, né punto dipende da chi crede. Che se poi cerchiamo qual fondamento abbia cotale asserzione del credente, i modernisti rispondono: l'«esperienza individuale». – Ma nel dir ciò, se costoro si dilungano dai razionalisti, cadono nell'opinione dei protestanti e dei pseudo-mistici. Così infatti essi discorrono. Nel sentimento religioso si dee conoscere quasi una certa intuizione del cuore; la quale mette l'uomo in contatto immediato colla realtà stessa di Dio, e tale gl'infonde una persuasione dell'esistenza di Lui e della sua azione sì dentro sì fuori dell'uomo, da sorpassar di gran lunga ogni convincimento scientifico. Asseriscono pertanto una vera esperienza, e tale da vincere qualsivoglia esperienza razionale: la quale se da taluno, come dai razionalisti, è negata, ciò dicono intervenire perché non vogliono porsi costoro nelle morali condizioni, che son richieste per ottenerla. Or questa «esperienza», poi che l'abbia alcuno conseguita, è quella che lo costituisce propriamente e veramente credente. – Quanto siamo qui lontani dagli insegnamenti cattolici! Simili vaneggiamenti li abbiamo già uditi condannare dal Concilio Vaticano. – Vedremo più oltre come, con siffatte teorie, congiunte agli altri errori già mentovati, si spalanchi la via all'ateismo. Qui giova subito notare che, posta questa dottrina dell'«esperienza» unitamente all'altra del «simbolismo», ogni religione, sia pur quella degl'idolatri, dee ritenersi siccome vera. Perché infatti non sarà possibile che tali esperienze s'incontrino in ogni religione? e che si siano difatto incontrate non pochi lo pretendono. E con qual diritto i modernisti negheranno la verità ad una esperienza affermata da un islamita? con qual diritto rivendicheranno esperienze vere pei soli cattolici? Ed infatti i modernisti non negano, concedono anzi, altri velatamente, altri apertissimamente, che tutte le religioni son vere. E che non possano sentire altrimenti, è cosa manifesta. Imperocché per qual capo, secondo i loro placiti, potrebbe mai ad una religione, qual che si voglia, attribuirsi la falsità? Senza dubbio per uno di questi due: o per la falsità del «sentimento» religioso, o per la falsità della formula pronunziata dalla mente. Ora il sentimento religioso, benché possa essere più o meno perfetto, è sempre uno: la formola poi intellettuale, perché sia vera, basta che risponda al sentimento religioso ed al credente, che che ne sia della forza d'ingegno in costui. Tutto al più, nel conflitto fra diverse religioni, i modernisti potranno sostenere che la cattolica ha più di verità, perché più vivente, e merita con più ragione il titolo di cristiana, perché risponde più pienamente alle origini del cristianesimo. – Che dalle premesse date scaturiscano siffatte conseguenze, non può per fermo sembrare assurdo. Assurdissimo è invece che cattolici e sacerdoti, i quali, come preferiamo credere, aborrono da tali enormità, si portino in fatto quasi le ammettessero. Giacché tali sono le lodi che tributano ai maestri di siffatti errori, tali gli onori che rendono loro pubblicamente, da dar agevolmente a supporre che essi non onorano già le persone, forse non prive di un qualche merito, ma piuttosto gli errori, che quelle professano apertamente e cercano a tutt'uomo di propagare.</p>
<p>Ma, oltre al detto questa dottrina dell'«esperienza» è per un altro verso contrarissima alla cattolica verità. – Imperocché viene essa estesa ed applicata alla «tradizione», quale fin ora fu intesa dalla Chiesa, e la distrugge. Ed infatti dai modernisti è la tradizione così concepita, che sia una comunicazione della «esperienza originale» fatta agli altri, mercé la predicazione, per mezzo della formola intellettuale. A questa formola perciò, oltre al lavoro rappresentativo, attribuiscono una tal quale efficacia di suggestione, che si esplica tanto in colui che crede per risvegliare il sentimento religioso a caso intorpidito, e rinnovar l'esperienza già avuta una volta, quanto in coloro che ancor non credono, per suscitare in essi la prima volta il sentimento religioso e produrvi l'esperienza. Di questa guisa l'esperienza religiosa si viene a propagare fra i popoli; né solo nei presenti per via della predicazione, ma anche fra i venturi sì per mezzo dei libri e sì per la trasmissione orale degli uni agli altri. – Avviene poi che una simile comunicazione dell'esperienza si abbarbichi talora e viva, talora isterilisca subito e muoia. Il vivere è pei modernisti pruova di verità: giacché verità e vita sono per essi una medesima cosa. Dal che è dato inferir di nuovo, che tutte le religioni, quante mai ne esistono, sono egualmente vere, poiché se nol fossero non vivrebbero. – E tutto questo si spaccia per dare un concetto più elevato e più ampio della religione!</p>
<p>Condotte fin qui le cose, o Venerabili Fratelli, abbiamo abbastanza in mano per conoscere qual ordine stabiliscano i modernisti fra la fede e la scienza; col qual nome di scienza intendono essi ancor la storia. – E in primo luogo si dee tenere, che l'oggetto dell'una è affatto estraneo all'oggetto dell'altra e da questo separato. Imperocché la fede si occupa unicamente di cosa, che la scienza professa essere a sé «inconoscibile». Quindi diverso il campo ad entrambe assegnato: la scienza è tutta nella realtà dei fenomeni, ove non entra affatto la fede; la fede al contrario si occupa della realtà divina, che alla scienza è del tutto sconosciuta. Dal che si viene a conchiudere che tra la fede e la scienza non vi può esser mai dissidio: giacché, se ciascuna tiene il suo campo, non potranno mai incontrarsi, né perciò contradirsi. – Che se a ciò si opponga, nel mondo visibile esservi cose che pure appartengono alla fede, come la vita umana di Cristo: i modernisti rispondono, negando. Perché quantunque tali cose sieno nel novero dei fenomeni; pure, in quanto sono «vissute» dalla fede e, nel modo già indicato, sono state da esse «trasfigurate» e «sfigurate», furono tolte dal mondo sensibile e trasferite ad esser materia del divino. Quindi qualora più oltre si ricercasse se Cristo abbia fatto veri miracoli e vere profezie, se veramente sia risorto ed asceso al cielo, la scienza agnostica lo negherà, la fede lo affermerà: né perciò vi sarà lotta fra le due. Imperocché lo negherà il filosofo qual filosofo, parlando a filosofi e considerando unicamente Cristo nella sua «realtà storica»; l'affermerà il credente come credente, parlando a credenti e considerando la vita di Cristo quale è «vissuta» dalla fede e nella fede.</p>
<p>S'ingannerebbe però a partito chi, date queste teorie, si credesse autorizzato a credere, essere la fede e la scienza indipendenti l'una dall'altra. Sì, della scienza ciò è fuor di dubbio; ma è ben altro della fede: la quale, non per uno ma per tre capi, deve andar soggetta alla scienza. Imperocché è da riflettersi in primo luogo che in ogni fatto religioso, toltane la «realtà divina» e l'«esperienza» che di essa ha chi crede, tutto il rimanente, ed in specialità le «formole religiose», non escono dal campo dei fenomeni: e cadono quindi sotto il dominio della scienza. Esca pure il credente dal mondo, se gli vien fatto; finché però resterà nel mondo, non potrà mai sottrarsi, lo voglia o no, alle leggi, alla osservazione, ai giudizi della scienza e della storia. – Di, più, benché sia detto che Dio è oggetto della sola fede, ciò nondimeno deve solo intendersi della «realtà» divina, non già della «idea» di Dio. L'idea di Dio è pur essa sottoposta alla scienza; la quale, mentre spazia nell'ordine logico, si solleva fino all'assoluto ed all'ideale. È dunque diritto della filosofia o della scienza sindacare l'idea di Dio, dirigerla nella sua evoluzione, correggerla qualora vi si immischi qualche elemento estraneo: quindi il ripetere che fanno i modernisti che l'evoluzione religiosa deve essere coordinata con la evoluzione morale ed intellettuale; ossia, come insegna un dei loro maestri, deve essere subordinata. – Per ultimo è pur da osservare che l'uomo non soffre in sé dualismo: per la qual cosa, il credente prova in sé stesso un intimo bisogno di armonizzare siffattamente la fede colla scienza, che non si opponga al concetto generale che scientificamente si ha dell'universo. – Così dunque si evince essere la scienza affatto libera dalla fede; la fede invece, tuttoché si decanti estranea alla scienza, essere a questa sottoposta. – Le quali cose tutte, Venerabili Fratelli, sono diametralmente contrarie a ciò che insegnava il Nostro antecessore Pio IX: «Essere dovere della filosofia, in materia di religione, non dominare ma servire, non prescrivere ciò che si debba credere, ma abbracciarlo con ragionevole ossequio, né scrutar l'altezza dei misteri di Dio, ma piamente ed umilmente venerarla»<note resp="aut" place="foot"><bibl>Brev. al Vesc. di Wratislav, 15 giugno 1857.</bibl></note>. I modernisti invertono del tutto le parti. Ond'è che ad essi può applicarsi ciò che l'altro Nostro predecessore Gregorio IX scriveva di taluni teologi del suo tempo: «Alcuni fra voi, gonfi come otri dallo spirito di vanità, si sforzano con novità profana di valicare i termini segnati dai Padri; piegando alla dottrina filosofica dei razionali l'intelligenza delle pagine celesti, non per profitto degli uditori ma per far pompa di scienza.... questi sedotti da dottrine diverse e peregrine, tramutano in coda il capo e costringono la regina a servire l'ancella»<note resp="aut" place="foot"><bibl>Lett. ai Maestri di teologia di Parigi, 7 luglio 1223.</bibl></note>.</p>
<p>Il che si parrà più manifesto dalla condotta stessa dei modernisti, interamente conforme a quel che insegnano. Negli scritti e nei discorsi sembrano essi non rade volte sostenere ora una dottrina ora un'altra; talché si è facilmente indotti a giudicarli vaghi ed incerti. Ma tutto ciò è fatto avvisatamente; per l'opinione cioè che sostengono della mutua separazione della fede e della scienza. Quindi avviene che nei loro libri si incontrano cose che ben direbbe un cattolico; ma, al voltar della pagina, si trovano altre che si stimerebbero dettate da un razionalista. Di qui, scrivendo storia, non fanno pur menzione della divinità di Cristo; predicando invece nelle chiese, l'affermano con risolutezza. Di qui parimente, nella storia non fanno nessun conto né di Padri né di Concilii; ma se catechizzano il popolo, li citano con rispetto. Di qui, distinguono l'esegesi teologica e pastorale dall'esegesi scientifica e storica. Similmente, dal principio che la scienza non ha dipendenza alcuna dalla fede, quando trattano di filosofia, di storia, di critica, non avendo orrore di premere le orme di Lutero<note resp="aut" place="foot"><bibl>Prop. 29 condann. da Leone X, Boll. «<title>Exurge, Domine</title>», 16 maggio 1520</bibl>. <quote><emph>Ci si è aperta la strada per isnervare l'autorità dei Concilî e contradire liberamente alle loro deliberazioni, e giudicare i lor decreti e confessare arditamente tutto ciò che ci sembra vero, sia approvato o condannato da qualunque Concilio</emph></quote>.</note>, fanno pompa di un certo disprezzo delle dottrine cattoliche, dei santi Padri, dei sinodi ecumenici, del magistero ecclesiastico; e se vengono di ciò ripresi, gridano alla manomissione della libertà. Da ultimo, posto l'aforisma che la fede dee soggettarsi alla scienza, criticano di continuo ed all'aperto la Chiesa, perché con somma ostinatezza rifiuta di sottoporre ed accomodare i suoi dogmi alle opinioni della filosofia: ed essi, da parte loro, messa fra i ciarpami la vecchia teologia, si adoperano di porne in voga una nuova, tutta ligia ai deliramenti dei filosofi.</p>
<p>Col che, Venerabili Fratelli, ci si dà finalmente il passo per osservare i modernisti sull'arena teologica. Difficile còmpito: ma con poco potremo trarci d'impaccio. – Il fine da ottenere è la conciliazione della fede colla scienza, restando però sempre incolume il primato della scienza sulla fede. In questo affare il teologo modernista si giova degli stessissimi principii che vedemmo usati dalla filosofia, adattandoli al credente: ciò sono i principii dell'«immanenza» e del «simbolismo». Ed ecco con quanta speditezza compie egli il suo lavoro. Ha detto il filosofo: «Il principio della fede è immanente»; il credente ha soggiunto: «Questo principio è Dio»; il teologo dunque conchiude: «ciò è immutabile nell'uomo». Di qui l'assetto dell'«immanenza teologica». Parimente: il filosofo ha ritenuto come certo che le «rappresentazioni dell'oggetto della fede sono semplicemente simboliche»; il credente ha affermato che «l'oggetto della fede è Dio in se stesso»; il teologo adunque pronunzia: «Le rappresentazioni della realtà divina sono simboliche». Di qui il «simbolismo teologico». – Errori per verità enormi; i quali quanto sieno perniciosi, si vedrà luminosamente nell'osservarne le conseguenze. – Infatti, per dir subito del «simbolismo», i simboli essendo tali in relazione all'oggetto, ed in relazione al credente non essendo che istrumenti, fa mestieri innanzi tutto, così insegnano i modernisti, che il credente non si attacchi troppo alla formola, ma se ne giovi solo allo scopo di unirsi all'assoluta verità, cui la formola rivela insieme e nasconde, si sforza cioè di esprimere ma senza mai riuscirvi. Vogliono in secondo luogo che il credente usi di tali formole tanto quanto gli sono utili, poiché sono date per giovamento e non per averne intralcio; salvo, s'intende, il rispetto che, per riguardi sociali, si deve alle formole giudicate acconce dal pubblico magistero ad esprimere la coscienza comune, finché però lo stesso magistero non stabilisca altrimenti. – Quanto poi all'«immanenza», non è agevole determinare ciò che per essa intendano i modernisti giacché diverse son fra essi le opinioni. Altri la pongono in ciò, che Dio operante sia intimamente presente nell'uomo, più che non sia l'uomo a se stesso; il che, sanamente inteso, non può riprendersi. Altri pretendono che l'azione divina sia una coll'azione della natura, come di causa prima con quella di causa seconda; e ciò distruggerebbe l'ordine soprannaturale. Altri per ultimo la spiegano in modo da dar sospetto di un senso panteistico; il che, a dir vero, è più coerente col rimanente delle loro dottrine.</p>
<p>A questo postulato dell'«immanenza» un altro poi se ne aggiunge, che puossi intitolare della «permanenza divina»: e l'una dall'altra si fa differire quasi a quel modo stesso, che l'esperienza privata differisce dall'esperienza trasmessa per tradizione. Un esempio illustrerà il concetto: e sia l'esempio della Chiesa e dei Sacramenti. La Chiesa, dicono, ed i Sacramenti non si devon credere come istituiti da Cristo stesso. Vieta ciò l'agnosticismo, che in Cristo non riconosce nulla più che un uomo, la cui coscienza religiosa, come quella di ogni altro uomo, si è formata a poco a poco: lo vieta la legge dell'immanenza, che non ammette, per dirlo con una loro parola, esterne «applicazioni»: lo vieta pure la legge dell'evoluzione, che per lo svolgersi dei germi richiede tempo ed una certa serie di circostanze: lo vieta finalmente la storia, che mostra tale difatto essere stato il corso delle cose. Però è da tenersi che Chiesa e Sacramenti furono istituiti «mediatamente» da Cristo. Ma in qual modo? eccolo. Le coscienze tutte cristiane, essi dicono, furono virtualmente inchiuse nella coscienza di Gesù Cristo, come la pianta nel seme. Or poiché i germi vivono la vita del seme, così deve affermarsi che tutti i cristiani vivono la vita di Cristo. Ma la vita di Cristo, secondo la fede, è divina; dunque anche quella dei cristiani. Se pertanto questa vita, nel corso dei secoli, diede origine alla Chiesa ed ai Sacramenti, con ogni diritto si potrà dire che tale origine è da Cristo ed è divina. Nello stesso modo provano esser divine le Scritture e divini i dogmi. – E con ciò la teologia modernista può dirsi compiuta. Esigua cosa, a dir vero; ma più che abbondante per chi professa doversi sempre ed in tutto rispettare le conclusioni della scienza. – L'applicazione poi di queste teorie agli altri punti che verremo esponendo potrà ognuno farla di per se stesso.</p>
<p>Abbiam parlato finora della origine e della natura della fede. Ma molti essendo i germi di questa, e principali fra essi la Chiesa, il dogma, il culto, i libri sacri; di questi eziandio è da conoscere ciò che insegnano i modernisti. – E per farci dal dogma, l'origine e la natura di esso qual sia, si è già indicato di sopra. Nasce il dogma dal bisogno che prova il credente di lavorare sul suo pensiero religioso, sì da rendere la sua e l'altrui coscienza sempre più chiara. Tale lavorio consiste tutto nell'indagare ed espolire la «formola» primitiva, non già in se stessa e razionalmente, ma rispetto alle circostanze o, come più astrusamente dicono, «vitalmente». Di qui si ha che intorno alla medesima si vadano formando delle formole «secondarie», che poi sintetizzate e riunite in una unica costruzione dottrinale, quando questa sia suggellata dal pubblico magistero come rispondente alla coscienza comune, si chiamerà dogma. Dal dogma son da distinguersi accuratamente le speculazioni teologiche; le quali però, benché non vivano della vita del dogma, pur tuttavia non sono inutili sì per armonizzare la religione colla scienza e togliere fra loro ogni contrasto, sì per lumeggiare esternamente e difendere la religione stessa; e chi sa che forse non giovino altresì per preparar la materia di un dogma futuro. – Del culto poi non vi sarebbe gran che da dire, se sotto questo nome non venissero eziandio i Sacramenti, intorno ai quali sono gravissimi gli errori dei modernisti. Il culto vogliono che risulti da un doppio bisogno; giacché, torniamo ad osservarlo, nel loro sistema tutto va attribuito ad intimi bisogni. L'uno è quello di dare alla religione alcunché di sensibile; l'altro è il bisogno di propagarla, il che non potrebbe avvenire senza una qualche forma sensibile e senza atti santificati, che diconsi Sacramenti. Quanto poi ai Sacramenti, essi pei modernisti si riducono a meri simboli o segni, non però privi di efficacia; efficacia, cui si adoprano di spiegare coll'esempio di certe cotali parole, che volgarmente diconsi aver fatto fortuna, per avere acquistata la forza di diffondere talune idee potenti e che colpiscono grandemente gli animi. Come quelle parole sono ordinate alle dette idee, così i Sacramenti al sentimento religioso; nulla di vantaggio. Parlerebbero certamente più chiaro ove affermassero che i Sacramenti sono istituiti unicamente per nutrir la fede. Ma ciò è condannato dal Concilio di Trento<note resp="aut" place="foot"><bibl>Sess. VII, <title lang="lat">de Sacramentis in genere</title>, can. V.</bibl></note>: «Se alcuno dirà che questi Sacramenti sono istituiti solo per nutrir la fede, sia anatema».</p>
<p>Della natura ancora e dell'origine dei libri sacri già si è toccato. Secondo il pensare dei modernisti, si può ben definirli una raccolta di «esperienze»: non di quelle che comunemente si hanno da ognuno, ma delle straordinarie e più insigni che siensi avute in una qualche religione. – E così essi appunto insegnano a riguardo dei nostri libri del vecchio e del nuovo Testamento. A lor comodo però, notano assai scaltramente che, sebbene l'esperienza sia del presente, può tuttavolta prender materia dal passato ed eziandio dal futuro, in quanto che il credente o per la memoria «rivive» il passato a maniera del presente, o vive già per anticipazione l'avvenire. Ciò giova a dar modo di computare fra i libri santi anche gli storici e gli apocalittici. – Così adunque in questi libri parla bensì Iddio per mezzo del credente; ma, come vuole la teologia modernistica, solo per «immanenza» e «permanenza» vitale. – Vorrà sapersi, in che consista dopo ciò l'ispirazione? Rispondono che non si distingue, se non forse per una certa maggiore veemenza, dal bisogno che sente il credente di manifestare a voce e per iscritto la propria fede. È alcun che di simile a quello che si avvera nella ispirazione poetica; per cui un cotale diceva: È Dio in noi, da lui agitati noi c'infiammiamo. È questo appunto il modo onde Dio deve dirsi origine della ispirazione dei libri sacri. – Affermano inoltre i modernisti che nulla vi è in questi libri che non sia ispirato. Nel che potrebbe taluno crederli più ortodossi di certi altri moderni che restringono alquanto la ispirazione, come, a mo' di esempio, nelle così dette «citazioni tacite». Ma queste non sono che lustre e parole. Imperocché se, secondo l'agnosticismo, riteniamo la Bibbia come un lavoro umano, fatto da uomini per servigio di uomini, salvo pure al teologo di chiamarla divina per immanenza; come mai l'ispirazione potrebbe in essa restringersi? Sì, i modernisti affermano una ispirazione totale: ma, nel senso cattolico, non ne ammettono in fatto veruna.</p>
<p>Più larga materia ci offre ciò che la scuola dei modernisti fantastica a riguardo della Chiesa. – È qui da presupporre che la Chiesa secondo essi è frutto di due «bisogni»; uno nel credente, specie se abbia avuta qualche esperienza originale e singolare, di comunicare ad altri la propria fede; l'altro nella «collettività», dopo che la fede si è fatta comune a molti, di aggrupparsi in società e di conservare, accrescere e propagare il bene comune. Che cosa è dunque la Chiesa? un parto della «coscienza collettiva», ossia della collettività di coscienze individuali; le quali, in forza della «permanenza vitale», pendono tutte da un primo credente, cioè, pei cattolici, da Cristo. – Ora ogni società ha «bisogno» di un'autorità che la regga; il cui còmpito sia dirigere gli associati al fine comune, e conservare saggiamente gli elementi di coesione, i quali, in una società religiosa, sono la dottrina ed il culto. Perciò nella Chiesa cattolica una triplice autorità: «disciplinare, dogmatica, cultuale». – La natura poi di questa autorità dovrà desumersi dalla sua origine; e dalla natura si dovranno a loro volta dedurre i diritti e i doveri. Fu errore volgare dell'età passata che l'autorità sia venuta alla Chiesa dal di fuori, cioè immediatamente da Dio; e perciò era giustamente ritenuta «autocratica». Ma queste sono teorie oggimai passate di moda. Come la Chiesa è emanata dalla collettività delle coscienze, così l'autorità emana vitalmente dalla stessa Chiesa. Pertanto l'autorità del pari che la Chiesa nasce dalla coscienza religiosa, e perciò alla medesima resta soggetta; e se venga meno a siffatta soggezione, si volge in tirannide. Nei tempi che corrono il sentimento di libertà è giunto al suo pieno sviluppo. Nello stato civile la pubblica coscienza ha voluto un regime popolare. Ma la coscienza dell'uomo, come la vita, è una sola. Se dunque l'autorità della Chiesa non vuol suscitare e mantenere una guerra intestina nelle coscienze umane, uopo è che si pieghi anch'essa a forme democratiche; canto più che, a negarvisi, lo sfacelo sarebbe imminente. È da pazzo il credere che possa aversi un regresso nel sentimento di libertà, quale domina al presente. Stretto e rinchiuso con violenza, strariperà più potente, distruggendo insieme la religione e la Chiesa. – Fin qui il ragionare dei modernisti: e la conseguenza è, che sono tutti intesi a trovar modi per conciliare l'autorità della Chiesa colla libertà dei credenti.</p>
<p>Se non che non solamente fra le sue stesse pareti trova la Chiesa con chi doversi comporre amichevolmente; ma eziandio fuori. Non è sola essa ad occupare il mondo; l'occupano insieme altre società, colle quali non può aver uso e commercio. Convien dunque determinare quali sieno i diritti e i doveri della Chiesa verso le società civili e ben s'intende che tale determinazione deve esser desunta dalla natura della Chiesa stessa, quale i modernisti l'hanno descritta. – Le regole perciò da usarsi son quelle stesse che sopra si adoperarono per la scienza e la fede. Ivi parlavasi di oggetti, qui di fini. Come adunque, per «ragione dell'oggetto», si dissero la fede e la scienza vicendevolmente estranee; così lo Stato e la Chiesa son l'uno all'altra estranei pel fine a cui tendono, temporale per lo Stato, spirituale per la Chiesa. Fu d'altre età il sottometter il temporale allo spirituale; il parlarsi di questioni «miste», nelle quali la Chiesa interveniva quasi signora e regina, perché la Chiesa si stimava istituita immediatamente da Dio, come autore dell'ordine soprannaturale. Ma la filosofia e la storia non più ammettono cotali credenze. Adunque lo Stato dee separarsi dalla Chiesa, e per egual ragione il cattolico dal cittadino. Di qui è, che il cattolico, perché insieme cittadino, ha diritto e dovere, non curandosi dell'autorità della Chiesa, dei suoi desiderî, consigli e comandi, sprezzate altresì le sue riprensioni, di far quello che giudicherà espediente al bene della patria. Voler imporre al cittadino una linea di condotta sotto qualsiasi pretesto, é un vero abuso di potere ecclesiastico da respingersi con ogni sforzo. – Le teorie, o Venerabili Fratelli, onde dimanano tutti questi errori, son quelle appunto che il Nostro predecessore Pio VI già condannò solennemente nella Costituzione apostolica «<foreign lang="lat">Auctorem Fidei</foreign>»<note resp="aut" place="foot">Prop. 2. <quote><emph>La proposizione che stabilisce che la potestà è stata da Dio data alla Chiesa, perché fosse comunicata ai Pastori, che sono ministri di lei per la salute delle anime; così intesa, che la potestà del ministro e regime ecclesiastico si derivi nei Pastori dalla Comunità dei fedeli: eretica.</emph></quote> – Prop. 3. <quote><emph>Inoltre, quella che stabilisce, il Romano Pontefice esser capo ministeriale; così spiegata, che il Romano Pontefice, non da Cristo nella persona del beato Pietro, ma dalla Chiesa abbia avuta la potestà del ministero, di cui come successore di Pietro, vero Vicario di Cristo e capo di tutta la Chiesa, gode nella Chiesa universa: eretica.</emph></quote></note>.</p>
<p>Ma non basta alla scuola dei modernisti che lo Stato sia separato dalla Chiesa. Come la fede quanto agli elementi fenomenici, deve sottostare alla scienza; così nelle cose temporali la Chiesa ha da soggettarsi allo Stato. Questo forse non l'asseriscono essi peranco apertamente: ma per forza di raziocinio sono costretti ad ammetterlo. Imperocché, concesso che lo Stato abbia assoluta padronanza in tutto ciò che è temporale, se avvenga che il credente, non pago della religione dello spirito, esca in atti esteriori, quali per mo' di esempio, l'amministrarsi o il ricevere dei Sacramenti; bisognerà che questi cadano sotto il dominio dello Stato. E che sarà dopo ciò dell'autorità ecclesiastica? Siccome questa non si spiega se non per atti esterni, sarà in tutto e per tutto assoggettata al potere civile. È questa ineluttabile conseguenza che trascina molti fra i protestanti liberali a sbarazzarsi d'ogni culto esterno anzi d'ogni esterna società religiosa; i quali invece si adoprano di porre in voga una religione che chiamano «individuale». – Che se i modernisti, a luce di sole, non si spingono ancora tant'oltre, insistono intanto perché la Chiesa si pieghi spontaneamente ove essi la voglion trarre e si acconci alle forme civili. Tutto ciò per l'autorità «disciplinare». – Più gravi assai e perniciose son le loro affermazioni a riguardo dell'autorità «dottrinale» e «dogmatica». Circa il magistero ecclesiastico così essi la pensano. La società religiosa non può veramente esser una senza unità di coscienza nei suoi membri e senza unità di formola. Ma questa duplice unità richiede, per così dire, una mente comune, a cui spetti trovare e determinar la formola, che meglio risponda alla coscienza comune; alla qual mente fa d'uopo inoltre attribuire una autorità bastevole, perché possa imporre alla comunanza la formola stabilita. Or nell'unione e quasi fusione della mente designatrice della formola e della autorità che la impone, ritrovano i modernisti il concetto del magistero ecclesiastico. Poiché dunque infin dei conti il magistero non nasce che dalle coscienze individuali ed a bene delle stesse coscienze ha imposto un pubblico officio; ne consegue di necessità che debba dipendere dalle medesime coscienze e debba quindi avviarsi a forme democratiche. Il proibire pertanto alle coscienze degli individui che facciano pubblicamente sentire i loro bisogni; non soffrire che la critica spinga il dogma verso necessarie evoluzioni, non è già uso di potestà, data per pubblico bene, ma abuso. – Similmente nell'uso stesso della potestà fa di mestieri serbare modo e misura. Sa di tirannide condannare un libro all'insaputa dell'autore, senza ammettere spiegazioni di sorta né discussione. – Adunque qui pure è da ricercarsi una via di mezzo, che salvi insieme i diritti dell'autorità e della libertà. Nel frattempo il cattolico si regolerà in guisa che non lasci pubblicamente di protestarsi rispettosissimo dell'autorità, continuando però sempre ad operare a suo talento. In generale, vogliono ammonita la Chiesa che, poiché il fine della potestà ecclesiastica è tutto spirituale, disdice ogni esterno apparato di magnificenza con che essa si circonda agli occhi delle moltitudini. Nel che non riflettono che se la religione è essenzialmente spirituale, non è tuttavia ristretta al solo spirito: e che l'onore tributato all'autorità ridonda su Gesù Cristo che ne fu istitutore.</p>
<p>Per compiere tutta questa materia della fede e dei diversi suoi germi, rimane da ultimo, Venerabili Fratelli, che ascoltiamo le teorie dei modernisti circa lo sviluppo dei medesimi. – È lor principio generale che in una religione vivente tutto debba essere mutevole e mutarsi di fatto. Di qui fanno passo a quella che è delle principali fra le loro dottrine, vogliam dire all'«evoluzione». Dogma dunque, Chiesa, culto, libri sacri, anzi la fede stessa, se non devon esser cose morte, fa mestieri che sottostiano alle leggi dell'evoluzione. Siffatto principio non si udirà con istupore da chi rammenti quanto i modernisti son venuti affermando intorno a ciascuno di questi oggetti. Posta pertanto la legge dell'evoluzione, i modernisti stessi ci descrivono in qual maniera l'evoluzione si effettui. E cominciamo dalla fede. La forma primitiva, essi dicono, della fede fu rudimentaria e comune indistintamente a tutti gli uomini; giacché nasceva dalla natura e dalla vita umana. Il progresso si ebbe per sviluppo vitale; che è quanto dire non per aggiunta di nuove forme apportate dal di fuori, ma per una crescente penetrazione nella coscienza del sentimento religioso. Doppio indi fu il modo di progredire nella fede: prima «negativamente»; col depurarsi da ogni elemento estraneo, come ad esempio dal sentimento di famiglia o di nazionalità; quindi «positivamente», mercé il perfezionarsi intellettuale e morale dell'uomo, per cui l'idea divina si ampliò ed illustrò e il sentimento religioso divenne più squisito. Del progresso della fede non altre cause assegnar si possono che quelle stesse onde già si spiegò la sua origine. Alle quali però fa d'uopo aggiungere quei genii religiosi, che noi chiamiamo profeti e dei quali Cristo fu il sommo; sì perché nella vita o nelle parole ebbero un certo che di misterioso, che la fede attribuiva alla divinità, e sì perché toccaron loro esperienze nuove ed originali in piena armonia coi bisogni del loro tempo. – Il processo del dogma nasce principalmente dal bisogno di superar gli ostacoli della fede, di vincere gli avversarii, di ribattere le difficoltà; senza dire dello sforzo continuo di vie meglio penetrare gli arcani della fede. Così, per tacer di altri esempii, è avvenuto di Cristo; in cui, quel più o meno di divino, che la fede in esso ammetteva, si venne gradatamente amplificando in modo, che finalmente fu ritenuto per Dio. – Lo stimolo precipuo di evoluzione pel culto sarà il bisogno di adattarsi agli usi ed alle tradizioni dei popoli – come altresì di usufruire della virtù che certi atti hanno ricevuto dalla usanza. – La Chiesa finalmente trova la sua ragione di evolversi nel bisogno di accomodarsi alle condizioni storiche e di accordarsi colle forme di civile governo pubblicamente adottate. – Così i modernisti di ciascun capo in particolare. E qui, innanzi di farci oltre, bramiamo che ben si avverta di nuovo a questa loro dottrina dei «bisogni»; giacché essa, oltreché di quanto finora abbiam visto, è quasi base e fondamento di quel vantato metodo che chiamano storico.</p>
<p>Or, restando tuttavia nella teoria della evoluzione, vuole di più osservarsi che, quantunque i bisogni servano di stimolo per la evoluzione, essa nondimeno, regolata unicamente da siffatti stimoli, valicherebbe facilmente i termini della tradizione, e strappata così dal primitivo principio vitale, meglio che a progresso menerebbe a rovina. Quindi, studiando più a fondo il pensiero dei modernisti, dee dirsi che l'evoluzione è come il risultato di due forze che si combattono, delle quali una è progressiva, l'altra conservatrice. La forza conservatrice sta nella Chiesa e consiste nella tradizione. L'esercizio di lei è proprio dell'autorità religiosa; e ciò, sia per diritto, giacché sta nella natura di qualsiasi autorità il tenersi fermo il più possibile alla tradizione; sia per fatto, perché sollevata al di sopra delle contingenze della vita, poco o nulla sente gli stimoli che spingono a progresso. Per contrario la forza che, rispondendo ai bisogni, trascina a progredire, cova e lavora nelle coscienze individuali, in quelle soprattutto che sono, come dicono, più a contatto della vita. – Osservate qui di passaggio, o Venerabili Fratelli, lo spuntar fuori di quella dottrina rovinosissima, che introduce il laicato nella Chiesa come fattore di progresso. – Da una specie di compromesso fra le due forze di conservazione e di progressione, fra l'autorità cioè e le coscienze individuali, nascono le trasformazioni e i progressi. Le coscienze individuali, o talune di esse, fan pressione sulla coscienza collettiva; e questa a sua volta sull'autorità, e la costringe a capitolare ed a restare ai patti. Ciò ammesso, ben si comprendono le meraviglie che fanno i modernisti, se avvenga che sieno biasimati o puniti. Ciò che loro si ascrive a colpa, essi l'hanno per sacrosanto dovere. Niuno meglio di essi conosce i bisogni delle coscienze, perché si trovano con queste a più stretto contatto che non si trovi la potestà ecclesiastica. Incarnano quasi in sé quei bisogni tutti: e quindi il dovere per loro di parlare apertamente e di scrivere. Li biasimi pure l'autorità; la coscienza del dovere li sostiene, e sanno per intima esperienza di non meritare riprensioni ma encomii. Purtroppo essi sanno che i progressi non si hanno senza combattimenti, né i combattimenti senza vittime: e bene, saranno essi le vittime, come già i profeti di Cristo. Né, perché siano trattati male, odiano l'autorità: concedono che ella adempie il suo dovere. Solo rimpiangono di non essere ascoltati, perché di tal guisa il progredire degli animi si ritarda: ma verrà senza meno il tempo di rompere gl'indugi, giacché le leggi dell'evoluzione si possono raffrenare, ma non possono affatto spezzarsi. E così continuano il lor cammino, continuano benché ripresi e condannati, celando un'incredibile audacia col velo di una apparente umiltà. Piegano fintamente il capo; ma la mano e la mente proseguono con più ardimento il loro lavoro. E così essi operano scientemente e volentemente; sì perché è loro regola che l'autorità debba essere spinta non rovesciata; sì perché hanno bisogno di non uscire dalla cerchia della Chiesa, per poter cangiare a poco a poco la coscienza collettiva: il che quando dicono, non si accorgono di confessare che la coscienza collettiva dissente da loro, e che quindi con nessun diritto essi si dànno interpreti della medesima.</p>
<p>Per detto adunque e per fatto dei modernisti nulla, o Venerabili Fratelli, vi deve essere di stabile, nulla di immutabile nella Chiesa. Nella qual sentenza non mancarono ad essi dei precursori, quelli cioè, dei quali il Nostro predecessore Pio IX già scriveva: «Questi nemici della divina rivelazione, che estollono con altissime lodi l'umano progresso, vorrebbero con temerario e sacrilego ardimento introdurlo nella cattolica religione, quasi che la stessa religione fosse opera non di Dio ma degli uomini, un qualche ritrovato filosofico che con mezzi umani possa essere perfezionato»<note resp="aut" place="foot"><bibl>Enc. «<title lang="lat">Qui Pluribus</title>», 9 Nov. 1846.</bibl></note>. – Circa la rivelazione specialmente e circa il dogma la dottrina dei modernisti non ha filo di novità; ma è quella stessa che nel Sillabo di Pio IX ritroviamo condannata, così espressa: «La divina rivelazione è imperfetta e perciò soggetta a continuo ed indefinito progresso, che risponda a quello dell'umana ragione»<note resp="aut" place="foot"><bibl>Sillabo, Prop. V.</bibl></note>: più solennemente poi la troviamo riprovata dal Concilio Vaticano in questi termini: «Né la dottrina della fede, che Dio rivelò è proposta agli umani ingegni da perfezionare come un ritrovato filosofico, ma come un deposito consegnato alla Sposa di Cristo, da custodirsi fedelmente e da dichiararsi infallibilmente. Quindi dei sacri dogmi altresì deve sempre ritenersi quel senso, che una volta dichiarò la santa Madre Chiesa, né mai deve allontanarsi da quel senso sotto pretesto e nome di più alta intelligenza»<note resp="aut" place="foot"><bibl>Const. «<title lang="lat">Dei Filius</title>». cap. IV.</bibl></note>. Col che senza dubbio l'esplicazione delle nostre cognizioni, anche circa la fede, tanto é lungi che venga impedita, che anzi ne è aiutata e promossa. Laonde lo stesso Concilio prosegue dicendo: «Cresca dunque e molto e con islancio progredisca l'intelligenza, la scienza, la sapienza così dei singoli come di tutti, così di un sol uomo come di tutta la Chiesa coll'avanzare delle età e dei secoli; ma solo nel suo genere, cioè nello stesso dogma, nello stesso senso e nella stessa sentenza»<note resp="aut" place="foot"><bibl>Loc. cit.</bibl></note>.</p>
<p>Ma omai, dopo avere osservato nei seguaci del modernismo il filosofo, il credente, il teologo, resta che osserviamo parimente lo storico, il critico, l'apologista.</p>
<p>Taluni dei modernisti che si dànno a scrivere storia, paiono oltremodo solleciti di non passar per filosofi; che anzi professano di essere affatto ignari di filosofia. È ciò un tratto di finissima astuzia: affinché nessuno creda che essi sieno infetti di pregiudizi filosofici e non sieno perciò, come dicono, affatto «obbiettivi». Ma il vero è, che la loro storia o critica non parla che con la lingua della filosofia; e le conseguenze che traggono, vengono di giusto raziocinio dai loro principii filosofici. Il che, a chi bene riflette, si fa subito manifesto. – I primi tre canoni di questi tali storici o critici sono quegli stessi principii, che sopra riportammo dai filosofi: cioè l'«agnosticismo», il teorema della «trasfigurazione» delle cose per la fede, e l'altro che ci parve poter chiamare dello «sfiguramento». Osserviamo le conseguenze che da ciascuno di questi si traggono. – Dall'«agnosticismo» si ha che la storia, non meno che la scienza, si occupa solo dei fenomeni. Dunque tanto Dio quanto un intervento qualsiasi divino nelle cose umane deve rimandarsi alla fede come di esclusiva sua pertinenza. Per lo che se trattasi di cosa in cui s'incontri un duplice elemento, divino ed umano, come Cristo, la Chiesa, i Sacramenti e simili; dovrà dividersi e sceverarsi in modo che ciò che è umano si dia alla storia, ciò che è divino alla fede. Quindi quella distinzione comune fra i modernisti fra un Cristo storico ed un Cristo della fede, una Chiesa della storia ed una Chiesa della fede, fra Sacramenti della storia e Sacramenti della fede, e via dicendo. – Dipoi questo stesso elemento umano, che vediamo lo storico prendersi per sé, quale esso si porge nei monumenti, dee ritenersi sollevato dalla fede per trasfigurazione al di là delle condizioni storiche. Conviene perciò separarne di nuovo tutte le aggiunte fattevi dalla fede, ed abbandonarle alla fede stessa ed alla storia della fede: così, trattandosi di Gesù Cristo, tutto quello che passa la condizione dell'uomo sia naturale, quale si dà dalla psicologia, sia risultante dal luogo e dal tempo in che visse – Di più, pel terzo principio filosofico, pur quelle cose, che non escono dalla cerchia della storia, le vagliano quasi e ne escludono, rimandandolo parimente alla fede, tutto ciò che, secondo dicono, non entra nella logica dei fatti o non era adatto alle persone. Di tal modo, vogliono che Cristo non abbia dette le cose che non sembrano essere alla portata del volgo. Quindi dalla storia «reale» di Lui cancellano e rimettono alla fede tutte le allegorie che incontransi nei suoi discorsi. Si vuol forse sapere con quali regole si compia questa cèrnita? Con quella del carattere dell'uomo, della condizione che ebbe nella società, della educazione, delle circostanze di ciascun fatto: a dir breve, con una norma, se bene intendiamo, che si risolve per ultimo in mero «soggettivismo». Si studiano cioè di prendere essi e quasi rivestire la persona di Gesù Cristo: ed a Lui ascrivono senza più quanto in simili circostanze avrebbero fatto essi stessi. – Così dunque, per conchiudere, «a priori», come suol dirsi, e dai principii di una filosofia, che essi ammettono ma asseriscono d'ignorare, nella storia che chiamano «reale», affermano Cristo non essere Dio né aver fatto nulla di divino; come uomo poi aver Lui fatto e detto quel tanto, che essi, riferendosi al tempo in cui Egli visse, gli consentono di aver operato e parlato.</p>
<p>Come poi la storia riceve dalla filosofia le sue conclusioni, così la critica le ha a sua volta dalla storia. Essendoché il critico, seguendo gl'indizi dati dallo storico, di tutti i documenti ne fa due parti. Tutto ciò che rimane, dopo il triplice taglio or ora descritto, lo assegna alla storia «reale»; il restante lo confina alla storia della fede, ossia alla storia «interna». Giacché queste due storie distinguono diligentemente i modernisti; e, ciò che è ben da notarsi, alla storia della fede contrappongono la storia «reale» in quanto è reale. Perciò, come già si è detto, un doppio Cristo; l'uno reale, l'altro che veramente non mai esistè ma appartiene alla fede; l'uno che visse in determinato luogo e tempo, l'altro che solo s'incontra nelle pie meditazioni della fede: tale, per mo' d'esempio, è il Cristo descrittoci nell'Evangelio giovanneo, il qual Vangelo, affermano, dall'un capo all'altro non è che meditazione.</p>
<p>Ma qui non si arresta il dominio della filosofia nella storia. Fatta, come dicemmo, la divisione dei documenti in due parti, si presenta di nuovo il filosofo col suo principio dell'«immanenza vitale»; e prescrive che tutto quanto è nella storia della Chiesa debba spiegarsi per «vitale emanazione». E poiché la causa o condizione di qualsiasi emanazione vitale deve ripetersi da un «bisogno»; si avrà che ogni avvenimento si dovrà concepire dopo il bisogno e dovrà istoricamente ritenersi posteriore a questo. – Che fa allora lo storico? Datosi a studiar di nuovo i documenti, tanto nei libri sacri quanto ricevuti altronde, va tessendo un catalogo dei singoli bisogni, che man mano si presentarono nella Chiesa sia per riguardo al dogma, sia per riguardo al culto od altre materie: e quel catalogo trasmette poscia al critico. E questi mette indi mano ai documenti destinati alla storia della fede e li distribuisce in guisa di età in età, che rispondano al datogli elenco; rammentando sempre il precetto che il fatto è preceduto dal bisogno e la narrazione dal fatto. Potrà ben darsi talora che talune parti della sacra Scrittura, come le Epistole, sieno esse stesse il fatto creato dal bisogno. Checché sia però, deve aversi per regola che l'età di un monumento qualsiasi non può determinarsi se non dall'età in cui ciascun bisogno si è manifestato nella Chiesa. – Di più, è da distinguere fra l'inizio di un fatto e la sua esplicazione; poiché ciò che può nascere in un giorno, non cresce se non col tempo. E questa è la ragione perché il critico debba novamente partire in due i monumenti già disposti per età, sceverando quelli che riguardano le origini di un fatto da quelli che appartengono al suo svolgimento, e questi eziandio ordini secondo il succedersi dei tempi.</p>
<p>Ciò fatto, entra di nuovo in iscena il filosofo, ed impone allo storico di compiere i suoi studi a seconda dei precetti e delle leggi della evoluzione. E lo storico torna a scrutare i monumenti; ricerca sottilmente le circostanze e condizioni nelle quali, col succedersi dei tempi, la Chiesa si è trovata, i bisogni così interni che esterni che l'hanno spinta a progresso, gli ostacoli che incontrò, a dir breve, tutto ciò che giovi a determinare il modo onde furono mantenute le leggi della evoluzione. Compiuto un tal lavoro, egli finalmente tesse nelle sue linee principali la storia dello sviluppo dei fatti. Segue il critico, che a questo tema storico adatta il restante dei documenti.</p>
<p>Si dà mano a stendere la narrazione: la storia è compiuta. – Or qui chiediamo, a chi dovrà attribuirsi una simile storia? allo storico forse od al critico? Per fermo né all'uno né all'altro; sì bene al filosofo. Tutto il lavoro di essa è un lavoro di apriorismo, e di apriorismo riboccante di eresie. Fanno certamente pietà questi uomini, dei quali l'Apostolo ripeterebbe: «Svanirono nei loro pensamenti.... imperocché vantandosi di essere sapienti, son diventati stolti»<note resp="aut" place="foot"><bibl><title lang="lat">Ad Rom.</title>, I, 21, 22.</bibl></note>: ma muovono in pari tempo a sdegno, quando poi accusano la Chiesa di manipolare i documenti in guisa da farli servire ai propri vantaggi. Addebitano cioè alla Chiesa ciò che dalla propria coscienza sentono apertamente rimproverarsi.</p>
<p>Dall'avere così disgregati i documenti e seminatili lungo le età, segue naturalmente che i libri sacri non possano difatto attribuirsi agli autori, dei quali portano il nome. E questo è il motivo perché i modernisti non esitano punto nell'affermare che quei libri, e specialmente il Pentateuco ed i tre primi Vangeli, da una breve narrazione primitiva, son venuti man mano crescendo per aggiunte o interpolazioni, sia a maniera di interpretazioni o teologiche o allegoriche, sia a modo di transizioni che unissero fra sé le parti. A dir più breve e più chiaro, vogliono che debba ammettersi la «evoluzione vitale» dei libri sacri, nata dalla evoluzione della fede e ad essa corrispondente. – Aggiungono di più, che le traccie di cotale evoluzione sono tanto manifeste, da potersene quasi scrivere una storia. La scrivono anzi questa storia, e con tanta sicurezza, che si sarebbe tentati a credere aver essi visto coi proprii occhi i singoli scrittori che di secolo in secolo stesero la mano all'ampliazione delle sante Scritture. – A conferma di che, chiamano in aiuto la critica che dicono «testuale»; e si adoprano di persuadere che questo o quel fatto, questo o quel discorso non si trovi al suo posto, e recano altre ragioni del medesimo stampo. Direbbesi per verità che si sieno prestabiliti certi quasi tipi di narrazioni o parlate, che servano di criterio certissimo per giudicare ciò che stia al suo posto e ciò che sia fuor di luogo. – Con siffatto metodo stimi chi può come costoro debbano essere capaci di giudicare. Eppure, chi li ascolti ad oracolare dei loro studi sulle Scritture, pei quali hanno potuto scoprirvi sì gran numero di incongruenze, è spinto a credere che niun uomo prima di loro abbia sfogliato quei libri, né che li abbia ricercati per ogni verso una quasi infinita schiera di Dottori, per ingegno per scienza per santità di vita assai da più di loro. I quali Dottori sapientissimi, tanto fu lungi che trovasser nulla da riprendere nei libri santi, che anzi quanto più profondamente li studiavano, tanto più ringraziavano Iddio, che si fosse così degnato di parlare cogli uomini. Ma purtroppo i Dottori nostri non attesero allo studio delle Scritture con quei mezzi, onde son forniti i modernisti! cioè non ebbero a maestra e condottiera una filosofia che trae principio dalla negazione di Dio, né fecero sé a se stessi norma di giudicare. – Crediamo adunque che sia omai posto in luce il metodo storico dei modernisti. Precede il filosofo; segue lo storico; tengon dietro per ordine la critica interna e la testuale. E poiché la prima causa questo ha di proprio che comunica la sua virtù alle seconde; è evidente che siffatta critica non è una critica qualsiasi, ma una critica «agnostica, immanentista, evoluzionista»: e perciò chi la professa o ne fa uso, professa gli errori in essa racchiusi e si pone in contradizione colla dottrina cattolica. – Per la qual cosa non può finirsi di stupire come una critica di tal genere possa oggidì aver tanta voga presso cattolici. Di ciò può assegnarsi una doppia causa: la prima è l'alleanza onde gli storici ed i critici di questa specie sono legati fra loro, senza riguardi a diversità di nazioni o di credenze: la seconda è l'audacia indicibile, con cui ogni stranezza che un di loro proferisca, dagli altri è levata a cielo e decantata qual progresso della scienza: con cui, se taluno voglia da se stesso verificare il nuovo ritrovato, serratisi insieme lo assalgono – se talun lo neghi lo trattano da ignorante, se lo accolga e lo difenda lo ricoprono di encomi. Così non pochi restano ingannati, che forse, se meglio vedessero le cose, ne sarebbero inorriditi. – Da questo prepotente imporsi dei fuorviati, da questo incauto assentimento di animi leggeri nasce poi un quasi corrompimento di atmosfera che tutto penetra e diffonde per tutto il contagio. Ma passiamo all'apologista.</p>
<p>Costui, nei modernisti, dipende ancor esso doppiamente dal filosofo. Prima indirettamente, pigliando per sua materia la storia scritta, come vedemmo, dietro le norme del filosofo: poi direttamente, accettando dal filosofo i principii e i giudizi. Quindi quel comun precetto della scuola del modernismo, che la nuova apologia debba dirimere le controversie religiose per via di ricerche storiche e psicologiche. Ond'è che gli apologisti dàn capo al loro lavoro coll'ammonire i razionalisti, che essi difendono la religione non coi libri sacri né colle storie volgarmente usate nella Chiesa e scritte alla vecchia moda; ma colla storia «reale», composta a seconda dei moderni precetti e con metodo moderno. E ciò dicono, non quasi argomentando «<foreign lang="lat">ad hominem</foreign>»; ma perché difatti credono che solo in tale Storia si trovi la verità. Non si curano poi nello scrivere di insistere sulla propria sincerità: sono essi già noti presso i razionalisti, sono già lodati siccome militanti sotto una stessa bandiera; della quale lode, che ad un cattolico dovrebbe far ribrezzo, essi si compiacciono e se ne fanno scudo contro le riprensioni della Chiesa. – Ma vediamo in pratica come un di costoro compia la sua apologia. Il fine che si propone è di condurre l'uomo che ancora non crede a provare in sé quella «esperienza» della cattolica religione, che secondo i modernisti è base della fede. Due vie perciò gli si aprono, l'una «oggettiva», l'altra «soggettiva». La prima muove dall'agnosticismo e tende a dimostrare come nella religione, e specialmente nella cattolica, vi sia tale virtù vitale, da costringere ogni savio psicologico e storico ad ammettere che nella storia di essa si nasconda alcun che d'«incognito». A tale scopo fa d'uopo provare che la religione cattolica, quale è al presente, è la stessissima che Cristo fondò, ossia il progressivo sviluppo del germe recato da Gesù Cristo. Pertanto dovrà dapprima determinarsi quale esso sia questo germe. Pretendono di esprimerlo colla seguente formola: Cristo annunciò la venuta del regno di Dio, il qual regno dovrebbe aver fra breve il suo compimento, ed egli ne sarebbe il Messia, cioè l'esecutore stabilito da Dio e l'ordinatore. Dopo ciò converrà dimostrare come questo germe, sempre immanente nella religione cattolica, di mano in mano e di pari passo con la storia, siasi sviluppato e sia venuto adattandosi alle successive circostanze, da queste vitalmente assimilandosi quanto gli si affacesse di forme dottrinali, cultuali, ecclesiastiche; superando nel tempo stesso gli ostacoli, sbaragliando i nemici, e sopravvivendo ad ogni sorta di contradizioni o di lotte. Dopo che tutto questo, cioè gl'impedimenti, i nemici, le persecuzioni, i combattimenti, come pure la vitalità e fecondità della Chiesa, siansi mostrati tali che, quantunque nella storia della stessa Chiesa si scorgano serbate le leggi della evoluzione, pure queste non bastano a pienamente spiegarla: l'«incognito» starà di fronte e si presenterà da se stesso. – Fin qui i modernisti. I quali però in tutto questo discorrere, non pongon mente ad una cosa; e cioè, che quella determinazione del germe primitivo è tutto frutto dell'apriorismo del filosofo agnostico ed evoluzionista, e che il germe stesso è così gratuitamente da loro definito pel buon gioco della loro causa.</p>
<p>Mentre però i nuovi apologisti, cogli argomenti arrecati, si studiano di affermare e persuadere la religione cattolica, non han riguardo a concedere che in essa molte cose sono che spiacciono. Che anzi, con una mal velata voluttà, van ripetendo pubblicamente che anche in materia dogmatica ritrovano errori e contradizioni; benché soggiungano, che tali errori e contradizioni non solo meritano scusa, ma, ciò che è più strano, sono da legittimarsi e giustificarsi. Così pure, secondo essi, nelle sacre Scritture occorrono moltissimi sbagli in materia scientifica e storica. Ma, dicono, non sono quelli, libri di scienza o di storia, sì bene di religione e di morale: ove la scienza e la storia sono involucri con cui si cuoprono le esperienze religiose e morali per meglio propagarsi nel pubblico; il quale pubblico non intendendo altrimenti, una scienza od una storia più perfetta sarebbegli stata non di vantaggio ma di nocumento. Del resto, aggiungono, i libri sacri, perché di lor natura religiosi, sono essenzialmente viventi: or la vita ha pur essa la sua verità e la sua logica; diversa certamente dalla verità e logica razionale, anzi di tutt'altro ordine, verità cioè di comparazione e proporzione sia coll'ambiente in cui si vive, sia col fine per cui si vive. Finalmente a tanto estremo essi giungono ad affermare, senza attenuazione di sorta, che tutto ciò che si spiega con la vita tutto è vero e legittimo. – Noi, Venerabili Fratelli, pei quali la, verità è una ed unica, e che riteniamo i sacri libri come quelli che, «scritti sotto l'ispirazione dello Spirito Santo, hanno per autore Iddio»<note resp="aut" place="foot"><bibl>Conc. Vat. <title lang="lat">De Rev.</title>, c. 2.</bibl></note>, affermiamo ciò essere il medesimo che attribuire a Dio la menzogna di utilità o officiosa; e colle parole di Sant'Agostino protestiamo che: «Ammessa una volta in così altissima autorità qualche bugia officiosa, nessuna particella di quei libri resterà che, sembrando ad alcuno o ardua pel costume o incredibile per la fede, con la stessa perniciosissima regola, non si riferisca a consiglio o vantaggio dell'autore menzognero»<note resp="aut" place="foot"><bibl>Epist. 28.</bibl></note>. Dal che seguirà quel che lo stesso S. Dottore aggiunge: «In esse», cioè nelle Scritture, «ciascuno crederà quel che vuole, quel che non vuole non crederà». – Ma i modernisti apologetici non si dàn pensiero di tanto. Concedono di più trovarsi talora nei libri santi dei ragionamenti per sostenere una qualche dottrina, che non si appoggiano a verun ragionevole fondamento, come son quelli che si basano sulle profezie. Vero è che anche questi menan per buoni come artifizi di predicazione legittimata dalla vita. Che più? Concedono, anzi sostengono che Gesù Cristo stesso errò manifestamente nell'assegnare il tempo della venuta del regno di Dio: ma ciò, secondo essi, non può fare meraviglia, perché egli ancora era sottoposto alle leggi della vita! Che sarà dopo ciò dei dogmi della Chiesa? riboccano pur questi di aperte contradizioni: ma, oltreché sono ammesse dalla logica della vita, non si oppongono alla verità simbolica; giacché si tratta in essi dell'infinito, che ha infiniti rispetti. A far breve, talmente approvano e difendono siffatte teorie, che non si peritano di dichiarare, non potersi rendere all'Infinito omaggio più nobile, come affermando di esso cose contradittorie! Ed ammessa così la contradizione, qual assurdo non si ammetterà?</p>
<p>Oltre agli argomenti «oggettivi», il non credente può essere disposto alla fede anche con «soggettivi». In questo caso gli apologeti modernisti si rifanno sulla dottrina della «immanenza». Si adoprano cioè di convincer l'uomo, che in lui stesso e negli intimi recessi della sua natura, e della sua vita si cela il desiderio e il bisogno di una religione, né di una religione qualsiasi, ma tale qual è appunto la cattolica; giacché questa, dicono, è «postulata» onninamente dal perfetto sviluppo della vita. – E qui di bel nuovo siam costretti a lamentarci gravemente che non mancano cattolici, i quali, benché rigettano la dottrina dell'«immanenza» come dottrina, pure se ne giovano per l'apologetica; e ciò fanno con sì poca cautela, da sembrare ammettere nella natura umana non pure una capacità od una convenienza per l'ordine soprannaturale, ciò che gli apologisti cattolici, colle debite restrizioni, dimostraron sempre, ma una stretta e vera esigenza. – A dir di più giusto però, questa esigenza della religione cattolica è sostenuta dai modernisti più moderati. Quelli fra costoro che potremmo chiamare «integralisti», pretendono che si debba indicare all'uomo, che ancor non crede, latente in lui lo stesso germe che fu nella coscienza di Cristo e da Cristo trasmesso agli uomini. – Ed eccovi, o Venerabili Fratelli, descritto per sommi capi il metodo apologetico dei modernisti, in tutto conforme alle loro dottrine: metodo e dottrine infarciti di errori atti non ad edificare ma a distruggere, non a far dei cattolici ma a trascinare i cattolici all'eresia, anzi alla distruzione totale di ogni religione!</p>
<p>Restano per ultimo a dir poche cose del modernista in quanto la pretende a riformatore. Già le cose esposte finora ci provano abbondantemente da quale smania di innovazione sieno rosi cotesti uomini. E tale smania ha per oggetto quanto vi è nel cattolicesimo. – Vogliono riformata la filosofia specialmente dei Seminarii, sì che rilegata la filosofia scolastica alla storia della filosofia in combutta cogli altri sistemi passati di uso, si insegni ai giovani la filosofia moderna, unica vera e rispondente ai nostri tempi. A riformare la teologia, vogliono che quella, che diciamo teologia razionale, abbia per fondamento la moderna filosofia. Chiedono inoltre che la teologia positiva si basi precipuamente nella storia dei dogmi. – Anche la storia chiedono che si scriva e s'insegni con metodi loro e precetti nuovi. – Dicono che i dogmi e la loro evoluzione debbano accordarsi colla scienza e la storia. – Pel catechismo, esigono che nei libri catechetici s'inseriscano solo quei dogmi, che sieno stati riformati e che sieno a portata dell'intelligenza del volgo. – Circa il culto, gridano che si debbano diminuire le divozioni esterne e proibire che si aumentino. Benché, a dir vero, altri più favorevoli al simbolismo, si mostrino in questa parte più indulgenti. – Strepitano a gran voce perché il regime ecclesiastico debba essere rinnovato per ogni verso, ma specialmente pel disciplinare e il dogmatico. Perciò pretendono che dentro e fuori si debba accordare colla coscienza moderna, che tutta è volta a democrazia; perciò dicono doversi nel governo dar la sua parte al clero inferiore, e perfino al laicato e «discentrare», Ci si passi la parola, l'autorità troppo riunita e ristretta nel centro. – Le Congregazioni romane si devono svecchiare; e in capo a tutte quelle del Santo Officio e dell'Indice. – Deve cambiarsi l'atteggiamento dell'autorità ecclesiastica nelle questioni politiche e sociali, talché si tenga essa estranea dai civili ordinamenti, ma pur vi si acconci per penetrarli del suo spirito. – In fatto di morale, dànno voga al principio degli Americanisti, che le virtù attive debbano anteporsi alle passive, e di quelle promuovere l'esercizio con prevalenza su queste. – Chieggono che il clero ritorni all'antica umiltà e povertà; ma lo vogliono di mente e di opere consenzienti coi precetti del modernismo. – Finalmente non mancano coloro che, obbedendo volentierissimo ai cenni dei lor maestri protestanti, desiderano soppresso nel sacerdozio lo stesso sacro celibato. – Che si lascia dunque d'intatto nella Chiesa, che non si debba da costoro e secondo i lor principii riformare?</p>
<p>In tutta questa esposizione della dottrina dei modernisti vi saremo sembrati, o Venerabili Fratelli, prolissi forse oltre il dovere. Ma è stato ciò necessario, sì per non sentirci accusare, come suole, di ignorare le loro cose, e sì perché si vegga che, quando parlasi di modernismo, non parlasi di vaghe dottrine non unite da alcun nesso, ma di un unico corpo e ben compatto, ove chi una cosa ammetta uopo è che accetti tutto il rimanente. Perciò abbiam voluto altresì far uso di una forma quasi didattica, né abbiamo ricusato il barbaro linguaggio onde i modernisti fanno uso. – Ora, se quasi di un solo sguardo abbracciamo l'intero sistema, niuno si stupirà ove Noi lo definiamo, affermando esser esso la sintesi di tutte le eresie. Certo, se taluno si fosse proposto di concentrare quasi il succo ed il sangue di quanti errori circa la fede furono sin ora scritti, non avrebbe mai potuto riuscire a far meglio di quel che han fatto i modernisti. Questi anzi tanto più oltre si spinsero che, come già osservammo, non pure il cattolicesimo ma ogni qualsiasi religione hanno distrutta. Così si spiegano i plausi dei razionalisti: perciò coloro, che fra i razionalisti parlano più franco ed aperto, si rallegrano di non avere alleati più efficaci dei modernisti. – E per fermo, rifacciamoci alquanto, o Venerabili Fratelli, a quella esizialissima dottrina dell'«agnosticismo». Con essa, dalla parte dell'intelletto, è chiusa all'uomo ogni via per arrivare a Dio, mentre si pretende di aprirla più acconcia per parte di un certo sentimento e dell'azione. Ma chi non iscorge quanto vanamente ciò si affermi? Il sentimento risponde sempre all'azione di un oggetto, che sia proposto dall'intelletto o dal senso. Togliete di mezzo l'intelletto; l'uomo, già portato a seguire il senso, lo seguirà con più impeto. Di più, le fantasie, quali che esse sieno, di un sentimento religioso non possono vincere il senso comune: ora questo insegna che ogni perturbazione o occupazione dell'animo non è in aiuto ma d'impedimento alla ricerca del vero, del vero diciamo quale è in sé; giacché quell'altro vero «soggettivo», frutto del sentimento interno e dell'azione, se è acconcio per giocar di parole, poco interessa l'uomo a cui sopratutto importa conoscere, se siavi o no fuor di lui un Dio, nelle cui mani una volta dovrà cadere. – Ricorrono, a vero dire, i modernisti per aiuto all'«esperienza». Ma che può aggiunger questa al sentimento? Nulla: solo potrà renderlo più intenso; dalla quale intensità sia proporzionatamente resa più ferma la persuasione della verità dell'«oggetto». Ma queste due cose non faranno sì che il sentimento lasci di essere sentimento, né ne cangiano la natura sempre soggetta ad inganno, se l'intelletto non lo scorga; anzi la confermano e la rinforzano, giacché il sentimento quanto è più intenso tanto a miglior diritto è sentimento. – Trattandosi poi qui di sentimento religioso e di esperienza in esso contenuta, sapete bene, o Venerabili Fratelli, di quanta prudenza sia mestieri in siffatta materia e di quanta scienza che regoli la stessa prudenza. Lo sapete dalla pratica delle anime, di talune in ispecialità in cui domina il sentimento: lo sapete dalla consuetudine dei trattati di ascetica; i quali avvegnaché disprezzati da costoro, contengono più sodezza di dottrina e più sagacia di osservazione che non ne vantino i modernisti. A noi per fermo sembra cosa da stolto o almeno di persona al sommo imprudente, ritener per vere, senza esame di sorta, queste ultime esperienze quali dai modernisti si spacciano. Perché allora, lo diciamo qui di passata, perché, se queste esperienze hanno sì grande forza e certezza, non l'avrà uguale quella esperienza che molte migliaia di cattolici affermano di avere, che i modernisti cioè battono un cammino sbagliato? Sola questa esperienza sarebbe falsa e ingannevole? La massima parte degli uomini ritiene fermamente e sempre riterrà che col solo sentimento e colla sola esperienza, senza guida e lume dell'intelletto, mai non si potrà giungere alla conoscenza di Dio. Dunque resta di nuovo o l'ateismo o l'irreligione assoluta. – Né i modernisti hanno nulla a sperar di meglio dalla loro dottrina del «simbolismo». Imperciocché, se tutti gli elementi, che dicono intellettuali non sono che puri simboli di Dio; perché non sarà un simbolo il nome stesso di Dio o di personalità divina? E se è così, si potrà bene dubitare della stessa divina personalità, ed avremo aperta la via al panteismo. – E qua similmente, cioè al puro panteismo, mena l'altra dottrina dell'«immanenza divina». Giacché domandiamo: siffatta «immanenza» distingue o no Iddio dall'uomo? Se lo distingue, che differisce adunque cotal dottrina dalla cattolica? o perché mai rigetta quella della esterna rivelazione? Se poi non si distingue, eccoci di bel nuovo col panteismo. Ma difatto l'«immanenza» dei modernisti vuole ed ammette che ogni fenomeno di coscienza nasca dall'uomo in quanto uomo. Dunque di legittima conseguenza inferiamo, che Dio e l'uomo sono la stessa cosa; e perciò il panteismo. – Finalmente pari è la conseguenza che si trae dalla lor decantata distinzione fra la scienza e la fede. L'oggetto della scienza lo pongono essi nella realtà del conoscibile; quello della fede nella realtà dell'inconoscibile. Orbene l'inconoscibile è tale per la totale mancanza di proporzione fra l'oggetto e la mente. Ma questa mancanza di proporzione, secondo gli stessi modernisti, non potrà mai esser tolta. Dunque l'inconoscibile resterà sempre inconoscibile tanto pel credente quanto pel filosofo. Dunque se si avrà una religione, questa sarà della realtà dell'inconoscibile la quale realtà perché poi non possa essere anima universale del mondo, come l'ammettono taluni razionalisti, noi nol vediamo. Ma basti sin qui per conoscere per quante vie la dottrina del modernismo conduca all'ateismo e alla distruzione di ogni religione. L'errore dei protestanti diè il primo passo in questo sentiero – il secondo è del modernismo; a breve distanza dovrà seguire l'ateismo.</p>
<p>A più intimamente conoscere il modernismo e a trovare più acconci rimedi a sì grave malore, gioverà ora, o Venerabili Fratelli, ricercare alquanto le cause, ond'esso è nato ed è venuto crescendo. Non ha dubbio che la prima causa ed immediata sta nell'aberramento dell'intelletto. Quali cause remote due Noi ne riconosciamo: la curiosità e la superbia. – La curiosità, se non sia saggiamente frenata, basta di per sé sola a spiegare ogni fatta di errori. Per lo che il Nostro predecessore Gregorio XVI a buon diritto scriveva<note resp="aut" place="foot"><bibl>Lett. Enc. «<title lang="lat">Singulari Nos</title>», 25 giugno 1834.</bibl></note>: «È grandemente da piangere nel vedere fin dove si profondino i deliramenti dell'umana ragione; quando taluno corra dietro alle novità, e contro l'avviso dell'Apostolo si adoperi di sapere più che saper non convenga, e confidando troppo in se stesso, pensi di dover cercare la verità fuori della Chiesa cattolica, in cui senza imbratto di pur levissimo errore essa si trova». – Ma ad accecare l'animo e trascinarlo nell'errore assai più di forza ha in sé la superbia; la quale, trovandosi nella dottrina del modernismo quasi in un suo domicilio, da essa trae alimento per ogni verso e riveste tutte le forme. Per la superbia infatti costoro presumono audacemente di se stessi e si ritengono e si spacciano come norma di tutti. Per la superbia si gloriano vanissimamente quasi essi soli possiedano la sapienza, e dicono gonfi e pettoruti: «Noi non siamo come il rimanente degli uomini»; e per non essere di fatto posti a paro degli altri, abbracciano e sognano ogni sorta di novità le più assurde. Per la superbia ricusano ogni soggezione, e pretendono che l'autorità debba comporsi colla libertà. Per la superbia, dimentichi di se stessi, pensano solo a riformare gli altri, né rispettano in ciò qualsivoglia grado fino alla potestà suprema. No, per giungere al modernismo, non vi è sentiero più breve e spedito della superbia. Se un laico cattolico, se un sacerdote dimentichi il precetto della vita cristiana che c'impone di rinnegare noi stessi se vogliamo seguire Gesù Cristo, né sradichi dal suo cuore la mala pianta della superbia: sì, costui è dispostissimo quanto mai a professar gli errori del modernismo! – Per lo che, o Venerabili Fratelli, sia questo il primo vostro dovere di resistere a questi uomini superbi, occuparli negli uffici più umili ed oscuri, affinché sieno tanto più depressi quanto più essi s'inalberano, e, posti in basso abbiano minor campo di nuocere. Inoltre, sia da voi stessi, sia per mezzo dei reggitori dei Seminari, cercate con somma diligenza di conoscere i giovani che aspirano ad entrare nel clero; e se alcuno ne troviate di carattere superbo, con ogni risolutezza respingetelo dal sacerdozio. Si fosse così operato sempre, colla vigilanza e fortezza che faceva di mestieri!</p>
<p>Che se dalle cause morali veniamo a quelle che spettano all'intelletto, la prima da notarsi è l'ignoranza. – I modernisti, quanti essi sono, che vogliono apparire e farla da dottori nella Chiesa, esaltando a grandi voci la filosofia moderna e schernendo la scolastica, se hanno abbracciata la prima ingannati dai suoi orpelli, ne devono saper grado alla totale ignoranza in che erano della seconda, ed al mancare perciò di mezzo per riconoscere la confusione delle idee e ribattere i sofismi. Dal connubio poi della falsa filosofia colla fede è sorto il loro sistema, riboccante di tanti e sì enormi errori.</p>
<p>Alla propagazione del quale portassero almeno un minor zelo ed ardore di quel che fanno! Tanta invece è la loro alacrità, così indefesso il lavoro, che dà strazio il veder consumate tante forze a danno della Chiesa, le quali, rettamente usate, le sarebbero di vantaggio grandissimo. – A trarre poi in inganno gli animi una doppia tattica essi usano; prima si sbarazzano degli ostacoli, poi cercano con somma cura i mezzi che loro giovino, ed instancabili e pazientissimi li mettono in opera. – Degli ostacoli, tre sono i principali che più sentono opposti ai loro conati: il metodo scolastico di ragionare, l'autorità dei Padri con la tradizione, il magistero ecclesiastico. Contro tutto questo la loro lotta è accanita. Deridono perciò continuamente e disprezzano la filosofia e la teologia scolastica. Sia che ciò facciano per ignoranza, sia che il facciano per timore, o meglio per l'una cosa insieme e per l'altra; certo si è che la smania di novità va sempre in essi congiunta coll'odio della scolastica; né vi ha indizio più manifesto che taluno cominci a volgersi al modernismo, che quando incominci ad aborrire la scolastica. Ricordino i modernisti e quanti li favoriscono la condanna che Pio IX inflisse alla proposizione che diceva<note resp="aut" place="foot"><bibl>Sillab. prop., 13.</bibl></note>: «Il metodo e i principii, con cui gli antichi dottori scolastici trattarono la teologia, più non si confanno ai bisogni dei nostri tempi ed ai progressi della scienza». – Sono poi astutissimi nello stravolgere la natura e l'efficacia della Tradizione, affin di privarla di ogni peso e di ogni autorità. Ma starà sempre per i cattolici l'autorità del secondo Sinodo Niceno, il quale condannò «coloro che osano.... secondo gli scellerati eretici disprezzare le ecclesiastiche tradizioni ed escogitare qualsiasi novità.... o architettare con malizia ed astuzia di abbattere che che sia delle legittime tradizioni della Chiesa cattolica». Starà sempre la professione del quarto Sinodo Costantinopolitano: «Noi dunque professiamo di serbare e custodire le regole, che, tanto dai santi famosissimi Apostoli, quanto dagli universali e locali Concilii degli ortodossi o anche da qualche deiloquo Padre e Maestro della Chiesa furono date alla santa cattolica ed apostolica Chiesa». Per lo che i Romani Pontefici Pio IV e Pio IX nella professione di fede vollero aggiunto anche questo: «Io ammetto fermissimamente ed abbraccio le apostoliche ed ecclesiastiche tradizioni, e tutte le altre osservanze e costituzioni della medesima Chiesa». – Né altrimenti che della Tradizione giudicano i modernisti dei santissimi Padri della Chiesa. Con estrema temerità li spacciano come degnissimi bensì di ogni venerazione ma ignorantissimi di critica e di storia, scusabili solo pei tempi in che vissero. – Si studiano infine e si sforzano di attenuare e svilire l'autorità dello stesso magistero ecclesiastico, sia pervertendone sacrilegamente l'origine, la natura, i diritti, sia ricantando liberamente contro essa le calunnie dei nemici. Del gregge dei modernisti sembra detto ciò che con tanto dolore scriveva il Predecessore Nostro<note resp="aut" place="foot"><bibl>Motu-pr. «<title lang="lat">Ut mysticam</title>», 14 marzo 1891</bibl>.</note>: «Per rendere spregiata ed odiosa la mistica Sposa di Cristo, che è luce vera, i figli delle tenebre furon soliti di opprimerla pubblicamente di una pazza calunnia, e stravolto il significato e la forza delle cose e delle parole, chiamarla amica di oscurità, mantenitrice d'ignoranza, nemica della luce e del progresso delle scienze». – Dopo ciò, Venerabili Fratelli, qual meraviglia se i cattolici, strenui difensori della Chiesa, son fatti segno dai modernisti di somma malevolenza e di livore? Non vi è specie d'ingiurie con cui non li lacerino: l'accusa più usuale è quella di chiamarli ignoranti ed ostinati. Che se la dottrina e l'efficacia di chi li confuta dà loro timore, ne incidono i nervi colla congiura del silenzio. E questa maniera di fare a riguardo dei cattolici è tanto più odiosa perché, nel medesimo tempo e senza modo né misura, con continue lodi esaltano chi sta dalla loro; i libri di costoro riboccanti di novità accolgono ed ammirano con grandi applausi; quanto più alcuno si mostra audace nel distruggere l'antico, nel rigettare la tradizione e il magistero ecclesiastico, tanto più gli dàn vanto di sapiente; e per ultimo, ciò che fa inorridire ogni anima retta, se qualcuno sia condannato dalla Chiesa, non solo pubblicamente e profusamente lo encomiano, ma quasi lo venerano come martire della verità. – Da tutto questo strepito di lodi e d'improperii colpiti e turbati gli animi giovanili, da una parte per non passare per ignoranti, dall'altra per parer sapienti, spinti internamente dalla curiosità e dalla superbia, si dàn per vinti e passano al modernismo.</p>
<p>Ma qui già siamo agli artifici con che i modernisti spacciano la loro merce. Che non tentano essi mai per moltiplicare adepti? Nei Seminarii e nelle Università cercano di ottenere cattedre da mutare insensibilmente in cattedre di pestilenza. Inculcano le loro dottrine, benché forse velatamente, predicando nelle chiese; le annunciano più aperte nei congressi: le introducono e le magnificano nei sociali istituti. Col nome proprio o di altri pubblicano libri, giornali, periodici. Uno stesso e solo scrittore fa uso talora di molti nomi, perché gl'incauti sieno tratti in inganno dalla simulata moltitudine degli autori. In somma coll'azione, colla parola, colla stampa tutto tentano, da sembrar quasi colti da frenesia. – E tutto ciò con qual esito? Piangiamo purtroppo gran numero di giovani di speranze egregie e che ottimi servigi renderebbero alla Chiesa, usciti fuori dal retto cammino. Piangiamo moltissimi, che, sebbene non giunti tant'oltre, pure, respirata un'aria corrotta, sogliono pensare, parlare, scrivere più liberamente che non si convenga a cattolici. Si contano costoro fra i laici, si contano fra i sacerdoti; e chi lo crederebbe? si contano altresì nelle stesse famiglie dei religiosi. Trattano di Scrittura secondo le leggi dei modernisti. Scrivono storia e sotto specie di dir tutta la verità, tutto ciò che sembri gittare ombra sulla Chiesa, lo pongono diligentissimamente in luce con voluttà mal repressa. Le pie tradizioni popolari, seguendo un certo apriorismo, cercano a tutta possa di cancellare. Ostentano disprezzo per sacre Reliquie raccomandate dalla loro vetustà. Insomma li punge la vana bramosia che il mondo parli di loro; il che si persuadono che non sarà, se dicono soltanto quello che sempre e da tutti fu detto. Intanto si dànno forse a credere di prestare ossequio a Dio ed alla Chiesa; ma in realtà gravissimamente li offendono, non tanto per quel che fanno, quanto per l'intenzione con cui operano e per l'aiuto che prestano utilissimo agli ardimenti dei modernisti.</p>
<p>A questo torrente di gravissimi errori, che di celato e alla scoperta va guadagnando, si adoperò con detti e con fatti di opporsi fortemente Leone XIII predecessore Nostro di felice ricordanza, specialmente a riguardo delle sante Scritture. Ma i modernisti, lo vedemmo, non si lasciano spaventare facilmente: affettando il maggior rispetto ed una somma umiltà, stravolsero a loro senso le parole del Pontefice, e gli atti di lui li fecero passare come diretti ad altri. Così il male é venuto pigliando forza ogni giorno più. Abbiam dunque deciso, o Venerabili Fratelli, di non tergiversare più oltre e di por mano a misure più energiche. Preghiamo però e scongiuriamo voi che, in negozio di tanto rilievo, non Ci lasciate menomamente desiderare la vostra vigilanza e diligenza e fortezza. E quel che chiediamo ed aspettiamo da voi, lo chiediamo altresì e lo aspettiamo dagli altri pastori delle anime, dagli educatori e maestri del giovine clero, e specialmente dai Superiori generali degli Ordini religiosi.</p>
<p>I. La prima cosa adunque, per ciò che spetta agli studi, vogliamo e decisamente ordiniamo che a fondamento degli studi sacri si ponga la filosofia scolastica. – Bene inteso che, «se dai dottori scolastici furono agitate questioni troppo sottili o fu alcun che trattato con poca considerazione: se fu detta cosa che mal si affaccia con dottrine accertate dei secoli seguenti, ovvero in qualsivoglia modo non ammissibile; non è nostra intenzione che tutto ciò debba servir d'esempio da imitare anche ai dì nostri»<note resp="aut" place="foot"><bibl><author>Leone XIII</author>, Enc. «<title lang="lat">Aeterni Patris</title>»</bibl>.</note>. Ciò che monta anzi tutto è che la filosofia scolastica, che noi ordiniamo di seguire, si debba precipuamente intendere quella di San Tommaso di Aquino: intorno alla quale tutto ciò che il Nostro Predecessore stabilì, intendiamo che rimanga in pieno vigore e, se è bisogno, lo rinnoviamo e confermiamo e severamente ordiniamo che sia da tutti osservato. Se nei Seminarii si sia ciò trascurato, toccherà ai Vescovi insistere ed esigere che in avvenire si osservi. Lo stesso comandiamo ai Superiori degli Ordini religiosi. Ammoniamo poi quelli che insegnano di ben persuadersi che il discostarsi dall'Aquinate, specialmente in cose metafisiche, non avviene senza grave danno.</p>
<p>Posto così il fondamento della filosofia, si innalzi con somma diligenza l'edificio teologico. – Venerabili Fratelli, promovete con ogni industria possibile lo studio della teologia, talché i chierici, uscendo dai Seminarii, ne portino seco un'alta stima ed un grande amore e l'abbiano sempre carissimo. Imperocché «nella grande e molteplice copia di discipline che si porgono alla mente cupida di verità, a tutti è noto che alla sacra Teologia appartiene talmente il primo luogo, che fu antico detto dei sapienti, essere dovere delle altre scienze ed arti di servirla e prestarle mano siccome ancelle»<note resp="aut" place="foot"><bibl><author>Leone XIII</author>, Lett. ap. «<title lang="lat">In magna</title>», 10 dec. 1889</bibl>.</note>. – Aggiungiamo qui, sembrarci altresì degni di lode coloro, che, salvo il rispetto alla Tradizione, ai Padri, al magistero ecclesiastico, con saggio criterio e con norme cattoliche (ciò che non sempre da tutti si osserva) cercano di illustrare la teologia positiva, attingendo lume dalla storia di vero nome. Certamente che alla teologia positiva deve ora darsi più larga parte che pel passato: ciò nondimeno deve farsi in guisa, che nulla ne venga a perdere la teologia scolastica, e si disapprovino quai fautori del modernismo coloro, che tanto innalzino la teologia positiva da sembrar quasi spregiare la scolastica.</p>
<p>In quanto alle discipline profane basti richiamare quel che il Nostro Predecessore disse con molta sapienza<note resp="aut" place="foot"><bibl>Allocuz., 7 marzo 1880</bibl>.</note>: «Adoperatevi strenuamente nello studio delle cose naturali: nel qual genere gl'ingegnosi ritrovati e gli utili ardimenti dei nostri tempi, come di ragione sono ammirati dai presenti così dai posteri avranno perpetua lode ed encomio». Questo però senza danno degli studi sacri: il che ammoniva lo stesso Nostro Predecessore con queste altre gravissime parole<note resp="aut" place="foot"><bibl>Loc. cit.</bibl></note>: «La causa di siffatti errori, chi la ricerchi diligentemente, sta principalmente in ciò che di questi nostri tempi, quanto più fervono gli studi delle scienze naturali, tanto più son venute meno le discipline più severe e più alte: alcune di queste infatti sono quasi poste in dimenticanza; alcune son trattate stancamente e con leggerezza, e, ciò che è indegno, perduto lo splendore della primitiva dignità, son deturpate da prave sentenze e da enormi errori». – Con questa legge ordiniamo che si regolino nei Seminarii gli studi delle scienze naturali.</p>
<p>II. A questi ordinamenti tanto Nostri che del Nostro Antecessore fa mestieri volgere l'attenzione ognoraché si tratti di scegliere i moderatori e maestri così dei Seminarii come delle Università cattoliche. Chiunque in alcun modo sia infetto di modernismo, senza riguardi di sorta si tenga lontano dall'ufficio così di reggere e così d'insegnare: se già si trovi con tale incarico, ne sia rimosso. Parimente si faccia con chiunque o in secreto o apertamente favorisce il modernismo, sia lodando i modernisti, sia attenuando la loro colpa, sia criticando la scolastica, i Padri, il magistero ecclesiastico, sa ricusando obbedienza alla potestà ecclesiastica da qualunque persona essa si eserciti, e similmente con chi in materia storica, archeologica e biblica si mostri amante di novità: e finalmente, con quelli altresì che non si curano degli studi sacri o paiono a questi anteporre i profani. – In questa parte, o Venerabili Fratelli, e specialmente nella scelta dei maestri, non sarà mai eccessiva la vostra attenzione e fermezza; essendoché sull'esempio dei maestri si formano per lo più i discepoli. Poggiati adunque sul dovere di coscienza, procedete in questa materia con prudenza sì ma con fortezza.</p>
<p>Con non minore vigilanza e severità dovrete esaminare e scegliere chi debba essere ammesso al Sacerdozio. Lungi, lungi dal clero l'amore di novità: Dio non vede di buon occhio gli animi superbi e contumaci! – A niuno in avvenire si conceda la laurea di teologia o di diritto canonico, che non abbia prima compito per intero il corso stabilito di filosofia scolastica. Se tale laurea ciò non ostante venisse concessa, sia nulla. Le ordinazioni che la sacra Congregazione dei Vescovi e Regolari emanò nell'anno 1896 pei chierici d'Italia dell'uno e dell'altro clero circa il frequentare le Università, stabiliamo che d'ora innanzi rimangano estese a tutte le nazioni. – I chierici e sacerdoti iscritti ad un Istituto o ad una Università cattolica non potranno seguire nelle Università civili quei corsi, di cui vi sieno cattedre negli Istituti cattolici ai quali essi appartengono. Se in alcun luogo si è ciò permesso per lo passato, ordiniamo che più non si conceda nell'avvenire. – I Vescovi che formano il consiglio direttivo di siffatti Istituti o cattoliche Università veglino con ogni cura perché questi Nostri comandi vi si osservino costantemente.</p>
<p>III. È parimente officio dei Vescovi impedire che gli scritti infetti di modernismo o ad esso favorevoli si leggano, se sono già pubblicati, o, se nol sono, proibire che si pubblichino. – Qualsivoglia libro o giornale o periodico di tal genere non si dovrà mai permettere o agli alunni dei Seminarii o agli uditori delle Università cattoliche: il danno che ne proverrebbe non sarebbe minore di quello delle letture immorali; sarebbe anzi peggiore, perché ne andrebbe viziata la radice stessa del vivere cristiano. Né altrimenti si dovrà giudicare degli scritti di taluni cattolici, uomini, del resto, di non malvagie intenzioni, ma che, digiuni di studi teologici e imbevuti di filosofia moderna, cercano di accordare questa con la fede e di farla servire, come essi dicono, ai vantaggi della fede stessa. Il nome e la buona fama degli autori fa sì che tali libri sieno letti senza verun timore, e sono quindi più pericolosi per trarre a poco a poco al modernismo.</p>
<p>Per dar poi, o Venerabili Fratelli, disposizioni più generali in sì grave materia, se nelle vostre diocesi corrono libri perniciosi, adoperatevi con fortezza a sbandirli, facendo anche uso di solenni condanne. Benché questa Sede Apostolica ponga ogni opera nel togliere di mezzo siffatti scritti; tanto oggimai ne è cresciuto il numero, che a condannarli tutti non bastano le forze. Quindi accade che la medicina giunga talora troppo tardi, quando cioè pel troppo attendere il male ha già preso piede. Vogliamo adunque che i Vescovi, deposto ogni timore, messa da parte la prudenza della carne, disprezzando il gridìo dei malvagi, soavemente sì ma con costanza, adempiano ciascuno le sue parti; memori di quanto prescriveva Leone XIII nella Costituzione apostolica «Officiorum»: «Gli Ordinari, anche come Delegati della Sede Apostolica, si adoprino di proscrivere e di togliere dalle mani dei fedeli i libri o altri scritti nocivi stampati o diffusi nelle proprie diocesi». Con queste parole si concede, è vero, un diritto: ma s'impone in pari tempo un dovere. Né stimi veruno di avere adempiuto cotal dovere, se deferisca a Noi l'uno o l'altro libro, mentre altri moltissimi si lasciano divulgare e diffondere. – Né in ciò vi deve trattenere il sapere che l'autore di qualche libro abbia altrove ottenuto l'«<foreign lang="lat">Imprimatur</foreign>»; sì perché tal concessione può essere simulata, sì perché può essere stata fatta per trascuratezza, o per troppa benignità, o per troppa fiducia dell'autore: il quale ultimo caso può talora avverarsi negli Ordini religiosi. Aggiungasi che, come non ogni cibo si confà a tutti egualmente, così un libro che in un luogo sarà indifferente, in un altro, per le circostanze, può tornare nocivo. Se pertanto il Vescovo, udito il parere di persone prudenti, stimerà di dover condannare nella sua diocesi anche qualcuno di siffatti libri, gliene diamo ampia facoltà, anzi glielo rechiamo a dovere. Intendiamo bensì che si serbino in tal fatto i riguardi convenienti, bastando forse che la proibizione si restringa talora soltanto al clero: ma eziandio in tal caso sarà obbligo dei librai cattolici di non porre in vendita i libri condannati dal Vescovo. E poiché Ci cade il discorso, vigilino i Vescovi che i librai per bramosìa di lucro non spaccino merce malsana: il certo è che nei cataloghi di taluni di costoro si annunziano di frequente e con lode non piccola i libri dei modernisti. Se essi ricusano di obbedire, non dubitino i Vescovi di privarli del titolo di librai cattolici; similmente e con più ragione, se avranno quello di vescovili: che se avessero titolo di pontificii, si deferiscano alla Sede Apostolica. – A tutti finalmente ricordiamo l'articolo XXVI della mentovata Costituzione apostolica «<foreign lang="lat">Officiorum</foreign>»: «Tutti coloro che abbiano ottenuta facoltà apostolica di leggere e ritenere libri proibiti, non sono perciò autorizzati a leggere libri o giornali proscritti dagli Ordinari locali, se pure nell'indulto apostolico non sia data espressa facoltà di leggere e ritenere libri condannati da chicchessia».</p>
<p>IV. Ma non basta impedire la lettura o la vendita dei libri cattivi; fa d'uopo impedirne altresì la stampa. Quindi i Vescovi non concedano la facoltà di stampa se non con la massima severità. – E poiché è grande il numero delle pubblicazioni, che a seconda della Costituzione «<foreign lang="lat">Officiorum</foreign>» esigono l'autorizzazione dell'Ordinario; in talune diocesi si sogliono determinare in numero conveniente censori di officio per l'esame degli scritti. Somma lode Noi diamo a siffatta istituzione di censura: e non solo esortiamo, ma ordiniamo che si estenda a tutte le diocesi. In tutte adunque le Curie episcopali si stabiliscano censori per la revisione degli scritti da pubblicarsi: si scelgano questi dall'uno e dall'altro clero, uomini di età, di scienza e di prudenza e che nel giudicare sappiano tenere il giusto mezzo. Spetterà ad essi l'esame di tutto quello che secondo gli articoli XLI e XLII della detta Costituzione ha bisogno di permesso per essere pubblicato. Il Censore darà per iscritto la facoltà di stampa colla parola «<foreign lang="lat">Imprimatur</foreign>», la quale però sarà preceduta dal «<foreign lang="lat">Nihil obstat</foreign>» e dal nome del Censore. – Anche nella Curia romana, non altrimenti che nelle altre, si stabiliranno Censori d'ufficio. L'elezione dei medesimi, dopo interpellato il Cardinale Vicario e coll'annuenza ed approvazione dello stesso Sommo Pontefice, spetterà al Maestro del sacro Palazzo Apostolico. A questo pure toccherà determinare per ogni singolo scritto il Censore, che lo esamini. La facoltà di stampa sarà concessa dallo stesso Maestro ed insieme dal Cardinale Vicario o dal suo Vicegerente, premesso però, come sopra si disse, il «<foreign lang="lat">Nulla osta</foreign>» col nome del Censore. – Solo in circostanze straordinarie e rarissimamente si potrà, a prudente arbitrio del Vescovo, omettere la menzione del Censore. – Agli autori non si farà mai conoscere il nome del Censore, prima che questi abbia dato giudizio favorevole; affinché il Censore stesso non abbia a patir molestia o mentre esamina lo scritto o in caso che ne disapprovi la stampa. – Mai non si sceglieranno Censori dagli Ordini religiosi, senza prima averne secretamente il parere del Superiore provinciale, o, se si tratta di Roma, del Generale: questi poi dovranno secondo coscienza attestare dei costumi, della scienza e della integrità della dottrina dell'eligendo. – Ammoniamo i Superiori religiosi del gravissimo dovere che essi hanno di mai non permettere che alcun che si pubblichi dai loro sudditi senza la previa facoltà loro e dell'Ordinario diocesano. Per ultimo affermiamo e dichiariamo che il titolo di Censore, di cui taluno sia insignito, non ha verun valore né mai si potrà arrecare come argomento per dar credito alle private opinioni del medesimo.</p>
<p>Detto ciò generalmente, nominatamente ordiniamo un'osservazione più diligente di quanto si prescrive nell'articolo XLII della citata Costituzione «<foreign lang="lat">Officiorum</foreign>», cioè: «È vietato ai sacerdoti secolari, senza previo permesso dell'Ordinario, prendere la direzione di giornali o di periodici». Del quale permesso, dopo ammonitone, sarà privato chiunque ne facesse mal uso. – Circa quei sacerdoti, che hanno titolo di «corrispondenti» o «collaboratori», poiché avviene non raramente che pubblichino, nei giornali o periodici, scritti infetti di modernismo; vedano i Vescovi che ciò non avvenga; e se avvenisse, ammoniscano e diano proibizione di scrivere. Lo stesso con ogni autorità ammoniamo che facciano i Superiori degli Ordini religiosi: i quali se si mostrassero in ciò trascurati, provvedano i Vescovi con autorità delegata dal Sommo Pontefice. – I giornali e periodici pubblicati dai cattolici abbiano, per quanto sia possibile, un Censore determinato. Sarà obbligo di questo leggere opportunamente i singoli fogli o fascicoli dopo già pubblicati: se cosa alcuna troverà di pericoloso, ordinerà che sia corretto quanto prima. Lo stesso diritto avrà il Vescovo, anche in caso che il Censore non abbia reclamato.</p>
<p>I. Ricordammo già sopra i congressi e i pubblici convegni come quelli nei quali i modernisti si adoprano di propalare e propagare le loro opinioni. I Vescovi non permetteranno più in avvenire, se non in casi rarissimi, i congressi di sacerdoti. Se avverrà che li permettano, lo faranno solo a questa condizione che non vi si trattino cose di pertinenza dei Vescovi o della Sede Apostolica, non vi si facciano proposte o postulati che implichino usurpazione della sacra potestà, non vi si faccia affatto menzione di quanto sa di modernismo, di presbiterianismo, di laicismo. – A tali convegni, che dovranno solo permettersi volta per volta e per iscritto o in tempo opportuno, non potrà intervenire sacerdote alcuno di altra diocesi, se non porti commendatizie del proprio Vescovo. – A tutti i sacerdoti poi non passi mai di mente ciò che Leone XIII raccomandava con parole gravissime<note resp="aut" place="foot"><bibl>Lett. Enc. «<title lang="lat">Nobilissima Gallorum</title>», 10 febbraio 1884</bibl>.</note>: «Sia intangibile appo i sacerdoti l'autorità dei proprii Vescovi: si persuadano che il ministero sacerdotale, se non si eserciti sotto la direzione del Vescovo, non sarà né santo, né molto utile, né rispettabile».</p>
<p>II. Ma che gioveranno, o Venerabili Fratelli, i Nostri comandi e le Nostre prescrizioni, se non si osservino a dovere e con fermezza? Perché questo si ottenga, Ci é Parso espediente stendere a tutte le diocesi ciò che i Vescovi dell'Umbrie<note resp="aut" place="foot"><bibl><title>Atti del Congr. dei Vesc. dell'Umbria</title>, nov. 1849, Tit. II, art. 6</bibl>.</note>, molti anni or sono, con savissimo consiglio stabilirono per le loro, «Ad estirpare», così essi, «gli errori già diffusi e ad impedire che più oltre si diffondano o che esistano tuttavia maestri di empietà, pei quali si perpetuino i perniciosi effetti originati da tale diffusione; il sacro Congresso, seguendo gli esempii di San Carlo Borromeo, stabilisce che in ogni diocesi si istituisca un consiglio di uomini commendevoli dei due cleri, a cui spetti il vigilare se e con quali arti i nuovi errori si dilatino o si propaghino, e farne avvertito il Vescovo perché di concorde avviso prenda rimedii con cui il male si estingua fin dal principio e non si spanda di vantaggio a rovina delle anime, e ciò che è peggio si afforzi e cresca». – Stabiliamo adunque che un siffatto Consiglio, che si chiamerà «di vigilanza», si istituisca quanto prima in tutte le diocesi. I membri di esso si sceglieranno colle stesse norme già prescritte pei Censori dei libri. Ogni due mesi, in giorno determinato, si raccoglierà in presenza del Vescovo: le cose trattate o stabilite saranno sottoposte a legge di secreto. I doveri degli appartenenti al Consiglio saranno i seguenti. Scrutino con attenzione gl'indizi di modernismo tanto nei libri che nell'insegnamento: con prudenza, prontezza ed efficacia stabiliscano quanto è d'uopo per la incolumità del clero e della gioventù. – Combattano le novità di parole, e rammentino gli ammonimenti di Leone XIII<note resp="aut" place="foot"><bibl>S. C. AA. EE. SS., 27 gen. 1902</bibl>.</note>: «Non si potrebbe approvare nelle pubblicazioni cattoliche un linguaggio che ispirandosi a malsana novità, sembrasse deridere la pietà dei fedeli ed accennasse a nuovi orientamenti della vita cristiana, a nuove direzioni della Chiesa, a nuove aspirazioni dell'anima moderna, a nuova vocazione del clero, a nuova civiltà cristiana». Tutto questo non si sopporti così nei libri come dalle cattedre. – Non trascurino i libri nei quali si tratti o delle pie tradizioni di ciascun luogo o delle sacre Reliquie. Non permettano che tali questioni si agitino nei giornali o in periodici destinati a fomentare la pietà, né con espressioni che sappiano di ludibrio o di disprezzo, né con affermazioni risolute, specialmente, come il più delle volte accade, quando ciò che si afferma o non passa i termini della probabilità o si basa su pregiudicate opinioni. – Circa le sacre Reliquie si abbiano queste norme. Se i Vescovi, i quali sono soli giudici in questa materia, conoscano con certezza che una Reliquia sia falsa, la toglieranno senz'altro dal culto dei fedeli. Se le autentiche di una Reliquia qualsiasi, o pei civili rivolgimenti o in altra guisa, siensi smarrite; non si esponga alla pubblica venerazione, se prima il Vescovo non ne abbia fatta ricognizione. L'argomento di prescrizione o di fondata presunzione allora solo avrà valore, quando il culto sia commendevole per antichità: il che risponde al Decreto emanato nel 1896 dalla Congregazione delle Indulgenze e sacre Reliquie, in questi termini: «Le Reliquie antiche sono da conservarsi nella venerazione che finora ebbero, se pure in casi particolari non si abbiano argomenti certi che sono false o supposte». Nel portar poi giudizio delle pie tradizioni si tenga sempre presente, che la Chiesa in questa materia fa uso di tanta prudenza, da non permettere che tali tradizioni si raccontino nei libri, se non con grandi cautele e premessa la dichiarazione prescritta da Urbano VIII: il che pure, adempiuto, non perciò ammette la verità del fatto, ma solo non proibisce che si creda, ove a farlo non manchino argomenti umani. Così appunto la sacra Congregazione dei Riti dichiarava fin da trent'anni addietro<note resp="aut" place="foot">Decr. 2 maggio 1877.</note>: «Siffatte apparizioni o rivelazioni non furono né approvate né condannate dalla Sede Apostolica, ma solo passate come da piamente credersi con sola fede umana, conforme alla tradizione di cui godono, confermata pure da idonei testimonii e documenti». Niun timore può ammettere chi a questa regola si tenga. Imperocché il culto di qualsivoglia apparizione, in quanto riguarda il fatto stesso e dicesi «relativo», ha sempre implicita la condizione della verità del fatto: in quanto poi è «assoluto», si fonda sempre nella verità, giacché si dirige alle persone stesse dei Santi che si onorano. Lo stesso vale delle Reliquie. – Commettiamo infine al Consiglio di vigilanza, di tener d'occhio assiduamente e diligentemente gl'istituti sociali come pure gli scritti di questioni sociali, affinché nulla vi si celi di modernismo ma ottemperino alle prescrizioni dei Romani Pontefici.</p>
<p>III. Le cose fin qui stabilite affinché non vadano in dimenticanza, vogliamo ed ordiniamo che i Vescovi di ciascuna diocesi, trascorso un anno dalla pubblicazione delle presenti Lettere, e poscia ogni triennio, con diligente e giurata esposizione riferiscano alla Sede Apostolica intorno a quanto si prescrive in esse, e sulle dottrine che corrono in mezzo al clero e sopratutto nei Seminarii ed altri Istituti cattolici, non eccettuati quelli che pur sono esenti dalla autorità dell'Ordinario. Lo stesso imponiamo ai Superiori generali degli Ordini religiosi a riguardo dei loro dipendenti.</p>
<p>Queste cose, o Venerabili Fratelli, abbiam creduto di scrivervi per salute di ogni credente. I nemici della Chiesa certamente ne abuseranno per ribadire la vecchia accusa, per cui siamo fatti passare come avversi alla scienza ed al progresso della civiltà. A tali accuse, che trovano smentita in ogni pagina della storia della Chiesa, affine di opporre alcun che di nuovo, è Nostro consiglio di accordare ogni favore e protezione ad un nuovo Istituto, da cui, coll'aiuto di quanti fra i cattolici sono più insigni per fama di sapienza, ogni fatta di scienza e di erudizione, sotto la guida ed il magistero della cattolica verità, sia promosso. Assecondi Iddio i Nostri disegni e ci prestino aiuto quanti di vero amore amano la Chiesa di Gesù Cristo. Ma di ciò in altra opportunità. – A voi intanto, o Venerabili Fratelli, nella cui opera e zelo sommamente confidiamo, imploriamo di tutto cuore la pienezza dei lumi celesti, affinché, in tanto periglio delle anime per gli errori che da ogni banda s'infiltrano, scorgiate quel che far vi convenga, e con ogni ardore e fortezza lo eseguiate. Vi assista colla sua virtù Gesù Cristo autore e consumatore della nostra fede; vi assista coll'intercessione e coll'aiuto la Vergine Immacolata prodigatrice di tutte le eresie. E Noi, come pegno della Nostra carità e delle divine consolazioni fra tante contrarietà, impartiamo con ogni affetto a voi, al vostro clero ed ai nostri fedeli l'Apostolica Benedizione.</p>
<p>Dato a Roma, presso San Pietro, il giorno 8 settembre 1907, nell'anno quinto del Nostro Pontificato.</p>
<closer>
<signed>PIO PP. X.</signed>
</closer>
</div1>
</back>
</text>
</TEI.2>
