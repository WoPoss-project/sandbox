<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Relazione di Francia di Giovanni Battista Nani (1644 al 1648)</title>
      <author>Giovan Battista Nani</author>
    </titleStmt>
    <extent>95 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit000867</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Relazioni di ambasciatori veneti al Senato : tratte dalle migliori edizioni disponibili e ordinate cronologicamente</title>
        <title type="part">vol.</title>
        <author>Firpo, Luigi</author>
        <publisher>Bottega d'Erasmo</publisher>
        <pubPlace>Torino</pubPlace>
        <date>1965</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>600</date>
    </creation>
    <langUsage><language id="ita">Italiano</language></langUsage>
    <textClass>
      <keywords scheme="CGB">
        <term>Documenti</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Venezia</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Venezia</name>
      </respStmt>
      <item>Correzione linguistica</item>
    </change>
    <change>
      <date>2005-05-17T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-05-17T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1 n="Relazione di Francia di Giovanni Battista Nani (1644 al 1648)">
<head>Relazione di Francia
di
Giovanni Battista Nani
ambasciatore ordinario
a Luigi XIV
dall'anno 1644 al 1648.</head>
<opener><salute>Serenissimo Principe.</salute></opener>
<p>Al principio del 1644, i comandi supremi di questo Eccellentissimo Senato mi portarono alla corte di Francia cogli augurii che si potevano supporre propizii a tutto il periodo della
carica, presi gli auspicii di essa dalla pace d'Italia sul procinto
della mia partenza conclusa, e portai per prime voci dei miei
ufficii al re i ringraziamenti e gli applausi per essa.</p>
<p>Anco il congresso di Münster per la pace generale di Cristianità restò aperto nei giorni medesimi, con la comparsa dei
ministri francesi, e l'aspetto di tutti gli accidenti prometteva
l'evento felice, se con i voti e con le speranze umane si regolassero i decreti del cielo.</p>
<p>Ma questo lume di felicità e tranquillità della patria restò
ben eclissato presto dalla guerra del Turco; e la quiete comune allontanata dalle passioni dei ministri, sta ancora per dir
così disperata e languente nella mente e nel desiderio dei buoni. 
Un'infinità di emergenti è insorta in questo corso di tempo, e molti così stravaganti ed importanti, che, epilogate in un
lustro le disgrazie dei secoli intieri, resterà alla posterità contrassegnato come il più infausto all'Europa, alla pace di essa,
alla libertà ed alla religione; fra essi, assistito dalla grazia del
Signor Iddio, e dalla benignità e direzione di Vostre Eccellenze, ho io convenuto reggere il peso per ispazio ben lungo, cimentare la costanza, condurre i negozii tra gli scogli, in una
gran corte che dall'opinione è resa temuta, dalla fortuna fastosa, dalle congiunture importante, dalla propria natura e complessione, difficile e scabrosa all'estremo.</p>
<p>A me tocca per primo portar a Vostra Serenità la relazione della presente reggenza, perchè sono il primo ministro
che l'abbia servita con un'intiera ambasciata: sebbene la serie
de' miei dispacci è stata una relazione incessante a misura che
gli accidenti ed i negozii hanno richiesto la notizia del genio e
delle massime del governo presente; devo però servire all'uso
ed alla legge rappresentandone un'abbreviata bensì ma intiera
descrizione alla notizia di Vostre Eccellenze.</p>
<p>Non si può negare che la Francia non sia predestinata da
Dio agli acquisti ed agl'imperii: il sito suo, la fertilità del
paese, l'opulenza di esso, la popolazione, il coraggio e il valore
dei popoli stessi essendo le circostanze che concorrono tutte
per intraprendere non solo ma per occupare gli Stati.</p>
<p>La fortuna però non ha mai fatto di questo floridissimo
regno apparire i suoi sforzi come nel tempo presente; quando
il comando d'un fanciullo, la reggenza di una donna, la direzione d'uno straniero facevano appunto con probabilità presagire i disastri.</p>
<p>Le battaglie vinte, le piazze espugnate, le provincie occupate, le felicità insomma con le quali Dio ha voluto colmarlo
sono stati gli auspicii di questo giovine principe, che ha in ogni
anno dell'età sua contate vittorie e trionfi. </p>
<p>Ai limiti ben noti ed ereditarii del regno si son aggiunti
al presente la Catalogna quasi intiera e tutto il Rossiglione
nella Spagna; nei Paesi Bassi, le frontiere quasi tutte, le provincie obbedienti al Cattolico, essendo lacerate ed invase. Le
piazze più importanti di mare e di terra nella Fiandra, la metropoli dell'Artois, le chiavi del Lussemburgo, la Lorena tutta
e la Alsazia, il paese fra la Mosella ed il Reno, gran parte degli
elettorati di Treveri e di Magonza, del Palatinato e del Wirtemberg, le porte del Danubio e del Reno sono in mano dei Francesi,
in Italia Pinerolo con le valli adiacenti gli assicurano le strade
di terra; Piombino e Porto Longone gli aprono quella del mare. Sotto titolo di protezione gode delle piazze migliori, e dispone delle forze e degli Stati in gran parte di Mantova e di
Savoja. Se i successi avessero nel resto Corrisposto ai disegni,
quasi tutta l'Italia al presente sarebbe suddita o dipendente
dalla istessa corona.</p>
<p>A questo grado di potenza si è con due mezzi sollevata la
Francia: con la gente e col danaro, l'uno consunto, l'altro
profuso in così grande abbondanza, che bastante a conquistare
più mondi, è deplorabile che non sia convertito a redimer tanti
imperii dalle mani de' Turchi, piuttostochè lacerar la Cristianità ed abbattere gli altari. Ambidue non ha il re da cercarli
lontani, non di raccoglier le truppe straniere, non di aspettare
dalle Indie i tesori, ma li tiene pronti ed alla mano. I sudditi
bellicosi per natura e per genio, agguerriti per servizio, vincitori per fortuna e per uso, somministrano quante truppe sono
necessarie alle armate. È però vero che si rinforzano con sei o
settemille Svizzeri incirca, parte nei reggimenti delle guardie,
parte in altro corpo distinto, stimati, per la disciplina, per la
robustezza e per altre doti proprie di quella nazione, il nerbo
migliore delle milizie reali. Qualche Inglese, Scozzese, ed anco
Irlandese ha preso servizio, ed in questi ultimi anni sino di
Polonia si sono estratte le leve, ma come queste nazioni ogni
poco di tempo che stiino unite ai Francesi acquistano intiera
bravura, così si accostumano mal volontieri nel resto alla mancanza del danaro, ai viveri scarsi, ed alle altre dissoluzioni e
disordini che dagli eserciti della Francia sono inseparabili affatto. Gli Alemanni non servono in generale se non nella Germania medesima, i Francesi all'incontro non sanno aggiustarsi
a quella forma di guerra ed al clima. Quell'armata però pochissimo costa, e si può dire che tra gli alloggi e le prede da se
stessa sussista.</p>
<p>Lo sforzo dunque principale si riduce ai soli Francesi, che
sebbene dalle stragi, dai patimenti e dalle altre calamità della
guerra siano ogni anno in numero grande disfatti, tanto però è
lontano che possi il re provarne mancanza, che pullulano anzi
sempre più a segno, che pur che si oda il suono dell'oro, non
vi è pericolo certo che siino per indebolirsi le armate. Ogni
anno sono gli eserciti per quello che ai soldati gregarii s'aspetta,
dalla fame o dal ferro distrutti, ma ogni anno rinvigoriti e rimessi. Vero è che il tedio comincia a frapporsi, perchè le passate campagne non corse che una mezza paga, o due mezze al
più, ristretti i viveri, il paese dov'è la sede della guerra distrutto, i bottini ed i profitti mancando, molti sono stanchi, e
non amano più sacrificarsi senza qualche interesse; ad ogni
modo replico, che se correrà l'oro, sempre correranno le genti,
e perchè nella passata campagna si allargò un poco la mano
agli esborsi per le reclute e le leve, tale fu la folla dei soldati
corsi ad arrolarsi che l'armata di Fiandra usci fuori forte di
trentaseimille effettivi.</p>
<p>Il mondo in effetto ha occasione di stupirsi che uno Stato
solo a tante armate tutte offensive possi somministrare il vigore
e la lena senza snervarsi e soccombere. L'anno corrente (1648)
ne abbiamo veduto una in Catalogna, che ha potuto tener la
campagna, intraprendere assedii ed espugnare una piazza. Una
floridissima in Fiandra che ha occupato città, e sebbene indebolita da molti accidenti, ha però col coraggio più che con le
forze battuto il nemico assai prepotente. Un'altra in Germania,
che unita a' suoi collegati ha sforzato i passi dei fiumi, calpestati gli avversarii, e portate le armi sin dove da Carlo Magno
in qua non avevano più penetrate le insegne francesi. Un corpo
ausiliario nell'Alsazia che per invigorire Condé ha poi calato
alle basse. Un esercito in Lombardia che ha minacciato il cuore
e l'interno del Milanese e dell'Italia, un rinforzo nel Piemonte.
Un'armata sul mare con gente da sbarco se i Napoletani avessero voluto aprire le porte. Insomma sette armate di terra o di
mare, tra grandi e piccole, hanno in quest'anno sostenuto in
Europa la forza di questa monarchia poderosa. </p>
<p>Sarebbe senza dubbio la furia e l'ardire di questa nazion
coraggiosa capace di estendere le imprese più oltre, se Dio che
ha prefisso i limiti e gli argini al mare non avesse eziandio agli
Stati prescritto i periodi ed i confini. </p>
<p>La facilità dell'acquistare è bilanciata dalla negligenza del
custodire; la prontezza dell'ammassare le armate, dalla celerità del disfarsi; il valore delle milizie, dall'insolenza e dalla
dissoluzione della disciplina. </p>
<p>È meraviglia, veder un esercito con la fanteria per la maggior parte di ragazzi composta, nudi, laceri e scalzi, la cavalleria mal montata; e pur questi per ordinario vincono sempre
e fanno tremare l'Europa, perchè si battono come disperati, e
con la spada alla mano dove cade il loro urto tutto cede e si
frange.</p>
<p>Vero è che il vigor principale proviene dagli ufficiali in
numero così grande e fornito, che si calcolano sempre un terzo
di tutte le armate, gente nobile e scelta, che avendo l'onore
per iscorta, niente cura d'incontrare la morte. Molte compagnie constano alle volte di soli ufficiali e ben spesso di cinque
o sei soldati, e si lascia correr l'abuso, perchè siccome il re
non li paga, così non sente il peso di essi, tirando all'incontro
un essenziale profitto, che adempiscono le funzioni ed i cimenti
più azzardosi: il fante privato per ordinario niente operando
se l'ufficiale non lo guida con l'esempio o per mano. </p>
<p>Quello che più importa è che i generali ed i capi sono i
più gloriosi ed i più valorosi del mondo. Il nome loro è già
noto. I principi del sangue si mettono in testa alle armate, e
non vi è esercito del re che non abbi tre o quattro soggetti capaci ognuno di comandare in capo, oltre un numero grande
che stanchi dalle fatiche o disgustati dalle ricompense, od oziosi
stan ritirati, o passeggiano la corte.</p>
<p>Nei soli presidii delle nuove conquiste, se si guardassero i
ruoli, dovrebbe aver la corona più di centomille soldati effettivi. Ma questo numero decade di molto, perchè i governatori
con ingordigia eccedente appropriano a se le contribuzioni ed
il danaro. Languiscono perciò per ordinario le piazze in bisogno di tutto, e sono sostenute dalla riputazione e dal nome,
dalla prontezza e facilità di unire i soccorsi piucchè dalla diligenza e dalla prevenzione di chi li comanda. Non ve ne sarebbe
alcuna che non cedesse se gli Spagnuoli avessero la forza o
l'ardire d'intraprendere. La stessa frontiera si sarebbe perduta
quest'anno, se avessero voluto i nemici attaccarla piuttostochè
minacciarla e rubarla. </p>
<p>Numero pari o poco meno di centomille combattenti, cioè
tra a piedi ed a cavallo, si trovano nelle armate in campagna,
tutte alloggiate fuori dei confini del regno, in casa o del nemico
o dei confederati, con quel vantaggio e respiro che seco porta
lo sgravare il proprio paese dalla libertà con che vive il soldato. Le forze marittime parevano declinate e quasi che estinte,
quando la prudenza dei ministri ed i vasti disegni ne' quali
hanno voluto contro l'Italia principalmente imbarcarsi, li hanno
fatti risolvere a prevalersi del sito del regno, piantato appunto dalla natura al dominio di ambidue i mari, e ad interdire
ai vicini la comunicazione ed il passo.</p>
<p>Le coste di levante e ponente danno marinerezza numerosa ed esperta, e contro l'opinione che se n'era formata dal
mondo, le milizie medesime riescono così coraggiose sul mare
come valorose si hanno fatto conoscere in terra. La religione
di Malta fornisce un floridissimo seminario di capi. Le ciurme
riescono più difficili assai perchè il Francese non può patire la
catena ed il remo. Per questo le galere che sono ventiuna al
presente non potriano che con difficoltà grande aumentarsi,
anzi essendo ridotte a diecisette, dalla diminuzione che sempre
porta il tempo alle armate, e da qualche naufragio che provarono a Roses, non vi fu altro ripiego per risarcirsi del danno,
che comprare dal granduca le quattro ben note, sotto nome del
principe di Monaco, per schermirsi dalla capitolazione col Turco che vieta tenere i suoi sudditi schiavi.</p>
<p>I vascelli tondi ne' quali la forza principale dell'armata
francese consiste, per grandezza e per qualità non sono da cimentarsi con quelli di Spagna, ma il numero delle genti e la
risoluzion da combattere supplisce. Sono stati trentacinque in
quaranta l'anno presente, oltre quelli di fuoco che hanno fatto
ben spesso effetti prodigiosi e tremendi, e possono essere di più
a misura che si volesse aggiungere di spesa, nè in Francia
mancando per armarli le gomene, nè in Olanda per noleggiare
le navi.</p>
<p>Munita la corona di queste forze che sono proprie e sicure, è difficile che da potenza esterna possi ricevere il crollo,
ma Dio ha inserto il germe della corruzione in noi stessi, e
perciò nel suo interno ha per ordinario umori agitati e commossi, che altre volte l'hanno ridotta esangue e cadente, e che
da pochi anni in qua si può dir per miracolo repressi e acquetati, par che bollino ora con pronostico incerto, se questa crisi
della natura sia per apportar sollievo, o per farla soccombere.
L'altr'arme è l'oro, ed è quello appunto, che dà il taglio
al ferro medesimo; nel tempo ch'io ho servito la Serenità Vostra alla corte ha cavato il re tra' centoventi e centotrenta milioni di franchi per anno, che sono sessanta e più milioni dei
nostri ducati correnti, parte dalle imposte ordinarie e parte di
straordinarie invenzioni. Somma immensa e che quasi concorre
col favoloso, e con quel che si dice de' più lontani paesi, dove
la natura ha poste le miniere ed i depositi dell'oro, ma altrettanto vera e che risulta dai calcoli esatti che alla Camera dei
conti annualmente son resi.</p>
<p>Lungo sarebbe dedurre per minuto come una quantità così
prodigiosa di contante annualmente sia estorta dalla sola plebe
più bassa, la nobiltà o per diritto o per forza andandone esente,
e già qualche tempo ne informai Magistrato che desiderò di
saperlo. Basta il dire che la più severa violenza preme il popolo
in modo siffatto che alcun Stato ben regolato, non saprebbe nè
sopportare, nè imitarlo. Un'infinità di ministri, oltre quello che
entra nell'erario del re, pasce poi se medesima, e s'impingua,
parendo che la plebe non respiri e non viva che per nudrir le
delizie ed i lussi di queste fierissime arpie del suo proprio sudore e del sangue.</p>
<p>Non ostante un tesoro sì grande, il re però langue sempre
e contende con la necessità del danaro. Le armate sono senza
paghe, i ministri ed ufficiali di qual si sia sorte, dei loro stipendii mai soddisfatti; nè v'è qualunque occorrenza anche minuta, sino la tavola del re ed ogni altro più necessario emergente,
che possa aver pronto il contante.</p>
<p>Nasce una tale strettezza dall'economia mal composta, ogni
fiume per gonfio che sia convenendo seccarsi, quando si divertisce in più rivi. Ognuno tira alla borsa sua stessa, e quelli che
amministrano le regie finanze si vedono in momenti giungere
a ricchezze così prodigiose, che difficile non è punto il comprendere che la pianta pubblica sia arida e secca, perchè la privata a se attrae tutto il nutrimento e l'umore. </p>
<p>La Francia che per fatalità è soggetta a soccombere alla
prepotenza e dominio dei favoriti, non è capace a quest'abuso
di dar quel riparo che si praticherebbe in altri Stati, perchè a
quelli appunto il torbido comple, ed avendo interessi distinti
dai pubblici e da quelli del regno, tra le comuni necessità accumulano privati tesori, o perchè le fiere medesime per addomesticarle conviene affamarle, e gli Stati sono più obbedienti,
quanto più sono esausti ed infiacchiti, o perchè non trovino
appoggi migliori per conservare la fortuna del posto che i presidii dell'oro, o che nella caduta e nella disgrazia eziandio col
sacrifizio di questo metallo supponghino plaeare il cielo e la
terra ugualmente. </p>
<p>Certo è che nel governo presente i disordini delle finanze
sono giunti all'eccesso, perchè si è unita in sommo grado la
necessità dei dispendii e l'avidità dei ministri. A tutti gl'impieghi perciò si è dato di mano, alla giustizia, alla fede ed al decoro medesimo si è chiuso l'orecchio. I più svantaggiosi partiti sono stati abbracciati: a ricevere danari con battere il quarto, pagare quindici per cento d'interesse, fare assegnamenti il
doppio di più di quello che importavano gli esborsi, impegnare
ed anticipare le entrate di quattro e cinque anni, venir sospendendo tutti gli assegnamenti e le paghe; questi sono i mezzi
coi quali si è studiato saziare la sete privata piuttostochè supplire alle occorrenze del regno. </p>
<p>Esce dall'erario una sorte di spese che si chiamano <hi rend="italic">contanti</hi>, perchè fingendosi di contar il danaro con una quietanza
di Sua Maestà ed ora della reggente sono liberi i tesorieri dal
renderne conto qualunque. Serviva l'instituto a far per tal via
passar le spese secrete, le corrispondenze, le intelligenze, i donativi, le pensioni e quelle altre di tal natura che non complisce
pubblicarle nei libri. In tempo del più regolato governo, due o
tre milioni di franchi per anno supplivano con larghissima mano, ma insinuato l'abuso ed il re servendo di copia più che di
originale nel trono, al tempo del Richelieu cominciarono a
trascendere i trenta, e nella presente reggenza il Parlamento
ha trovato che l'anno quarantatre han passato i quarantaotto,
ed il quarantaquattro i cinquantanove milioni, con certa opinione che nei susseguenti sia maggiore la somma, sebbene il
conto non si era liquidato per anco. </p>
<p>Questo disordine è il fomite ed il pretesto di tutt'i movimenti nel regno perchè le provincie sono ridotte all'estremo,
le marche più eccedenti della povertà e della miseria apparendo
in quelle eziandio che più lontane dalla frontiera e dall'armi
dovevano godere le comodità ed i beni maggiori.</p>
<p>Per questo non solo i sussurri e l'avversione al governo,
ma per tutte le provincie i tumulti insorgono, ora in un luogo
ora nell'altro, contro i quali la Reggenza convien andar destreggiando, alle volte dissimulando e cedendo, altre castigando
e sforzando, a misura che la prudenza ed il tempo suggeriscano le aperture e gl'incontri.</p>
<p>Il Parlamento si è pure con applauso del popolo tutto fatto scudo di quest'abuso medesimo, e gridando riforma, l'ha
in qualche parte spuntata contro la volontà del Consiglio, essendosi mutato il sopraintendente, dato al nuovo l'assistenza
dell'istesso loro Corpo, abbattuti molti dei <hi rend="italic">partitanti</hi>, dispegnate le rendite regie in gran parte; ma è anco vero che il
tempo di guerra soffrir non potendo l'ordine e la regola così
precisa ed esatta, mancato in un istante il credito e chiuse le
borse si è provata le settimane addietro un'angustia ed una necessità così grande, che fuori del luogo e del fatto medesimo
può esser certo difficilmente compresa.</p>
<p>Quando però Vostre Eccellenze sentono i lagni, per le angustie nelle quali la corona è ridotta, si ricordino che si tratta
di una necessità passeggiera, ed aspettino al di là a pochi giorni le nuove di provigioni abbondanti, perchè il tesoro di Francia ha radici, ed ogni anno, per non dir ogni giorno, germoglia.
Il paese fertile ed abbondante che niente riceve di fuori, ma
tutto somministra a' vicini e stranieri, fornisce non solo al re
dazii ed imposte, ma dà modo a' popoli di supplire ai sussidii
ed alle taglie. La guerra è fuori del regno e non divora la campagna e le terre, oltrechè agli Stati grandi non mancano i grandi ripieghi.</p>
<p>È una rara felicità che dalla sola volontà dipenda l'esser
ricco ed opulente, eppure la Francia la gode, perchè ogni volta che il re voglia frenare la mala versazione delle finanze,
certo è che le ordinarie entrate senza portarsi agli estremi della
violenza, sono bastanti a pagare pontualmente non solo le armate che sono in piedi al presente, ma molte altre ancora, e
supplire a tutte l'emergenze interne ed all'esterne eziandio
di una lunghissima guerra. Per quanto nella continuazion delle
armi abbiano riposto i ministri le massime della lor sussistenza, per mancamento di danaro è difficile che la macchina cada,
perchè per trovarne hanno modi infiniti. Dal loro arbitrio dipende a miglior regola ridurre la dispensa; sazii d'accumulare una volta, possono lasciarlo correr per l'alveo proprio nei
scrigni reali, ed infine col sacrificare la salute e la roba dei partitanti e finanzieri medesimi far unitamente due colpi, placare
cioè l'ira del volgo, ed ammassare tali spoglie che valgano per
più anni a sostenere la guerra. È per tanto loro ordinario concetto che al re non può mancar l'oro se prima non gli manca
la cera per sigillare gli editti.</p>
<p>Tali dunque sono i fondamenti e i piedi della Monarchia
francese, del denaro cioè e delle armi che la rendono simile a
un vasto colosso, che ben stabilito in se stesso non può essere
abbattuto se, o il cielo non lo atterra col fulmine, o se da se
medesimo sotto il proprio peso non cade. Vero è, che le statue
più ferme sono prostrate alle volte dal sasso che si spicca improvviso dal monte altissimo dei giudizj divini! </p>
<p>Dio ha fatto cadere una corona sì grande sopra il capo di
Lodovico XIV nato tra i miracoli e cresciuto tra le felicità.
Sin ora la natura e la fortuna sono concorse a colmarlo di grazie e di doni. L'una lo ha fatto re quasi nell'istesso tempo che
uomo, perchè tra le fragilità della vita non avesse a ricordarsi
che delle porpore e delle corone. L'altra lo ha sollevato sopra i
re della terra, e lo rese l'idolo e l'oggetto de' suoi parziali favori. Piaccia a Dio che la virtù concorra a suo tempo a perfezionare questa lega, perchè il regno, la Cristianità e tutto il
mondo avranno ad attenderne i più felici successi, come all'incontro saranno da deplorare tragedie funeste se l'ambizione ed
il vizio avessero a reggere una sì vigorosa potenza. </p>
<p>Quello ch'io posso rappresentare di un re fanciullo, che
nell'undecimo anno dell'età sua è entrato Sua Maestà ai cinque
di settembre, si è che l'aspetto non ha tutte le perfezioni di bellezza, ma bensì di venerazione e di gravità, le vaiuole l'hanno
tocco e gli hanno lasciate le macchie, senza però alterargli il
sembiante. Il serio ed il mesto gli compariscono nel volto. Con
disposizione e grandezza agisce tutte le cose. La malinconia
l'occupa assai e con eccesso in un'età che suol esser vivace, a
tal segno che vien temuto da molti che negli anni adulti tra il
fuoco dei  cupi pensieri si possa insinuare nell'animo suo la ritiratezza o la crudeltà, abborrite dalla nazione ugualmente. Ama i cavalli, le caccie e le armi. L'indole non può apparir più
bella in questo giovane principe; assai di se stesso promette se
l'educazione aggiustata coltiverà la natura. Ma a dire il vero è
allevato fin ora come suol praticarsi in ogni altra reggenza, la
cupidità di continuare nel comando facendo che la madre ed i
ministri cerchino più i mezzi di non decadere dal governo, che
l'arte di perfezionar queste preziosissime piante. Non ha il re
appresso di sè persone che valgano a informare l'animo di principe grande, dal quale la felicità de' secoli e del mondo dipende.
Tre anni di minorità gli restano ancora e sarà quello il tempo
fatale e climaterico al regno.</p>
<p>Filippo duca d'Angiù, fratello unico di Sua Maestà, ha compito otto anni. Principe di spirito così vivace ed elevato che
trascende l'età ed il credibile stesso. Impaziente che gli sia dal
destino toccata la sorte seconda, si alleva col re a ciò si avvezzi ad obbedirlo e servirlo, ma egli compete ben spesso, e
vorrebbe la parità di fortuna e di posto. Crescendo all'età più
perfetta sarà un miracolo se questi due astri saranno concordi
e congiunti senza portare ruine ed incendi al regno ed all'Europa.</p>
<p>Anna d'Austria presiede alla reggenza della corona non
meno che alla tutela dei figli, ed ha anni quarantaotto il passato settembre compiti. D'aspetto venerabile, di complessione
robusta, fu fra i travagli e le spine guidata dal cielo per mano
alle felicità ed al grado che gode al presente. Ella ha un naturale di tutta bontà, una pietà di edificazione e di esempio.
Fra i sacramenti e le devozioni passa il suo tempo, riparte le ore
tra le preghiere ed i negozii, ed i giorni tra la corte ed i conventi. Risente però le debolezze del sesso, chè Dio non l'ha creato al comando. Per questo si regge col moto che le danno i ministri, e dipende dall'arbitrio del favorito con rassegnazione sì
assoluta che non tien altri sensi, non ode altre voci, non proferisce concetti che non sian tutt'instillati dal cardinal Mazarini.
Vorrà ella la pace, ajuterà la Cristianità contro il Turco, darà
al regno la riforma e la regola che sospirano i popoli tutti, ogni
volta che il signor Cardinale lo vogli; all'incontro nell'alienazione di questo è difficile ed impossibile la volontà di lei espugnare. Occorre perciò alla regina quello che suol praticarsi nell'occhio, quando chiuse in una stanza le porte e le finestre resta un solo spiraglio alla luce onde tutto quello che passa al di
fuori si vede al rovescio di dentro; così Sua Maestà escluse le
informazioni e le notizie da tutti, ridotta ai soli organi del cardinal Mazarini, apprende alle volte i negozii con prospetto diverso, e con quel profilo che vogliono dargli le passioni private. La causa di questo predominio dispotico è speculata da molti, penetrata da pochi. Io credo che vi sia un concorso delle
stelle, della natura, del genio, dell'arte eziandio, ma sopra tutto
una massima di necessità ed interesse. La regina poco informata nel regno passato di tutti gli affari, poco attenta ai presenti,
affatto aliena da pensieri e da cure, senza fazione e partiti, esposta alle divisioni che potevano insorger tra li principi stessi,
e nel regno preda sicura del più potente, ha stimato il sommo
della fortuna il ritrovare un ministro che da lei sola dipenda,
sopra il quale possa scaricarsi di tutto, ma in particolare con
un tale ascendente, che prosperate tutte le azioni e consigli, si
vede ella non solo in riposo ed in quiete, ma nel più alto trono
della felicità, a costo di poche vigilie e di manco pensieri, riverita e stimata.</p>
<p>Possedeva Sua Maestà nel principio della reggenza i cuori
di tutti, ed era tanto più stabile da stimarsi l'affetto, quanto era
fondato sul compatimento delle persecuzioni, dalle quali Dio
l'aveva tirata con mano potente; ma ben presto si è sostituito
l'odio e lo sprezzo; l'uno nato dalle imposizioni e dal peso del
governo presente, l'altro da questa tal dipendenza che battezzata fiacchezza, lascia alla regina le adulazioni di alcuni pochi
di corte piuttostochè la stima e l'inclinazione dell'universale
del regno.</p>
<p>Vorrebbero i popoli che la regina applicasse ella stessa la
mano alla piaga, che udisse i clamori de' sudditi oppressi, che
compatisse le miserie di tanti, che frenasse le violenze e gli abusi piuttostochè mascherare dell'autorità e del suo nome le
passioni degli altri. Rara felicità (se ben tocca al nostro secolo
esser in quasi tutti li Stati predominato da donne) che possino
insieme accoppiarsi la virtù del comando e le imperfezioni del
sesso.</p>
<p>Assiste alla reggente un Consiglio composto di due principi del sangue, e di altri otto ministri.</p>
<p>Gastone duca d'Orleans, zio del re, luogotenente della corona, s'intitola capo; principe di buonissime parti, ma di un genio così fiacco e sommesso, che è nato al servizio dei suoi favoriti. Al moto di questi ha egli nei tempi passati tentato più volte di sconvolgere il regno, ha praticato le fughe, ha concluso
e rotto accordi. Ora per interesse dei medesimi gode la quiete
e si appaga di un potere apparente, niente in essenza disponendo della direzione e del regno. Manca perciò di seguito affatto,
perchè nessuno ardisce appoggiarsi o mettersi all'ombra di una
pianta che gira a qual si sia vento. Niente agisce da se, ma nei
consigli di chi lo conduce parla o tace, comanda l'armata, resta
alla Corte, si sottomette a Mazarini, o resiste a misura che l'abate della Riviera lo porta. È questo soggetto nato coi principii del niente, insinuato nella casa d'Orleans negli ufficii più
bassi, entrato in grazia al padrone per la vivacità dell'ingegno,
perseguitato da Richelieu e tenuto prigione, ristabilito da Mazarini acciò governi il duca a suo modo, esplori le parole ed i
passi, riferisca le azioni ed i sensi, corregga insomma e lo porti
dove l'interesse del gabinetto ricerca. Egli ha saputo così bene
giuocare il suo personaggio che mercatando il cuore del duca
ha accumulato cariche ed onori, e levato infine alla regia nominazione del cappello. Corre il proverbio comune, che nessuno
sa meglio ciò che valga Orleans quanto la Riviera che l'ha venduto e comprato più volte.</p>
<p>Ha professato il duca con la regina sempre particolar confidenza, fino da quando le persecuzioni del regno passato gli
rendevano nelle calamità comuni appunto gl'interessi e gli affetti. Per questo esercita seco il rispetto e la confidenza più esatta, ed addottrinato sotto la sferza de' passati travagli gode
della quiete al presente, e del posto che in effetto è il più alto
che possa con ragione pretendere se volesse esercitarne gli attributi.</p>
<p>Ma nel nascere ben spesso il destino confonde le sorti, e
dà a' privati il cuor da principi, e a' principi il cuor da privati.
Oltre questa constituzione naturale del duca, ha Mazarini due
arti per tenerlo obbligato. L'una di compiacerlo o blandirlo
occupandolo spesso nei conviti o col giuoco che sono gli affetti
che lo reggono sopra il credibile stesso. L'altra di legarsi l'abate della Riviera dimodochè la catena dell'uno serva di ceppi
anche all'altro. Ciò gli è riuscito sin ora, perchè la bassa fortuna dell'abate della Riviera poteva con l'oro e con doni saziarsi, ma di passo in passo innalzato finalmente nell'ambizione ed in maggiori speranze ha ardito seco contendere con la parità della porpora, e Mazarini che per la costituzion delle cose
interne non teneva bisogno che Orleans vacillasse, ha convenuto accordarla. Per questo la riverenza degl'inferiori solendo
degenerare in rivalità quando sono posti da pari, lascia luogo
alla curiosità ed attenzion della corte qual pezza giuocherà Mazarini per attraversargli a Roma il cappello, con qual arte eluderà la Riviera i colpi da lui preveduti. </p>
<p>Lodovico principe di Condé ha il nome rimarcato con caratteri cosi insigni di gloria, che la fama stessa lo mostra col
dito come il miracolo del coraggio e della virtù militare; non
conta nell'età sua più di ventisei anni, ha vinto quattro battaglie campali di Rocroi, di Fribourg, di Nordlingen e di Lens;
ha espugnato Thionville, Philipsbourg, Dunkerque, piazze le
più insigni di Europa, oltre numero grande di città e fortezze
di grido minore. In Alemagna ha soggiogato intiere provincie
con un corso di felicità così grande ed un corso di virtù così
segnalata che ecclissando il lustro de' guerrieri passati resta nel
nostro secolo come il solo nume dell'armi.</p>
<p>Nelle buone lettere e nelle discipline è instrutto più che a
mediocrità; di un tratto e di una civiltà senza pari possede tutta quell'arte che può guadagnare gli applausi ed i cuori. Sostenta le sue creature, cerca gli amici ed aderenti, gode del corteggio e concorso, e con metodo tutto diverso da quello che
tiene Orleans sostenta il grado ed il posto. Vero è che da qualche tempo in qua il popolo raffredda l'inclinazione che prima
mostrava per qualche licenza nella quale lascia trascorrer una
truppa di giovani suoi compagni, e le milizie cominciano a stimarlo dell'avarizia del padre. Ma dove l'amore non giunge arriva il timore a consigliargli il rispetto. Per questo dai popoli
e dai stranieri è guardato come l'unico che può nell'interno
mantenere la quiete, o dar la scossa a quel regno, certo essendo che quel partito che batterà contro Condé potrà poco avanzarsi, ed in contrario dove piegherà col seguito e con la potenza darà il peso ed il tracollo.</p>
<p>È però riuscito al cardinal Mazarini di tenerlo sin ora
poco meno che Orleans totalmente soggetto, o perchè il predominio che ha sopra gli spiriti questo ministro vaglia a domar
la ferocità stessa, o che per ogni via cercando di renderlo totalmente contento, non gli lasci apertura di prorompere a qualunque disgusto. Il mezzo però principale è il tenerlo occupato,
perchè l'animo del principe che non si pasce che della gloria
dell'armi, trova nella guerra l'elemento e l'alimento suo stesso.
Così di anno in anno si va trattenendo, l'inverno tra i disegni,
le speranze ed i progetti, l'estate tra l'esecuzione e gli acquisti. Può però essere che un giorno questa fiamma prorompa, e
prorompa con scosse e con stragi. </p>
<p>Il principe che conosce il suo tempo, e che non gli si può
negar cosa alcuna, profitta della debolezza del governo presente e stabilisce la casa sua e la fortuna con appoggi sì saldi che
il re medesimo non potrà così facilmente abbassarla. Ha Condé
il governo perpetuo di quasi la terza parte del regno. La Sciampagna, la Brie, la Borgogna, la Bressa ed il Berry sono tutti in
sua casa con buone piazze e colle frontiere del regno. Computate le pensioni e gli assegnamenti ha seicento mille scudi di
entrata; fondamenti assai forti per tentare novità, ma all'incontro vincoli eziandio sufficienti per non azzardarsi, certo essendo che Condé coltiva la quiete perchè vuol non perder le ricchezze ed i beni ai quali è più che mediocremente attaccato, e
se fa il guardo torvo alle volte al favorito e al governo, è più
per minacciare che per battere, e per mercantare soddisfazioni
e vantaggi, piuttosto che perdere ed esporre le sue presenti
ricchezze.</p>
<p>Armando principe di Contì suo fratello esce appena dai
collegii e dagli studj. Non entra in Consiglio destinato alla chiesa: veste, sebbene con poco suo gusto, la toga, per coprire le mostruosità ed imperfezione del corpo.</p>
<p>Enrico duca di Longavilla ha in Münster fatto pompa assai delle sue debolezze, certo essendo che se un poco meno rispettava il favore e il ministro, la pace sarebbe conclusa con
gloria sua e con applauso di tutti. Ma egli ha cambiato il sodo
della lode nelle pretensioni vane dei titoli che contesigli dalla
nascita e dalla ragione medesima, l'espongono alla derisione
piuttosto che al merito. Egli entra in Consiglio, ma nel modo
degli altri, per adorar solamente le proposizioni ed i sensi del
primo ministro. Per questo io tutti li pongo nel rango delle
ombre apparenti che fanno nei quadri quella parte e quel prospetto che il pittore ricerca, languide nel resto in sè stesse ed
esangui.</p>
<p>Il gran cancelliere Seguier di altissima erudizione e di non
inferiori ricchezze sta sempre vacillante nel posto e si sostenta
con l'umiliazione e con adoperar la giustizia ed i sigilli alla
volontà del governo. </p>
<p>Il presidente Balleul, deposto dal maneggio delle finanze
perchè con la pietà quel carico non bene s'accorda, ha grande
bontà, ma mediocri talenti. Conservata contro il costume la povertà domestica nella custodia stessa dell'erario reale, sta del
suo posto contento, e si lascia reggere non meno che gli altri. </p>
<p>Il maresciallo della Meilleraye ha due cariche grandi, ed
utili immensi, gran maestro cioè dell'artiglieria e sopraintendente delle finanze; ha passato gli anni gloriosamente nell'armi, ora le indisposizioni lo hanno ridotto alla stanza ed al
letto. È appoggiato al favore del signor Cardinale, come del
partito e del sangue del fu Richelieu, ed al figliuolo di lui è destinata una nipote di Mazarini per moglie. </p>
<p>Chavigny ha esquisiti talenti, il solo capace tra tutti della
corte di subentrare alla direzione delle cose in mutazione di
favore. Per questo dal signor Cardinale è mirato con infestissimo occhio, e sebbene lo conosce per il promotore della sua
fortuna nel regno, tuttavia i gran beneficii non potendo pagarsi
è cambiata l'obbligazione in freddezza. Chavigny se ne accorgeva, e per non dar colpo alle sue fortune opulenti, dissimulava,  e si teneva lontano e coperto, quella sola parte di negozio
prendendo che se gli poneva dinanzi. Non ha ad ogni modo
potuto evitare le prigionie ben note ed insigni. </p>
<p>D'Aveaux, esule dalla grazia per aver affrettato la pace,
serve di maestro agli altri nel modo con che governarsi; soggetto nel resto inflessibile ed incorrotto, di qualità ben note a
Vostre Eccellenze.</p>
<p>Servien è pur anche lontano custode degli arcani e delle intenzioni nel trattato di pace; ha il titolo, ma non è mai entrato in Consiglio. La Serenità Vostra lo ha udito ben spesso delineare nei dispacci da Münster. </p>
<p>Brienne primo secretario di Stato, non ha voce o voto al
governo, ma propone gli affari. È di pietà esemplare, di sincerità e di zelo, e propenso al bene ed alla pace. Ma come Dio l'ha
arricchito di buone intenzioni, così la natura non gli ha profuso i talenti; sussiste nel grado perchè non fa ombra, e lasciando al signor Cardinale ed a' suoi confidenti l'esercizio del
suo carico stesso, s'acquieta del nome e dell'apparenza di esso.
Io ho goduto seco qualche confidenza assai parziale e distinta,
e posso assicurar del suo affetto verso il bene della Cristianità
e del servizio di Vostre Eccellenze.</p>
<p>Vengo al punto, ed a quello che primo nel posto, ho collocato ultimo in rango, perchè tutto ciò che in avvenire ha da
dirsi, non verserà che nella persona, condizioni ed affetti del
primo ministro.</p>
<p>Giulio cardinale Mazarini, di età d'anni quarantaotto in
circa, si trova in tal posto come un prodigio del fato, con paralello dubbioso, se ad uno sbalzo sì alto la virtù o la fortuna abbia contribuito maggiore la spinta, certo è che l'una <hi rend="italic">non poteva
agir senza l'altra, e se la fortuna l'ha guidato a tal grado, la
virtù lo mantiene certamente</hi>.</p>
<p>Di padre Siciliano, egli è nato nella corte di Roma, di condizion nobile ma di fortune ristrette. Queste angustie resero oscuri i natali, e la prima età passò tra i Collegi con lode più
d'ingegno vivace che di applicazione agli studii o di dottrina
profonda. La Casa Sacchetti lo produsse alla luce nell'occorrenze di Valtellina, dove militò Capitano di soldati. Poi nelle
guerre di Mantova, al nuncio Pancirola appoggiato, fece in più
viaggi e negozii apparir lo spirito suo trascendente. Con la desterità scavalcò nel negozio il nunzio medesimo. Conciliò gli
applausi al suo nome col fermar a Casale sul procinto della
battaglia, le armate di ambedue le corone, e sulla punta delle
spade concluder la pace. Maneggiò l'acquisto di Pinerolo per
la Francia, si obbligò il duca di Savoja, e ne cavò regali eccedenti. Si affezionò Richelieu, stimatore giusto degli spiriti grandi, e ritornato a Roma cogli applausi di tutti, fu poco appresso
in Francia spedito col carattere di nunzio estraordinario, per
divertire tra le due corone la rottura imminente, ed aggiustare
le discordie tra la regina madre ed il figlio. Il suo carico (a dire il vero) altro non fu che un vendersi affatto alla volontà di
Richelieu ed alla sua confidenza. Per questo ritornato in Roma
trovò il poco gusto del papa e l'avversione di Barberino nipote. Ma egli guadagnato Antonio alla corona comparve alla corte come il direttore ed il ministro degl'interessi e del partito
francese. Con questo mezzo arrivato alla nominazione per il
cappello, fu dal re per facilitarlo richiamato alla corte, naturalizzato francese, destinato plenipotenziario alla pace. Richelieu
lo costituì custode principale de' suoi arcani e ministro dei negozii che stimava più delicati e più duri. Espugnata dopo più
anni alla fine la renitenza di papa Urbano, ottenne il cappello,
ed è credibile che con la porpora limitasse le sue stesse speranze, arrivate già allo scopo dove prima non avrebbe sognato
d'innalzarle. Ma il suo ascendente, che ha tutt'i caratteri delle
stelle fisse per inchiodare l'istessa fortuna, lo elevava ancor più
alto. Nelle congiure del gran scudiere contro Richelieu temè
egli la sorte sua vacillante, e perciò con pretesto conspicuo tentò di sottrarsi dal colpo. Praticò sottomano col mezzo dei ministri del papa e di Vostre Eccellenze di essere spedito in Italia
ad interporsi per nome del re nelle differenze che tra la casa
Farnese e la Barberina vertevano allora. Riuscì il suo disegno
e già era pronta la galera a condurlo, ed egli stesso all'imbarco, quando un corriere di Parma che lo dichiarò diffidente sospese le mosse. Questo fu l'intoppo fatale che singolarmente ha
servito a promuovere il cardinal Mazarini, perchè fermato alla
corte, sventate da Richelieu e seppellite con la vita de' congiurati stessi le trame, restò nel favor stabilito. Poco però sopravisse e fu un dono del cielo che spirar potesse con quiete in
quel grado medesimo nel quale vissuto era con sì gran violenza. </p>
<p>Lasciò Mazarini erede del posto con raro esempio, che alcun favorito abbia potuto dopo morte testare della sua propria
potenza, e lasciar eredi della grazia e volontà del padrone. Il
re lo sofferse perchè incapace di sviluppare gl'imbarazzi nei
quali l'aveva confuso il ministro; lasciò proseguir la tela a chi
ne sapeva l'orditura e le trame. Oltrechè avvezzo alla tirannia
che sopra il suo spirito Richelieu praticava, tra le blandizie di
Mazarini gli pareva di essere in libertà e nel suo trono. La
morte di Sua Maestà gettò il Cardinale e tutto il partito di Richelieu sull'orlo del precipizio, perchè sebbene il re con certa
ordinazione lo lasciò nel posto medesimo, e decretò un Consiglio a suo modo, il parlamento però col tagliarla diede ad intendere che i regni sono patrimonio di Dio, che ne dà ai re l'usufrutto ma non la facoltà di far testamento. La regina colma
di male soddisfazioni e disgusti contro la fazione di Richelieu
e contro Mazarini medesimo, probabilmente non spirava che
gravi vendette, e chiamate le reliquie dei suoi servitori alla corte, gl'investì delle cariche più essenziali ed importanti. Al vescovo di Beauvais assegnò il luogo di primo ministro, e Mazarini restò come abbattuto, il seguito e l'aura piegando come
la grazia della regina alla casa dell'altro. Si licenziò pertanto
il Cardinale dalla corte, ma il vescovo fece apparire ben presto
le condizioni sue differenti del nome, perchè invece di affatto
scaricarlo l'andò trattenendo con presupposito di prima istruirsi e poi allontanarlo. Fatto il primo errore nella corte, seguitano sempre molti altri.</p>
<p>Si lasciò dalle voci del nunzio Grimaldi lusingare di modo
che credè il Cardinale creatura e suo dipendente, non ben conoscendo che a Roma vi avea quella sorte di gente della quale
si favoleggiava che tiene due lingue e parla in un tempo medesimo con sensi ed accenti diversi. La regina negli anfratti di
tanti interessi ed affari che la premevano da tutte le parti, conobbe ben presto la novità e fiacchezza dei suoi confidenti. Mazarini all'incontro negava con decoro poter continuare alla corte, frequentare Consigli in posto diverso da quello che lo aveva il fu re collocato. La impazienza degli altri consigliò la regina ad offrirgli di nuovo il brevetto di primo ministro. Con
questa apertura trionfò egli in Consiglio con l'ingegno eminente e con l'informazione che solo teneva di tutti gli affari, ed
appressatosi alla regina, con le conferenze le occupò l'animo
di modo siffatto, che nata o finta una tale congiura, sbarazzò
tutti gli emuli e nemici di corte, scacciò Beauvais, imprigionò
Beaufort, esiliò la Chevreuse e molti altri. restando arbitro solo del cuore della regina e del campo. Francamente può dirsi
che il re ha il nome, la reggente l'ombra, il Consiglio la prospettiva, ma il cardinale Mazarini la sostanza e l'effetto dell'assoluto comando. La politica tutta ed i giudizi del mondo hanno
studiato di comprendere come possa esser giunto sì alto, ma si
sono ingannati della sua sussistenza, non avendo mai potuto
capire come uno straniero, suddito per i natali di Spagna, attaccato a Roma per inclinazione ed interesse, senza ricchezze,
senza forza e senza partito, per un volo della fortuna portato
di là dalle proprie speranze, avesse a durare nel comando a una
nazion generosa, ambiziosa, incostante, in un posto lubrico e
precipitoso all'estremo, sotto un cielo pronto ai fulmini ed alle
tempeste; ma come ne vediamo l'effetto, così la causa è imperscrutabile ed ignota, se non si vuol dire che la natura travaglia
i secoli intieri per far vedere rarissime volte un capo d'opera,
nel quale con meraviglia e con pompa fa comparire le qualità
e le fortune che dovevano compartirsi con molti.</p>
<p>Cominciò il Cardinale il suo imperio con arti diverse da
quelle colle quali è andato poi proseguendolo. Ostentava nel
principio ai principali del regno l'alienazione di prendere per
se stesso altra parte che quella delle vigilie e fatiche. Non voler
per se i governi, non le ricchezze e gli onori; con rigore inflessibile tener lontani i parenti, ricusar i benefizii medesimi
che la regina gli offriva. Ai soli nazionali doversi ripartire le
opulenze, gli onori ed i gradi. Egli restar soddisfatto di una
casa privata, e di parca famiglia, custodito dalla sua propria
coscienza e dai meriti contratti col regno. Facile nel resto alle udienze, profuso nelle mense e conviti, placido e mite nelle
azioni ed in tutt'i suoi portamenti. Ognuno perciò applaudiva
a questa soavità di comando, e confessava che l'angelo tutelare della Francia aveva suscitato un tale ministro che senza fazioni ed affetti era necessario per tener appunto in bilancia gli
affetti e le fazioni degli altri. Ma il primo giorno del comando
è sempre il migliore, come il mare nel quale si entra con allegrezza e buon tempo, ma non si naviga senza nausea e tormento.</p>
<p>Impossessato Mazarini dell'animo della regina, provata la
debolezza dei principi della casa reale, sprezzati per conseguenza gli altri, resosi necessario ministro, ha creduto francamente poter cambiare di registro. Per questo resosi impenetrabile ed invisibile a tutti, alieno dal beneficare qualunque, parco nello spendere, sollecito nell'ammassare tesori, sordo ai gridi ed alle miserie del volgo, in se e ne' suoi confidenti tirando le
cariche di governi importanti, aggrandita la casa ed i parenti,
collocate di già e destinate le nipote a matrimonj più alti, ha,
col cambiar della scena, cambiato eziandio le voci ed i cuori di
tutti, niente più detestando la plebe e la nobiltà stessa francese
che il suo nome e partito.</p>
<p>Non si può negare che non concorrano in questo soggetto
doni e parti eccellenti. Il suo spirito è capace di abbracciare la
condotta di tutti gli affari del mondo, conoscitore esatto di tutti gl'interessi, ogni cosa prevede e provvede, azzarda, intraprende, pronto ad eseguire non meno che a risolvere, prudente
tra le difficoltà, fecondo in ripieghi, eloquente a tal segno che
portando con facilità portentosa il discorso dovunque vuole, e
il suo spirito giunge, domina i cuori col possedere la magia
della lingua. Ma a dir il vero in ogni tempo gli uomini grandi
sono stati composti di una lega mista di virtù e di difetti. Mazarini è per natura uno di quei ritratti ai quali l'arte dà doppio
prospetto. Se si mira per una parte ha tutt'i doni predetti in
un grado supremo; se dall'altra, una simulazione profonda,
una fede fallace, una parola infida, un'interesse, che pone ai
suoi piedi qualunque riguardo. La cautela perciò e la prudenza sono a chi seco tratta in sommo grado opportune; l'arte abituatasi seco, è passata di modo in natura, che il discernere
l'amore dall'odio, la verità dall'inganno è difficile ed arduo all'estremo.</p>
<p>Se abbia Mazarini a regnare lungamente è un discorso che
entrando nell'avvenire non può provarsi che con le congiunture e le contingenze. Certo è che dell'animo e della volontà della regina, ombra di dubbio non è per aversi. Orleans non ha
polso che sia sufficiente se non ricevesse impulso dal suo favorito. Condé è più da temersi, ma si trova occupato, ama i suoi
interessi ed il posto, ed azzardando ogni anno la vita è in mano del caso a tutt'i momenti levarlo dinanzi. I grandi sono privi di danaro, di seguito, di piazze e governi. Beaufort è però
capace di dare dell'ombra, nemico irreconciliabile affatto, che
ha spiriti eletti con l'aura del volgo. Si vede però che dopo la
fuga sua di prigione niente ha osato intraprendere, nè tiene
per anco ricovero forte. Il punto sta, ch'essendo gli Spagnuoli
depressi, i mal contenti del regno sebbene infiniti non possono
aver da quel lato l'aura ed il fomento che soleva ispirarli. Non
si arrischiano pertanto fin che la casa reale sta nell'interno unita con nodi sì forti di alzare la testa. Il popolo giace così snervato e languente che senza capi e chi gli dia mano non può sollevarsi, e non restandogli che il fiato si sfoga con questo in
maledicenze ed imprecazioni al governo. I Parlamenti in effetto
si sono commossi ed hanno fatto risoluzioni così vigorose ed
ardite che non potevan supporsi, ma il Cardinale è prudente, e
raccolte le vele, libata qualche parte eziandio dell'autorità del
governo, scorre sin che questa commozione si acqueti col tempo. Ma certamente nel fondo del cuore gli riserva il lor colpo,
difficile essendo che la sola toga contenda alla lunga con chi ha
in arbitrio e in mano i tesori e le armate del regno. Quello che
sopra tutto reprime contro il Cardinale qualsivoglia emozione
è la protezione che mostra di lui la fortuna, che dispensando
quasi alla sua volontà ed a' suoi cenni le felicità non solo ma
gli accidenti ed i casi, lo rende così venerabile e sacro che
ogni uno si tien per perduto, se contro di lui ardisse pensare
od intraprendere. Augurano i sudditi tutti per poter discreditarlo successi infausti alle imprese e consigli, e le nuove sinistre
sono le meglio intese e con gusto; ma le battaglie son vinte,
quando non vi è ragione di vincere, le piazze espugnate quando vi è minor apparenza di farlo.</p>
<p>Nel concorso delle circostanze presenti ogni probabilità
persuade che Mazarini sussista. Se gli fa però vicino un gran
scoglio che sarà quando il re uscirà di tutela, in un'età lubrica, con l'orecchie aperte a qualunque, di animo facile alle impressioni e gelosie medesime contro il comando troppo assoluto dei suoi primi ministri. Non manca tuttavia il Cardinale di
prevedere di lontano e disponere le precauzioni opportune. Può
tirar la guerra di lungo o formar nuove brighe per rendersi
alla gioventù inesperta del re più necessario instrumento. Io
certo ho pena di credere che abbia voluto sudare tanti anni per
un re fanciullo, che non conosce le prosperità, nè sa gradir le
fatiche, e che poi nella carriera della fortuna si arresti, ed ora
che il senso della gloria, crescendo con gli anni, comincia a
piccargli il gusto, le vittorie e gli acquisti, sospenda le armi acciò non conosca che un ministro, e ozioso non sappia distinguere
i suoi servizii da quelli degli altri.</p>
<p>Ha oltre questo il Cardinale assunto in sè il governo del
re e del fratello, Villeroy non esercitandolo che per sostituto,
per impossessarsi del suo affetto per tempo, secondarlo ed allettarlo con quei compiacimenti e quei gusti a misura che inclina e che l'età somministra. Ha circondata Sua Maestà da poche persone e di mediocri condizioni e talenti, niente capaci di
dare sospetto, ma tutte dipendenti dal Cardinale. Qualche coetaneo che si allevava col re, e godeva delle sue inclinazioni,
con varii pretesti si è di già allontanato, onde al nipote solo di
Mazarini resta vuota la piazza e si va insinuando. Le nipoti
medesime sono alloggiate nel palazzo reale acciò con esse si
vada il re divertendo, o, come dicono alcuni, gli diano per prime
negli occhi ed occupino le primizie delle sue inclinazioni ed
affetti; ma solo l'amore è un presidio forte, che però non dura
ben spesso alla lunga. Per questo il Cardinale cerca loro altri
appoggi.</p>
<p>L'opinione comune è che abbia accumulati ben grandi tesori. Non ha seguito ed amici, ma si presidia con altri, le piazze
principali e le forze destramente cadendo in sua mano e dei
suoi confidenti. Del nome della regina si serve come di aggiustato pretesto. Ha fatto ch'ella assuma il governo della Brettagna, provincia importante, l'ammiragliato del mare che le dà
la disposizione non solo delle forze navali, ma delle piazze marittime che sono le chiavi del regno, di Sedan porta di Alemagna e di Fiandra, con insinuazione speciosa che convenga a
Sua Maestà avere i presidii e gli appoggi affine che possa essere
stimata eziandio fuori di reggenza, ma in effetto il Cardinale ne
dispone, e quando ogni altro ripiego mancasse, il gettare una
divisione tra la madre ed il figlio sarebbe mezzo bastante per
rendersi con ambidue più che efficace ministro. Ha oltre questo
Perpignano e le isole della Rocella in governo dei suoi dipendenti. La Catalogna sarebbe stata in poter del fratello s'egli
avesse avuto testa adeguata per queste massime grandi. I matrimonii delle tre nipoti, che sono in Parigi, lo rinforzeranno di
tre fortissimi appoggi perchè una che è promessa alla Meillerae, gli dà la direzione del cannone e dell'oro. L'altra al duca
di Richelieu destinata, il generalato delle galere e la piazza di
Ha3vre oltre le ricchezze immense che son da ambidue queste
case possesse. Alla terza non mancherà pure anche un cospicuo
partito, il favore coprendo i natali, ed essendo una grandissima
dote Piombino e Porto Longone, che come acquisti suoi proprii, sono anco alla sua disposizione assoluta commessi, perchè
mentre Mazarini travaglia per assicurarsi la sussistenza nel regno, niente trascura per prepararsi una ritirata di fuori. Per
questo ha tanta passione di sostenere il partito, e la stima in
corte di Roma, si accosta ai Barberini ed impiega ogni sforzo
per acquistare qualche Stato, essendo concetto suo che per uscir
dalla Francia con gloria e salvezza vi vorrebbe un altro regno
da poter ritirarsi.</p>
<p>Questo è il motivo della guerra d'Italia che seco porta
così gran conseguenza, prediletta altrettanto dal Cardinale
quanto detestata da tutti i Francesi. A questo hanno mirato con-
tro Napoli i tentativi e le trame, e l'avidità eziandio di escludersi
Guisa, per introdurvi i più parziali ed aderenti.</p>
<p>Queste, Serenissimo Principe, sono parti e consigli degli
uomini che bene spesso sono delusi dal cielo; ad ogni modo
la prudenza non può regolarsi che col solo presente, e sopra
questo aggiustando le massime sue, cert'è che questo ministro
è da rispettarsi e stimarsi, i grandi essendo come le deità che
altre si adoravano come benefiche, altre si placavano per evitare i disastri. Replico che la direzione assoluta del regno, delle
forze, dell'armi, dei tesori pende tutta dall'arbitrio del Cardinale. Il cuore medesimo della regina e dei principi respira le
massime sue ed i suoi sensi, onde la volontà loro è una potenza
dell'anima indifferente, e come quel pianeta, che è buono o
cattivo, secondo che vien mirato e predominato da un altro. </p>
<p>Per questo nell'esaminare gl'interessi coi principi stessi
conviene distinguere quelli della corona e quelli del ministro
che son assai più potenti, anzi per il più trascurando gli altri
non rifletter che a questi. </p>
<p>Io divido i principi in tre classi, nemici cioè della Francia,
confederati e neutrali.</p>
<p>L'imperatore non soleva con la corona aver nè interessi,
nè brighe che valessero a farlo stimare o il miglior amico, o il
maggior nemico che avessero i Francesi. Ma dopo che la casa
d'Austria di Alemagna ha voluto con quella di Spagna accumulare gl'interessi e le forze per divertire agli Spagnuoli i soccorsi, la Francia tirò gli Svedesi e suscitò i Protestanti. S'interessò poi ella stessa con le ostilità più scoperte quando vide
per la morte del re declinare li Svedesi. Certo è che la pace
con Cesare non è la più difficile a farsi, perchè conclusa una
volta può esser durabile per molti anni; la Francia resta con
felicissimi acquisti ed i principi all'imperio situati di mezzo
serviranno di confine e di sbarra ad ambidue le Potenze. </p>
<p>Se Mazarini credesse di non ricever colpo nella guerra
colla Spagna, certo è che vi piegherebbe facilmente: ma l'una
senza l'altra sarà difficile sempre, e sebbene il trattato par ridotto a gran segni, non è però da fidarsi, non mancando ripieghi per alterare e per rompere, più pronti assai da trovarsi
che per la conclusione della pace. Tutta la buona apparenza
non ha per oggetto che di deluder gli elettori ed i Stati dell'impero, portare nel mentre gli affari ad irreparabili estremi,
ruinar uno alla volta i principi stessi. Gli Alemanni, facili assai
a lasciarsi ingannare, non hanno avuto il maggior nemico che
questa speranza di pace, perchè addormentati, quando già più
d'un anno dovevano svegliarsi e tenevano forza di farlo, non
hanno curato di unirsi e di conseguire la pace, bravando un
poco ambedue le parti. Ora le forze dell'imperatore ridotte in
un angolo dei paesi ereditarii, ruinata Baviera ed i cattolici
tutti, occupata la Boemia in gran parte, gli eserciti invigoriti
ed i soccorsi potenti, non gli può riuscire di frenar come prima
il torrente, le due corone guadagnando Stati e piazze, frattanto
che con le lentezze proprie di quella nazione stanno gli Alemanni in Osnaburg consultando. Si cammina perciò a gran
passi che resti ben presto l'Alemagna quasi intieramente tra la
Francia e la Svezia divisa, tanto oltre le conquiste avanzate per
una parte e per l'altra che si danno quasi la mano ai confini,
gli Svedesi con istrada aperta e sicura dal mar Baltico di piazza
in piazza sino alle sponde del Danubio sempre per il loro paese, i Francesi con intiere provincie sino al Reno e di là ancora
sino pure al Danubio e più oltre. Resterebbe un adito solo da
sperare la pace, che la volessero daddovero gli Svedesi perchè
la Francia convenirebbe seguitarla, ma a dir il vero è una
scarsa speranza, le opinioni e gli argomenti essendo sopra questo diversi. Merita però grande riflesso che o prevalendo i confederati o seguendo la pace sola d'impero possa venire a cadere
in questa provincia un innondazione di Svedesi, gente fatale
all'Italia, agguerrita, nemica dell'ozio, che non cerca che le
prede e le spoglie, e si muove all'impulso della volontà e dell'oro francese. De' principi dell'impero sono alcuni nemici, e
questi corrono con gli Austriaci la stessa fortuna; altri amici
per necessità o per timore, e questi sentono di già l'oppressione
ed il peso, e lo proveranno in avvenir maggiormente. Li neutrali saranno gli ultimi, ma non i più sicuri degli altri.</p>
<p>Cogli Spagnuoli l'odio è più inveterato ed ha radice negli
interessi discordi di ambedue le corone. Le nazioni si abborriscono tra loro per natura; i favoriti ed i ministri hanno voluto
cimentarsi per passione ed interesse. Nel principio della reggenza, era portata la regina alla quiete, e non abolite verso il re
Cattolico le affezioni e le tenerezze, non mi occorreva parlar
della pace, o nominarle il fratello che non scoprissi nel fondo
del cuore i suoi affetti e le lagrime venissero agli occhi.</p>
<p>Travagliavano però sin d'allora i ministri per cancellare
queste impressioni della natura, e le facevano credere che per
mantener la reggenza e guadagnare il cuor dei Francesi, conveniva contro la Spagna far apparire un'avversione patente,
non perdonare alle offese, non trascurare i vantaggi, non mostrarsi in fine miglior sorella che madre, perchè il re fatto
adulto le avrebbe richiesto strettissimo conto di tutto il governo ed avrebbe eziandio potuto punirla, chiuderla in un convento o cacciarla dal regno, se avesse creduto che trascurata si
fosse un'occasione si preclara di abbattere un emulo eterno ed
un implacabile nemico. Queste suggestioni frequenti, le ostillità 
che commovono bene spesso i disegni ed i bollori del sangue,
molti altri accidenti, o veri, o inventati di trame e disegni contro l'onore e la vita della regina e dei figli hanno convertito le
inclinazioni di lei in avversione sì grande, che ai discorsi del
fratello e della casa paterna palesa l'abborrimento con alterazione manifesta dei colori e del volto. Tuttavia se dalla regina
dipendesse la pace, non saressimo in gran pena d'averla, la
coscienza, la pietà ed il zelo verso i sudditi non meno che verso
tutti i cristiani potendo facilmente portarvi la bontà del suo
naturale. Se tutte le classi del regno avessero da prestarvi il
lor voto non ve ne sarebbe pur uno che volesse negarlo. Ma
troppo preme al cardinale Mazarini tenere i ministri di Spagna
lontani da corte e dalle orecchie della stessa regina. Sa che
l'ozio è alla Francia esperimento nemico, che con lo esercizio
dell'armi si tengono occupati non solo, ma si consumano gli
umori cattivi; i principi del sangue nel comando di armate o
contenti od esposti agli azzardi: la nobiltà divertita, il popolo
impiegato nell'amicizia medesima e sotto il giogo della stessa
languente. Con le forze pronte e le armi alla mano si può facilmente ovviare a tumulti, nè ardiscono i nemici o gli emuli interni di alzare la testa. I gran negozii rendono i ministri necessarii non solo, ma più accreditati e gloriosi. I gran maneggi
eziandio nella direzion assoluta non mancano d'immensi profitti, ed infine con l'impiego delle armi può fare alla sua sussistenza miglior fondamento, od alla ritirata un ricovero certo.
Questi sono gl'interessi privati che rendono difficile da sperarsi
la pace, ma non mancano ancor le ragioni di politica e gl'interessi di Stato, perchè il nemico è sul declive della fortuna, e si
può abbatterlo una volta per sempre. Sebbene con la pace lascia amplissimi Stati, resta in ogni modo con forze siffatte che
preso respiro, niente manco di prima sarà prepotente. La Francia frattanto può turbarsi in se stessa, e sciolto una volta il nodo
dei suoi collegati, non può aver speranza di più riunirli, ma
quel che più importa è che la pace non potrebbe essere che armata ed infida, perchè è contingente la successione della Spagna, destinata sin ora ad una picciola figlia di tenera età e di non
perfetta salute. Per questo alla Francia comple indebolire gli
Spagnuoli, e tenersi sul vantaggio ed allestita perchè possono
nascere due grandi accidenti. L'uno che morendo l'infanta abbia la regina da raccogliere un'eredità così vasta e contenderla
con il ramo della casa sua d'Alemagna, disputa nella quale
avrà più ragione chi terrà la spada più lunga e più pronta.
L'altro che il matrimonio del re di Boemia con l'infanta seguendo, si abbia ad impedire che si uniscano ancora in una sola
testa l'imperio e gli Stati ereditarii di Alemagna e di Spagna,
col resuscitare la potenza che in Carlo quinto si rese formidabile a tutti. In questo concorso importante di pubblici e privati
riguardi, difficile non è da vedersi che come la guerra non può
esser eterna, la pace è riservata alla mano di Dio onnipotente
che solo sa gli accidenti ed i momenti che devono produrla, e
con la pietà sua la va disponendo.</p>
<p>Quanto a Lorena, fu tra gli arcani e le private vendette di
Richelieu di spiantar quella casa perchè risoluto di abbattere
in Francia i più grandi, e levar all'autorità reale qualunque
potesse far ombra; contro i Guiscardi non poteva succedergli il
colpo se non tagliava la radice e il fomento che ricevevan di
fuori; per questo portò il re ad occupar la Lorena provocato
da molti trascorsi del duca, e considerato il suo Stato come la
officina e la sede delle cabale tutte e delle macchine contro il
regno ed il governo. Questi rispetti continuando al presente, e
molto più perchè un lungo possesso ha invaghito a goderlo, e
perchè il sito riesce necessario ed opportuno per passare in Alsazia ed Alemagna, ed alla Francia unir le conquiste, non riuscirà facilmente che si accordi col duca, e se pure gli si restituirà
qualche picciola parte, sarà come un membro reciso che non
servirà più alle forze nè al moto. </p>
<p>Tiene nel ruolo delle amicizie il primo posto la Svezia perchè è del pari potente ed importante corona, della quale la
Francia non conosceva altre volte che il nome. Di religione differente, di sito lontano, è unita ad ogni modo di affetti e interessi, al presente con nodi sì stretti che gli Austriaci a forza di
promesse ed offerte non hanno saputo mai trovare il modo di
scioglierli. Quattrocentomila scudi gli contribuisce per anno
ed in Alemagna un'armata l'assiste. Non è ignoto a' ministri che
la potenza nella quale s'avanzano all'eccesso gli Svedesi, è un
veleno a tempo, ed un contrapeso che alla Francia medesima si
va disponendo, perchè di tutt'i protestanti dell'impero, nemici
per credenza e per natura ai Francesi, formandosi un corpo,
l'imperio medesimo potendo cader in lor mano, e cogli Olandesi
ed lnglesi della stessa credenza e interesse potrebbe scoppiare
un giorno improvvisa una lega tremenda contro tutt'i cattolici
ed in particolare contro la Francia, che di già nelle viscere ha
l'infezione medesima dell'eresia pronta alle alterazioni ed al
moto: perchè sebbene gli Ugonotti sono senza forze o capi, si
trovano però in numero grande, ed ogni poco di fomento valerebbe a formare nel regno una fazione potente, mal contenti
mai non mancando, ed ancorchè tengano le muraglie delle piazze abbattute, ad ogni modo il sito è il medesimo, e possono presto innalzarsi. Questa però è una politica che toccando all'avvenire non ha il riflesso di chi nutre la guerra perchè comple
allo stato presente. Sono pertanto gli Svedesi blanditi all'estremo, sopportata la loro barbarie ed il fasto, dissimulati i disgusti, fomentato il partito che sostiene la continuazione dell'armi,
guadagnati i favoriti ed i ministri e sopratutto chi maneggia il
trattato di pace, e chi comanda le armate, perchè non camminino
che al passo ed alle imprese che a' suoi disegni stima il Cardinale più opportuni.</p>
<p>Il Portogallo non cava dalla Francia alcuna assistenza a
dirittura, ma continuando agli Spagnuoli la diversione delle
forze in tante parti distratte causa in lui la sicurezza e la
quiete che gode di presente. Niente però sono i Portoghesi stimati per la vanità e debolezza, qualità proprie di quella nazione, e perchè col Cattolico irreconciliabili affatto, non temono i
Francesi che possano con lui a parte accordarsi. Poco però si
curano di loro e de' loro interessi, anzi gli fanno ben spesso
sentire le minaccie di sacrificarli agli Spagnuoli, perchè dal
canto loro con l'armi niente operino a prò dei comuni interessi, certo essendo che se i Portoghesi avessero cuore d'intraprendere ridurrebbero la Castiglia tra le fauci della Catalogna
da un canto, e delle armate loro dall'altro così angustiata e ristretta che la corte medesima non troverebbe in Madrid la sicurezza bastante. Se la pace tra le corone seguisse, i Portoghesi
non attendono altro che il coltello ed il laccio, ben conoscendo
che gli ajuti che la Francia promette sono vanità, che le difficoltà per causa loro al trattato di pace frapposte non sono effetti della volontà a sostenerli, ma artificii di chi affetta prolungare il trattato. Cercano con ogni prezzo obbligarsi il cardinal
Mazarini assistendo coi loro vascelli alle imprese di Sua Eminenza in Italia, e rinforzando l'armata, ma non hanno potuto
ancora superare questo punto di stringere con la corona la lega
a condizione che senza includerli non segua la pace, che sarebbe
l'ultimo colpo per renderla disperata per sempre. </p>
<p>I Catalani passano per sudditi piuttosto che per amici;
alcuni o disperati che loro perdonino gli Spagnuoli o che profittano dello stato presente, tengono il popolo quieto e la corona
obbediente. L'universale però non manca di fremere, perchè
ribellati per aver un solo inverno sofferto gli alloggi dell'armata
spagnuola provano ogni anno al presente l'insolenza delle milizie francesi. Il volgo con la nazione si rende incompatibile
affatto, ma i Francesi lo tengono in briglia con i presidii e le
armate. Non hanno però ancora potuto giungere a certo dominio
supremo, gelosi i Catalani della libertà e dei lor privilegi. Costa
quella guerra più di qualsisia altra perchè convien correr danaro effettivo all'armata, ma si continua per ferire nel cuore e
nel centro della monarchia le forze di Spagna, e per contentare
i popoli stessi di quel principato pronti per natura ai disgusti
ed al moto.</p>
<p>Savoia per necessità ha convenuto imbarcarsi nella guerra
presente dopo che per gli errori dell'avo entratele in casa ambidue le corone e restati li Francesi al possesso di Pinerolo, ha
meglio stimato secondarne una e accompagnarla agli acquisti,
che restandosi oziosa non servire che di scena e teatro ad ambidue i partiti. La Francia sotto velo di amicizia ha potuto in tal
modo dar un grandissimo colpo ed abbattere un infesto nemico, perchè certo è che li duchi passati tenendosi a' fianchi una
monarchia sì forte ed unita, hanno tutt'i mezzi tentato più
volte per infiacchirla e crollarla, ora servendosi delle congiunture e delle sue debolezze per occuparle Stati, ora invasala con
eserciti armati, ora tramato congiure, or tenuto mano ai disegni contro la quiete del regno, e contro dei favoriti e ministri.
Finalmente Richelieu trovata la via di aprirsi le Alpi e insinuarsele in seno, ha potuto colpirla di modo che resa languente
conviene per forza seguire il moto e gl'interessi francesi. </p>
<p>La città di Torino con tutte le piazze sul Po, e li passi
dei monti sotto il titolo di custodia sono caduti in mano ai Francesi ed hanno lasciato agli Spagnuoli coll'occupazione di Vercelli tenerne una parte. Il poco restante lo avevano diviso in tre,
ripartito con li zii del duca presente, nella casa nutrendo discordie incessanti. Ora il duca uscito dalla minorità ha procurato riunire a se questi tali partaggi, non ostante che la Francia se ne mostri per il principe Tommaso in disgusto. Madama
odia naturalmente il cardinale Mazarini, pure affezionato a Tommaso, non dissimula i suoi proprii disgusti. Il punto sta se al
trattato generale di pace si restituiranno le piazze che riescono
a meraviglia al gusto, alla potenza ed alla comodità de' Francesi. Sostentano questi di dover farlo con tutta prontezza. I
Savojardi però non sono senza timore, perchè o gli Spagnuoli
depressi accorderanno la cosa, e non potendo sostenersi i loro
Stati molto meno si cureranno degli altri, o ritenendo essi ancora Vercelli, piazza che si è potuto, ma non si è voluto forse
a questo oggetto medesimo ricuperare, a spese dei principi deboli faranno i più potenti il trattato. Non ostante queste gelosie e disgusti reciprocamente si è parlato più volte di matrimonii. L'uno di madamigella d'Orleans con il duca, e quest'è
poco apparente per la sproporzione dell'età e perchè il padre
per goder i beni non inclina accasarla. L'altro della principessa
Adelaide sorella del duca medesimo con il re, e questo vien creduto per certo; l'età pari, la mancanza d'altri partiti aggiustati, e la bellezza della principessa medesima potendo con facilità conciliarlo.</p>
<p>Negl'imbarazzi e nella lega con la corona nessuno più del
duca di Modena è entrato mal a proposito e che abbia maggiormente a pentirsi; non lo hanno consigliato che l'ambizione e
l'ingegno suo turbolento. Il fratello Cardinale avido di novità
ve l'ha spinto, ma sopra tutti del maneggio è stato il marchese
Calcagnini architetto, uomo di spirito inquieto, e mancante di
esperienza e prudenza ugualmente. La Francia non poteva trovare apertura più vantaggiosa a' suoi fini perchè nel seno d'Italia spalancata una strada e una porta, assalito il Milanese alle
spalle e per fianco, resi i principi italiani ministri dei suoi proprii interessi, ha creduto poter facilmente con qualche acquisto
piantarsi in un sito opportuno, dove i vicini, deboli tutti o distratti, fossero astretti, altri di assoggettarsi, altri di cedere e
secondare la fortuna. Il tumulto di Napoli fece risolvere il duca
alle mosse, credendo alla monarchia spagnuola mancanti i tesori; ma è mirabile come si sia lasciato dare ad intendere che
a suo pro' devono cadere le conquiste, per le quali non tenendo
forze da conseguirle, nè conservarle, e meno per forzare i Francesi a fargli ragione se voleano mancargli, ha supposto in una
corona potente, moderazione sì grande che i nostri secoli sarebbero troppo felici per veder praticata. Certo è che questa
guerra di Lombardia nella facilità immaginata di fare progressi
tiene per la parte dei Francesi grandissimi oggetti. Quello che
cadeva sopra Mantova e meritava l'attenzione prudentissima di
Vostre Eccellenze, ho io scritto più volte abbastanza. In poche
parole, nessuno vi sarebbe di esente perchè nessuno avrebbe
forze per poter allontanarsi, o scuotersi il giogo, ed è da stupirsi come ogni principe avendolo ben preveduto, molti però
siano concorsi a nutrire e sostenere quell'armata che doveva
servirgli di sferza, certo essendo che i Francesi lontani, eziandio con disgusto, sarebbero incapaci di offendere, all'incontro
vicini con tutte le soddisfazioni non si potrebbe placarli. </p>
<p>Gli Olandesi si sono tirati fuori dell'union antichissima
con quella corona che, se non è stata la madre, è stata certo la
nutrice della loro libertà. Ma quando hanno veduto la Francia
voler rompere quella lingua di terra che gli restava tra mezzo,
ed accostarsegli con tutta la sua vasta potenza, la gratitudine
all'interesse ha ceduto la piazza. Con quali arti sia stato attraversato o condotto il negozio della loro pace con Ispagna, è
così recente nelle memorie di Vostre Eccellenze che non occorre
parlarne. Certo è che gli animi sono alterati e commossi allo
estremo, che qualche avidità di vendicarsi che hanno mostrato i
Francesi tien gli Stati in gelosia e diffidenza. Sedati però col
tempo gli affetti, l'interesse tornerà a conciliarli di nuovo, nè
temono gli Stati che ogni volta volesse la Spagna attaccarli, non
accorra la Francia al soccorso. Ora si terranno in bilancia, nè
lascieranno che nelle provincie di Fiandra una corona o l'altra
prevalga. I Francesi procurano di tenerli legati col commercio
che utile e floridissimo continuano le provincie col regno, e tra
esse medesime nutriscono divisioni ed un partito per poter in
ogni cosa tenerle obbligate e confuse.</p>
<p>Tra i principi neutrali tiene il primo rango il papa per
dignità, per instituzione e per posto. La Chiesa lo fa rispettar
dai Francesi, perchè nel resto i disgusti non mancano. Sin in
privata fortuna tra il cardinal pontificio e Mazarini passarono
gare e inimicizie scoperte. Il pontificato nell'uno, il ministerio
nell'altro non hanno valso a sopirle, anzi a tanto più fomentarle, cimentandosi quasi la forza e l'istessa potenza. Pancirolo
in favore del papa, emulo antico di Mazarini, è concorso ad
aumentarle d'avvantaggio. Ma siccome l'avarizia e la trascuratezza nel papa lo hanno divertito come doveva e poteva dal
parlare della pace, dall'opporsi alla guerra d'Italia, dall'impedire con la voce medesima le novità e le tragedie in questa
provincia infelice a distruzione di lei ed a fomento del Turco,
così Mazarini immerso negl'impegni esterni ed interni non ha
voluto tirarsi addosso il cielo e la terra. Non ha però tralasciato di colpirlo obliquamente e per fianco, comparendo in
Italia con la forza e con l'armi, minacciando ogni anno le coste
ed i confini, intraprendendo sui feudi ed a' fianchi di Roma,
scacciando dagli Stati un nipote, riconciliando i Barberini alla
Francia, formando partiti, estorquendo il cardinalato al fratello; fomentando in fine Don Camillo contro il zio e la madre,
nell'istessa casa del papa formando la divisione ed i partiti.
Non vi sarà per tanto mai tra loro buon sangue, il papa affettando di rovinare Mazarini e questo risoluto all'incontro di
sostenere appunto in corte di Roma il lustro e la stima del
nome.</p>
<p>L'Inghilterra è in uno Stato, che merita più compassione,
che riflesso. Fu creduto che la Francia gettasse la discordia del
regno per infiacchire un vicino geloso e potente. Certo è che
non si è curato sopirla, sebbene ne ha fatto pompa più volte,
ma ha profittato del tempo dilatando sulle coste di Fiandra gli
acquisti dove nella pace dell'Inghilterra non avrebbe sognato
intraprendere. La regina è tenuta alla corte con qualche assegnamento così mal corrisposto che i debiti e le miserie la circondano da tutte le parti. Il principe di Galles non vi trovò
tutte le soddisfazioni ed i contenti. L'avversità li rende avvezzi
alla simulazione e pazienza. Sfogano ad ogni modo alle volte e
si dogliono di non aver mai potuto tirare soccorsi sebben più
volte promessi, e che le angustie d'un re sì congiunto non abbiano ridotto ad allargare la mano nei trattati di pace. I ministri però non attenti che ai loro interessi consolano il re da
una parte, ma procurano guadagnare il Parlamento dall'altra,
acciò non aderisca alla Spagna, sebben si prevede che se prevalesse il partito, una Repubblica si farebbe sulla faccia del regno
collegata all'Olanda, nemica ai Francesi, e di fomento ed aderenza agli Ugonotti. Ma l'emozioni d'Inghilterra non dovendo
terminare così presto si lascia qualche parte all'avvenire ed al
caso, tutto quello che può accadere non sempre arrivando.</p>
<p>Con la Polonia procurò Mazarini l'unione ed il matrimonio, per portar per quel verso, e per la nominazione al cardinalato il fratello. Si aggiunse per seconda intenzione il cavare
gente dal regno, lo staccarlo dagli Austriaci, ma sopra tutto
preparare la briglia ed una diversione ai Svedesi, in ogni caso
che la potenza e la condotta di quella corona obbligasse i Francesi a cambiare d'interessi. Ora in riguardo della vedova regina nella nuova elezione si favorirà Casimiro acciò possa ella
passare seco alle seconde nozze reali.</p>
<p>Con Danimarca, dopo che colla mediazion dei Francesi restò coi Svedesi conclusa la pace acciò le armi loro potessero
uscire con impegno, non passa più corrispondenza d'interessi.</p>
<p>Cogli Svizzeri e Grigioni vi è quella corrispondenza che
da tutti i principi suol praticarsi con queste nazioni. Il re dà
l'oro, e la Elvezia fornisce le genti. Non mancano però i cantoni dei loro riflessi, dal vedersi quasi che cinti dall'armi svedesi e francesi. Ma quando si volessero anco commuovere, la
Francia è sicura con le divisioni, con l'oro, con la lentezza
delle loro risoluzioni e Diete di arrestarli. I Grigioni sono assai
più inclinati alla Spagna. La Francia però già un anno in circa
cominciò a coltivarli, perchè se riuscire gli potessero le imprese di Lindò e di Costanza, che non mirano ad altro che ad
aprire le porte d'Italia ai Svedesi, certo è che i passi della Rezia sarebbero o con la forza o col denaro tentati. </p>
<p>In Italia la Repubblica di Genova si supponeva già amica,
e per mantenersi nell'acquistata indipendenza da Spagna praticava tutte le officiosità coi Francesi. Era aperta la comunicazione dei ministri, i porti aperti alle armate, i passi alle truppe;
una fazione di cittadini e di sudditi stessi pensionari alla corona e obbligati, ma la trama scoperta con l'intelligenza del
Mazarini e pratiche dei Barberini e Grimaldi, ha fatto conoscere
quanto sia pericoloso il troppo addomesticarsi cogli stranieri,
che la neutralità non è sicurezza bastante, e dall'interesse è
violato qualsisia dritto. Era l'oggetto occupar la città, mutare
il governo, acquistare l'ingresso in Italia ed i tesori di quello
Stato opulento per eternare la guerra colla Spagna, e colle
forze d'Italia medesima soggiogarla e domarla. Esempio che
chiama e sveglia l'attenzione e l'avvertenza dei principi tutti!</p>
<p>Il gran duca imbrigliato dagli acquisti in Toscana dopo
molte amarezze per i negozii di Roma procura addolcire quanto
può i passati disgusti. Procede però con misurati consigli, senza
alienarsi od impegnarsi; ma sanno i Francesi che sospira sottrarsi da una vicinanza che teme non sia per durare quieta ed
amica gran tempo.</p>
<p>Mantova è sempre nei pregiudizii per qualunque interesse;
stà attaccata per necessità perchè la legano i beni che ha in
Francia, e molto più il dominio che hanno in Casale i Francesi.
Ma come le cose domestiche e della successione del regno, provano aggravii infiniti, cosi gl'interessi di Stato importanti per
il trattato di Cherasco son derelitti ed esposti. Niente può il
duca a suo vantaggio aspettarne, ma quello che è peggio, che
per salvare Casale dagli Spagnuoli, postolo in mano ai Francesi
non è ancora ben chiaro se siano risoluti di uscirne. È alla
Corte la principessa in concetto d'inclinazione spagnuola, e
che abbia allevato anche il duca negli stessi concetti. Forse che
i ministri non s'ingannano punto, ma è anco vero che trovano
e fingono bene spesso i pretesti per avere occasion di sospetti
e dolersi ad oggetto di non lasciare così facilmente ciò che tengono in mano, e più speciosamente far passare la protezione in
possesso ed estenderla forse anco sopra Mantova medesima,
quando riuscire gli potesse di stabilirsegli ai fianchi, o con matrimoni o con altra strada introdursi, invitando a ciò la debolezza del duca, il poco presidio e le distrazioni di Vostre Eccellenze. Guadagnato l'ambasciatore, non si può dire come sia
alla corte mal servita Sua Altezza, alcuni dei suoi proprii ministri non essendo di sua confidenza, altri interessati e corrotti.</p>
<p>Il duca di Parma defunto ha professato divozione alla
Francia, ma l'inimicizia col Cardinale l'aveva interrotta: poco
prima della morte fu la riconciliazione vicina, perchè conobbe
prevaler la fortuna di questo ministro. Per questo il duca presente ha voluto eseguirla, ma non fidandosi della vicinità dei
Francesi resiste agli stimoli di entrar nel partito, nè si dichiara
se non vede la Francia con tanto accertati progressi che a tutti
complisca seguirla, per non tirarsela contro e per partecipare
della preda. </p>
<p>Con la Serenità Vostra ha coltivato la Francia per più di
un secolo una corrispondenza sincera nei bisogni comuni, datasi
scambievolmente la mano col decoro del nome e colle forze
stesse più volte. Questa medesima quando si trattasse con Spagna potriano al presente eziandio promettersi Vostre Eccellenze
incorrotta: certo essendo che contro gli Austriaci sarebbe da
far capitale ben grande e accertato delle forze e potenza di
quella corona. Ma col cambiar de' tempi alterata la misura degli
interessi, non avranno forse luogo nell'avvenire le massime
stesse, perchè depressi una volta, o totalmente esclusi d'Italia
gli Spagnuoli, si convertiranno contro la Francia li medesimi
riguardi ed interessi che contro gli Austriaci hanno militato sin
ora. La pace perciò ed il bilancio sarebbe un vincolo eterno
dell'amicizia costante della Francia e di Vostre Eccellenze, perchè con i più potenti le amicizie dureranno sempre più di lontano, e la guerra in Italia particolarmente può portare emergenti siffatti che l'una delle parti non voglia o l'altra non possa
più continuare nella corrispondenza di prima. </p>
<p>La regina testimonia parzialissimo affetto. Orleans rammemora spesso e stima li beneficii che nei tempi delle calamità ha
dalla Repubblica ricevuto la sua casa ed il padre. Condè si mostra propenso ed il padre di lui formava parzialità e confidenza. L'universale del regno ama il nome della Repubblica e si
conosce inclinato. Il Cardinale nella civiltà, nelle espressioni
non lascia che desiderar certamente; si è però spiegato più
volte, che non è affatto contento perchè ha creduto che non
siano stati stimati gli esborsi suoi proprii per la guerra del
Turco e gli ajuti che egli ha supposto esser i più ampli che alla
Francia la congiuntura permettesse conceder ed i maggiori che
contro il comune nemico abbia la Repubblica estratto dal regno. Da questi è poi nata la restituzione di essi, la renitenza
di conceder più leve, o almeno si è voluto far credere che da
questa causa provenga: i principi amando di aver pretesti per
giustificar le ripulse, ed il Cardinale particolarmente per suo
instituto e natura tenendone sempre buona copia alla mano per
valersene quando il tempo e l'occasione il richiede. È anche
vero che non sempre distinguendosi quelle che s'ha da dir in
Senato e da parlar alle piazze, dalla libertà de' discorsi di tutte
le classi, si sono formati alle volte concetti che hanno ulcerato
all'estremo e punto il Cardinale, delicato e sensitivo sopra il
credibile stesso, e forse troppo facile a raccogliere e dar credito
agli avvisi ed alle voci del popolo.</p>
<p>Io non ho ancora parlato della corrispondenza della Francia col Turco per unirla a questo punto del più pressante interesse di Vostre Eccellenze. Ella è stata da gran tempo in quà
dalla corona coltivata con istudio sotto pretesto di commercio
e della protezione dei cattolici e della religione medesima, ma
a dir il vero è stata un'arte, una politica grande per bilanciar
la potenza degli Austriaci con l'impero ottomano. Nella guerra
presente della Serenità Vostra non si è trovato nè il compatimento, nè il soccorso che l'occasion richiedeva. Se sia stata promossa dalla Francia o no, molti l'hanno dubitato, ma nessuno
è arrivato a saperlo di certo. Mazarini la seppe prima di qualsisia altro, e la comunicò ma fuori di tempo con grande riflesso, perchè l'istessa carità e corrispondenza dovuta non si
usasse con l'Eccellentissimo Balio dall'ambasciator alla Porta.
Le offerte prima del caso non potevano esser più affettuose e
maggiori. Gli effetti nel bisogno sono riusciti scarsi e lenti altrettanto. È però vero, che con denari, con vascelli e con leve,
la Francia ha fatto più di qualsisia altro. Quando si è scoperto
l'arcano che la Repubblica poteva resistere qualche anno al
Turco, i soccorsi si sono rallentati, le concessioni di gente per
la difesa col proprio denaro sospese.</p>
<p>Si affettò di spedire espressa persona alla Porta e perchè ad assentirlo io restavo perplesso, quando gli ordini di Vostra Eccellenza mi giunsero per portarne l'istanza, incontrai la
risoluzione già fatta. Ne riuscì il poco frutto ben noto, e non
valse che ad assicurare il Turco che l'armata navale che
preparavano i Francesi non era per attraversar i suoi disegni
e le sue imprese. Per rendersi arbitri della guerra non meno
che della pace col Turco, si è procurato di armare la Repubblica di gente e di capi dipendenti dalla volontà del governo,
avendo anche obbligati quelli che non erano tali e che si trovavano prima al servizio di Vostre Eccellenze in Italia; si è
scelto la congiuntura di portar le armi che la Serenità Vostra
si trovasse occupata, per la massima che vive indelebile ne' primi
ministri, che Vostre Eccellenze dovessero per ogni via traversarle, certo essendo che senza quella del Turco la guerra di
questa provincia o non si sarebbe tentata o non poteva farsi
senza l'assenso e concorso di Vostre Eccellenze. Tutte queste
sono le congiunture che meritano bene spesso i riflessi della
prudenza altissima di Vostre Eccellenze. 
Si sono cercati più volte motivi di concitare eziandio le
armate del Turco in Italia contro i regni di Spagna. Certo è
che sebben la massima par contraria alla pietà non solo, ma
all'istessa prudenza ed all'interesse principale della Francia,
quadrerebbe però agl'interessi di chi pensa solo al presente,
ad aumentare i vantaggi ed a perpetuare nella guerra. So che
si sono tenuti da' principali ministri discorsi che quando avesse
il Turco ad occupare una porzione dell'Italia non gli darebbe
gran pena perchè abbattuti gli Spagnuoli che sono i nemici inflessibili della Francia, la potenza ottomana, o gli sarebbe ancora dai confini lontana, ovvero il resto d'Italia medesima cadendo sotto il dominio francese potrebbe la corona in tal caso
cimentarsi al Turco con gran vantaggi e con maggior prepotenza di qualità di Stati e di armate; le vittorie medesime e
gli acquisti non potendo al Turco che costar molto sangue,
e infiacchirlo: una forza sebben formidabile e grande non battendo ed opprimendo gli altri senza esser battuta ed indebolita
se stessa; massime vaste proferite alle volte nel calore dei disegni e della fortuna, ma che mirano ai vantaggi ed alla monarchia stessa del modo.</p>
<p>Quello che precisamente può dirsi è che per la guerra del
Turco la Serenità Vostra non ha dalla Francia che attendere.
Non alcun passo favorevole al trattato di pace. Non la guerra
d'Italia rallentata in qualche parte. Se la pace generale seguisse non possono esser migliori le intenzioni e promesse
della regina e di tutt'i ministri di assistere la Serenità Vostra
con tutte le forze. Ma è facile di lontano il promettere perchè
il tempo sempre porta alterazioni e accidenti. Vano è il credere
che sia la Francia mai per rompere scopertamente col Turco, e
difficile assai da sperarsi che voglia impiegarvi le forze, perchè
resterà ella ancora con le debolezze, nè vorrà per altri estenuarsi d'oro e di gente. Nell'universale del regno, e particolarmente nel popolo basso, non si può esprimere quale sia la
propensione ed il zelo a una guerra sì sacra, tale che le compagnie son già fatte ed abbozzati i concerti per concorrere con
danaro e con truppe ad un'impresa sì giusta. Ma il governo
tiene loro la briglia perchè il regno non si vuoti dell'uno e
delle altre, e Dio volesse che fosse nei grandi ed in chi può, un
carato dell'ardore che ho praticato e trovato negli altri ordini
tutti!</p>
<p>In tali anfratti, ed in una corte di tal natura ho io servito
la Serenità Vostra, e come è la più importante d'Europa, e la
più necessaria da conoscer per servizio di Vostre Eccellenze,
così ho goduto in estremo che molti soggetti della nobiltà più
prestanti abbino preso la pena di vederla e di praticarla. </p>
<p>L'illustrissimo signor Marco Pisani dell'eccellentissimo
signor Girolamo ha voluto essere sempre appresso di me tutto
il corso dell'ambasciata sì lunga, a parte ben spesso delle fatiche, e sempre con attenta applicazione alli negozii ed all'occorrenze. La patria ne goderà ben presto le prove ed i frutti,
ch'io posso prometter di riuscita sicura e felice, con capital
prezioso alla patria ed alla Repubblica stessa. </p>
<p>L'illustrissimo signor Marc'Antonio Corner dell'Eccellentissimo signor Francesco è stato pur meco buon spazio di
essa per accrescer i talenti abbondanti che gli forniscono i
maggiori, e la nascita feconda ugualmente di merito e di virtù
senza pari.</p>
<p>Gl'illustrissimi signori Gregorio Barbarigo dell'eccellentissimo signor Giovanni Francesco e Pietro Duodo dell'illustrissimo signor Gerolamo, adornato con le loro virtù per più
anni il Congresso di Münster, hanno voluto per alcuni mesi
farle goder a me stesso ed alla Francia con incrementi non solo
di cognizione a lor stessi ma di lustro alla nobiltà ed alla patria.</p>
<p>Gl'illustrissimi signori Vettor Pisani pur dell'eccellentissimo signor Girolamo, e Barbarigo Girolamo dell'eccellentissimo signor Antonio, sprezzati i dispendii, si sono compiaciuti
rimarcar nei viaggi ed alla corte quello che perfeziona con la
esperienza le qualità ben note e l'indole stessa.</p>
<p>L'illustrissimo signor Andrea Surian servendo di segretario alla carica ha supplito a tutt'i numeri delle ordinarie
funzioni non solo, ma a tre viaggi per la Francia ed Inghilterra, per levante, ed imbarchi con puntualità ed esercizii importanti. Aggregato dalla benignità pubblica alla nobiltà della
patria, non ha voluto sin all'ultimo istante abbandonar me nell'impiego, nel quale riuscito con commendazione e con lode,
è capitale di Vostre Eccellenze l'averlo reso capace de' più
grandi ed importanti. </p>
<p>Il signor Bernardino Padavino ha servito di coadiutore
per più di due anni sin che per servizio del fu Serenissimo di
memoria felice volsero Vostre Eccellenze levarlo. Ha viaggiato
per loro comando nel tempo medesimo in Inghilterra ed in
Spagna, ed io posso con soddisfazione compita attestar pienamente la sua capacità e sufficienza.</p>
<p>Mi resterebbe far l'epilogo delle mie debolezze se si potessero queste restringere, e se dalla benignità e compatimento
di Vostre Eccellenze non fossero di già condonate. lo ho servito la Serenità Vostra cinquantatre mesi compiti de' quali
trenta aspettando i miei successori, sono stato languente ed
incerto in una ambasciata che le calamità pubbliche e le disgrazie private mi han reso fatale. I negozii pesanti, i dispendii
eccedenti non han valso mai a divertirmi un momento da una
applicazione ben fissa colla quale ho rinforzato le mie debolezze e sollecitato il servizio di Vostre Eccellenze. Le congiunture sono state tali e sì delicate che il non aver mal incontrato
può tener luogo di bene. Nel resto ho impiegato lo zelo e lo
spirito tutto per avvantaggiare il bene della Cristianità e non
pregiudicare al servizio di Vostra Serenità. lo ho tante prove
e sì cospicue del loro gradimento, che me ne farò gloria e fregio sin sopra il sepolcro, perchè le mie ceneri non meno che
la vita medesima non servano ad allro che a pubblicare la benignità di Vostre Eccellenze e la devozion mia sempiterna. Ho
risentito ben spesso le fatiche ed il peso, la mia casa le spese
nel concorso di molte altre pel servizio di Vostre Eccellenze,
ed io ho studiato superare le angustie stesse dei tempi per sostenere nel grado dovuto il decoro per un corso sì lungo, e
con quei soli assegnamenti che al tempo della mia elezione non
si è trovato chi voglia nè dopo che più possa con gli stessi
portarlo.</p>
<p>Quelle Maestà hanno voluto accompagnarmi con i soliti
testimonii di compiacimento e di stima, regalatomi di una collana e un giojello, aggiuntovi dal Cardinale un orologio con
qualche diamante, che tutto presento a' piedi di Vostre Eccellenze perchè dalla lor benignità confermato mi riesca altrettanto prezioso con l'impronto delle grazie lor stesse. Grazie.</p></div1></body></text></TEI.2>
