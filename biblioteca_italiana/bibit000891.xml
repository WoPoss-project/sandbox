<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Il ritratto del privato politico cristiano</title>
      <author>Virgilio Malvezzi</author>
    </titleStmt>
    <extent>132 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit000891</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Il ritratto del privato politico cristiano</title>
        <author>Malvezzi, Virgilio</author>
        <editor id="ed">Doglio, Maria Luisa</editor>
        <publisher>Sellerio</publisher>
        <pubPlace>Palermo</pubPlace>
        <date>1993</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>600</date>
    </creation>
    <langUsage><language id="ita">Italiano</language></langUsage>
    <textClass>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Torino</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Torino</name>
      </respStmt>
      <item>Correzione linguistica</item>
    </change>
    <change>
      <date>2004-11-05T00:00:00.000+02:00</date>
      <respStmt>
        <name>Laura Sarzi Braga</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-11-19T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<front>
<div1 n="Al lettore">

	<p>Io non ho mai scritto, o lettore, libro con maggior gusto né con maggior pericolo. Gl'inimici di quel soggetto del quale scrivo mi chiameranno inimico, gli emuli adulatore, gli amici debole e fors'egli stesso temerario. Chi vederà che io abbia detto più di quello che va detto, chi conoscerà che ho detto meno, chi farà dirmi quello che non ho voluto dire o chi finalmente si lagnerà che io m'abbia presa licenza di dire. Io supplico umilmente il Conte Duca ad iscusarmi, i suoi amici a compatirmi, gli emuli a conoscere che non iscrivo con adulazione, gl'inimici a creder che non iscrivo con odio.</p>
	<p>È impresa di poca prudenza al certo (io lo confesso) scrivere le azioni di uno senza sapere se egli sia per averne grazia o pur odio. Screditarò forse appresso di te, o lettore; non vorrai credere che sappia formare regole di politica chi non le sa adoperare. Potrei dire che il maestro de' freni non sa frenare i cavalli, ma non voglio far servile quella che è architettonica e non voglio scrivermi maestro dove sono scolare. Potrei dire che se non è l'istessa una picciola casa e una gran città, non sarà neanche l'istessa la politica de' principi con quella de' particolari; ma non voglio cercare una scusa dove aspetto gloria. Tutte le mie azioni sono senza politica perché io sono senza interesse e solamente professo di essere affettuosissimo de' miei amici, divotissimo de' miei signori, e questa verità la conosce chi non mi conosce.</p>
	<p>Niuna cosa ha più sospesa la mia penna a scrivere questo libro, niuna cosa ha più trattenuto il mio impulso a stamparlo che l'essere sicurissimo (me lo fa dire la perversità de' tempi) che'l mondo pieno d'interesse e d'adulazione è per giudicarmi pieno d'interesse e d'adulazione; ma io ora mi volto a Vostra Eccellenza (o gran Privato) e publicamente mi protesto d'avere scritto prima per verità, che così meritano e più meritano le vostre grandi azioni, poi per gratitudine, che così devo e più devo alle offerte che benignissime mi fece fare Vostra Eccellenza ne' tempi per me calamitosi; e se io non ho accertato in cosa di suo gusto, di nuovo la supplico ad iscusarmi, ma se per caso ella stimasse la mia volontà meritare qualche premio, ogn'altro premio che non sia o la sua grazia o la sua lode sarebbe stimato da me per grandissima ingiuria, mi sentirei necessitare a chiamare Vostra Eccellenza e la chiamerei con nome d'ingrato. La mia casa non ha mai saputo meritare premii in Ispagna con altra penna che colla spada, con altro inchiostro che col sangue, e con quella e con questo ancor io sono pronto, se non a meritare, a servire.</p>
	<p>Io non sono così vile che scriva per acquistar premio, né tanto arrogante che scriva per dare insegnamenti, non meno così poco vano che non escriva per acquistar lode, e forse mi si dee, se non perché la meriti, perché la cerco. Quando non sia da lodare è per lo meno da compatire questo affetto che sempre nasce con noi, che rade volte muore prima di noi e che sovente ci fa vivere più che non viviamo.</p>
	<p>Io ti supplico, o lettore, e ti supplico umilmente (se i miei scritti hanno mai teco meritato o alleggerendoti dall'ozio o sottraendoti dal sonno) a volermi far grazia di credere che ne' miei libri e passati e presenti non ho inteso e non intendo mai di biasimare niuno vivente, o particolare o principe. Quella divozione svisceratissima che porto a' miei signori, quell'affetto tenerissimo che porto a' miei amici non mi ha fatto e non mi fa dimenticare quella riverenza della quale sono obbligato a' principi, quel rispetto del quale sono debitore a tutti. I miei scritti non vanno interpretati figuralmente, ma letteralmente; essi non hanno altro spirito che quello che spirano. Non scrivo all'egizia, non ho voluto dire se non quello che dico e, già che non ho voluto dire quello che non ho detto, compiaciti di non mi far dire quello che non dico. Mi protesto però che se veruno si troverà mai che per qual si sia cosa si muova a scrivere contro di me, che non intendo di voler rispondere, perché se scriveranno contro quello che ho detto, o quello che ho detto si difenderà da se stesso o non meriterà d'essere difeso. Se scriveranno contro quello che non ho detto, non occorrerà che lo difenda.</p>
	<p>Avverti per ultimo, o lettore, che'l libro non è finito e che non posso desiderare di finirlo se prima non desidero di sopravivere a chi è degno di sopravivere ai tempi, di vivere l'eternità. Tutto quello che scrivo non è tutto quello che farà il Conte Duca, né meno è tutto quello che ha fatto, è solamente quel poco che ho saputo dell'infinito che egli ha fatto. Basterà che la mia mano, se non ha una penna dell'ali di Mercurio da volare per questa strada, abbia avuto uno dei suoi diti da mostrarla. Chi sa che'l mio libro a guisa d'una alzata di mano non dia il moto a d un concerto di cigni canori che volino d'aria più nobile per questo cielo fortunato.</p>
	<p>Ma piaccia a Sua Divina Maestà che non lo dia anche ad un roco e importuno sconcerto di coloro che villanamente sono avvezzi ad intorbidare l'acque limpidissime della sapienza e della verità.</p>
</div1>
</front>
<body>
<div1>
<head>Alla Cattolica Maestà di Filippo IV il Grande</head>

	<p>Scrivo a Vostra Maestà, anzi scrivo di Vostra Maestà, scrivo del suo privato.</p>
	<p>Dicesi che Mosè sul monte parlò con Dio, e pure vi è chi crede che parlasse con un angelo. Sono talvolta figura di Dio con noi gli angeli, degli angeli i favoriti co' principi, di Dio i principi con gli uomini. Quel magnanimo le di cui maravigliose vittorie non rapivano, donavano, allora che vide prostrata la prigioniera regina a' piedi del suo carro, stimò per sé glorioso errore quello che gli additò la sua grandezza, di già salita a grado così sublime di poter fare degli Alessandri.</p>
	<p>Se fra' chiarissimi autori vi fu chi stimò di gran lode degno un principe perché aveva un ministro degno di gran lode, quanto maggiore si dovrà a Vostra Maestà che ha un gran ministro, che l'ha eletto, che l'ha fatto. Qual azione gloriosa racconterò io, nella quale questo gran privato non riconosca Vostra Maestà per facitore, o perché vi è concorsa co' suoi aiuti o perché le ha influito colla sua grazia o perché colla sua sapienza e grandezza l'ha dettata, animata? In questo soggetto effigierò io la vostra immagine (o Grande) non la vera, la più simile. Anche Iddio non isdegna di vedersi sotto il sembiante d'un uomo effigiato, adorato, non perché questi sia la sua immagine ma perché quegli l'ha fatto a sua immagine.</p>
	<p>Faticoso ma profittevole è lo scrivere i fatti egregi de' presenti. Feriscono e risanano ma colà solamente feriscono dove risanano. Il loro rimbombo risveglia, rimprovera, stimola, non lascia luogo all'infingardaggine di passare neghittoso il tempo ne' lamenti del tempo. Se nasce un uomo di valore, la fama di quell'uno ne produce mille, che se ella feconda non ne producesse sarebbe di già il mondo d'un solo, perché egli talvolta insterilito ne averebbe prodotto un solo.</p>
	<p>La gloria de' passati a guisa del re dell'api ha maestà, ha grandezza, non ha aguleo, non ferisce, non innanima, disanima, se si esamina, perché è senz'anima.</p>
	<p>Rende lagrimabile la condizione umana, disprezzabile quella gloria che non goduta dall'anima, che non sentita da' cadaveri, prima vana col corpo, poi senza di lui vanissima rimane. Ella è un accidente, vuole accostarsi alla sostanza e dove questa muore, se non resta di essere, resta di operare.</p>
	<p>Le azioni degli antichi, affine che si lodino, basta che vengano floridamente raccontate, così come i ritratti basta che siano maestrevolmente dipinti, né si considera se quelle sieno vere o se questi sieno simili, perché le di loro azioni non si sanno e i loro originali non si vedono; ma d'un vivente chi scrive i fatti, chi forma il ritratto aspetti la censura anche da' più deboli da poi che non si può dare l'anima alle carte, né la voce alle tele. Gli uomini sono talvolta senz'occhi e se pure gli hanno non vedono il colore perché non gli hanno senza colore. Ciascheduno giudica di chi scrive conforme al proprio affetto, chi gli dà nota d'adulatore e chi di maligno. Io professo (è vero) d'essere infinitamente tenuto a così grand'eroe, ma non si troverà giammai che sordidamente più tosto imbratti che fedelmente sodisfaccia a quell'obligo che, come nato dalla virtù della magnanimità, non vuol essere pagato col vizio dell'adulazione. Cotal nota non mi lagnerei d'incorrere con gli emuli di lui quando non la incorressi con lui. Ho per più facile il far arrossire questo che'l far impallidir quelli. Nel parlare de' suoi gran fatti aspetterò sempre maggior licenza dall'invidia che dalla modestia, perché è in lui maggior virtù che negli altri il difetto.</p>
	<p>Vostra Maestà poi viene umilmente supplicata a compatire la debolezza de' miei scritti troppo a' successi ineguali. È più facile (io'l concedo) il dire del fare quando si ha da fare quello che si è detto, ma poscia è forse più facile il fare del dire quando altri ha da dire quello che è stato fatto. Ha maggior forza dell'epico che si legge nelle carte quel drammatico che si rappresenta nelle scene; e questo anche che si rappresenta è troppo inferiore di spirito a quello che si vede, se ha l'anima non ha quell'anima.</p>
	<p>Concedasi nondimeno a questi scritti quella lode che si suol dare da chi ama ad un colorito volto, che se le penne non hanno da essere inferiori a' pennelli, che se le parole non hanno da cedere a' colori, sarà anche caro a Vostra Maestà il vedersi dinanzi esposte, se non vive almeno ritratte, quelle azioni che ella ha creduto degne de' suoi generosi affetti. So bene che questo ritratto non si dovrebbe fare se non da un Apelle e da un Apelle che traendo da tutti i privati de' re e de' principi grandi tutte le bellezze che ebbero, unitele in lui, le rappresentasse agli occhi di Vostra Maestà.</p>
</div1>
<div1>
<head>Il ritratto del privato politico cristiano</head>

	<p>Nacque don Gasparo di Guzman, terzo conte di Olivarez, di don Enrico di Guzman che era ambasciatore in Roma per Sua Maestà e di donna Maria Pimentelli, donna di grandissimo valore.</p>
	<p>Se l'imaginativa ha qualche forza di fare impressione ne' tenerissini concetti e se ha qualche parte nel rappresentare gl'idoli alla virtù formatrice, qual concetto crediamo che formasse, qual idolo che rappresentasse quella che non sentiva parlare d'altro idolo che del Re, che non sentiva formare altri concetti che del suo servizio? Non escludo quello di Dio perché questi santissimi re tutti intenti all'onore di Dio non si possono servire che prima non si serva a Dio. Quando gli uomini si maritano, se così cercassero di congiungersi colle qualità come colle facoltà, sarìa sovente più ereditario il valore della ricchezza come più sicuro dall'insidie degli uomini e meno sottoposto agli insulti della fortuna che, benché talvolta gl'impedisca di operare, non gli leva l'essere.</p>
	<p>Nacque in Roma e per lo spazio di dodici anni andò col padre sempre involto tra faticosi negozii ora in Sicilia ora in Napoli, nelle quali provincie maneggiò il grado supremo di viceré.</p>
	<p>Non è patria dell'uomo quella dove nasce, ma quella sotto la quale nasce. Egli fu creduto dagli antichi savii un arbore a rovescio perché, sì come la patria dell'arbore è quel suolo in cui ha poste le radici, così quella dell'uomo è quel cielo in cui le ha esposte. Fermarsi nel proprio paese, radicarsi tra' suoi è un diventare un arbore a diritto e un uomo a rovescio. Questi tali sono il più delle volte simili alle piante che, allevate nelle morbidezze de' terreni, diventano sovente orgogliose ma infruttifere. I cerri, che nella sterilità de' monti fra turbini e fra venti nascono e s'allevano, non paventano poscia gl'impeti furiosi de' superbi aquiloni, ma se nelle amenità de' piacevoli piani s'impinguano e crescono, lussureggianti e deboli, non sanno soffrire altri fiati che i tiepidi e benigni di Zeffiro, altrimenti o si sbarbano o s'atterrano.</p>
	<p>Tornato in Ispagna già incamminato nelle virtù, si diede allo studio delle leggi non per difendere le cause co' casi di Tito e di Sempronio, ma per difendere gli Stati colla prudenza de' iurisconsulti.</p>
	<p>La legge è una politica e oggi pochi legisti sono politici; furono coloro che la fecero, ma non sono coloro che la imparano, perché imparano solamente quello che si è fatto e non a che fine sia stato fatto. Pochi di coloro che fanno le leggi le intendono. Chi cerca l'autorità senza la ragione è senza ragione, levarla alla legge è un levargli l'anima ed è un levarsi l'anima. Questo avviene perché di politica in molti è diventata mecanica, e dove prima era figliuola legitima del giudicio è fatta addottiva della memoria, e i legisti di razionali sono diventati empirici.</p>
	<p>Fu creato rettore dell'Università in Salamanca.</p>
	<p>Chi avesse gli occhi lincei conoscerebbe anche talvolta co' pargoletti in culla pargoleggiar le stelle e mostrarsi dalla materia con l'anime, se non impedite, certo non aiutate. Sono allora più sicuri gl'influssi, benché siano men potenti, e forse ha voluto Iddio che in quell'età abbiano minor forza nella quale ha minor forza quell'anima che ha da dominare la loro forza.</p>
	<p>Gl'influssi delle stelle sono sempre gl'istessi, non paiono, perché non sono sempre gl'istessi gli uomini che li ricevono. Gli atti degli attivi, affine d'introdursi bene, ricercano buona disposizione del paziente. Quella stella che voleva far grande Ciro, perché lo trova tra' fanciulli, lo fa re de' fanciulli, e pure fu quella stessa che poscia, trovandolo negli eserciti, lo fece re de' Persi. Quell'astro che fa il Conte in Salamanca il primo dell'Università è quello stesso che, trovandolo nella corte del maggior monarca, lo fa de' primi dell'universo.</p>
	<p>Morì in questo tempo don Girolamo suo fratello maggiore, ed egli di secondogenito diventò primo.</p>
	<p>I primogeniti, perché hanno il dono dalla fortuna di essere i primi, hanno anche sovente dagli uomini in dono i doni della fortuna. Questo costume non è forse in suo affine di premiargli, ma di soccorrergli. Gli ultimi generati diventano talvolta i più valorosi, ce ne fa grande argomento il vedergli nascere più sfortunati. Chi sa che gli uomini o per motivo dell'anima o per altro impulso non abbiano conosciuta questa verità e che là corrano co' ripari dell'oro dove mancano i ripari della virtù.</p>
	<p>È maggior avventura il vivere qualche tempo secondo per poi divenir primo che'l nascer primo. Quando le ricchezze precedono la virtù spesse volte la impediscono e quando la seguitano l'aiutano. Chi è nato primo crede d'aver luogo di conservare lo splendore de' suoi antenati con lo splendore dell'oro, quasi che le ricchezze siano il fomento dell'ignoranza, onde è che fanno diventare sovente quelle facoltà, che furono già premii della fatica, ministre dell'infingardagine, ma i secondogeniti, per sottrarsi dagli oltraggi della fortuna, si gettano nelle braccia della fatica, dove non possono pareggiare colle facoltà superano colla virtù e fanno conoscere che a molti serve di fortuna il nascere sfortunato.</p>
	<p>Gli morì anche nello stesso tempo il padre, onde egli fu necessitato di far passaggio dalla contemplazione all'azione.</p>
	<p>Lo studio è un ozio e se pure è negozio è negozio dell'ozio. Sarebbe una libidine se non fosse dell'intelletto. Snerva gli animi, infiacchisce i corpi, ma il di lui danno è soave perché è insensibile. Star sempre immerso ne' libri è un morire fra' vivi ed è un vivere fra morti, anzi è un morire a tutti e forse neanche è un vivere a se stesso. Le antiche republiche stimarono perniciosissimo il dar riputazione ad altre opere che a quelle del valore. Conoscevano che per distraere l'intelletto dalle morbidezze delle scienze bisognava, come sono senza frutto, così farle senza gloria. A questa aspirano tutti i mondani se non sono stolidi, e ora ch'ella consiste tanto nel sapere quanto nell'operare, da poi che tutti gli uomini sono prima atti alla contemplazione del all'azione, i più corrono quella strada dove prima s'introdussero, e forse tutti la correrebbero se la natura che ha resa la giovinezza inabile all'operare non l'avesse anche resa discrepante dallo studio. Chi per sottrarsi dal titolo di neghittoso lo chiama faticoso, o m'inganno o s'inganna o vuol ingannare. Lo studio è un diletto e quando non è diletto non è fatica, è passione che affanna, non pugne perché è poco nella materia, perché non discioglie il continuo.</p>
	<p>Andò alla Corte e vi andò adottrinato, non vi andò ignorante.</p>
	<p>La Corte non è una scola di grammatica. Ella non dà i primi alimenti e non insegna i primi elementi. Il di lei cibo non è latte, di rado produce, raffina. È incompatibile al servir bene, l'aver studiato. Hanno sovente i principi gran carestia d'uomini di sapere, perché non gli fanno, e molti ne farìano se rendessero così meritorio lo studiare come il servire; ma perché subito che si comincia a servire si merita, e non subito che si comincia a studiare, dedicano sovente gli uomini al principe quella giovinezza che dovrebbero dedicare alle scienze, onde avviene che poscia il loro merito si numera con gli anni e non si pesa colle azioni e in quelli sono talvolta trapassati da un pezzo d'arazzo che gli ha preceduti.</p>
	<p>Gli fu offerta l'ambasciaria di Roma con assicurarlo che dopo otterrebbe l'onore di Grande, titolo meritato da suo padre e impeditogli dalla morte; ma il Conte, conoscendo che questa ambasciaria era un fermarsi, non la volle accettare, non potendo prima ottenere quella grandezza che l'averebbe avanzato.</p>
	<p>Lo stare non è proprio dell'uomo. Egli è sotto un mondo sempre mobile ed è un mondo sempre mobile, quando non va innanzi ritorna indietro, se non di dove egli era, di dove era il suo desiderio. Egli è viaggiante, s'incammina verso la felicità, la cerca e non la ritrova, non può quietare fino che non l'ha ritrovata e non la può ritrovare fino che non è morto. È così naturale il movimento all'uomo, che se non può avarzarsi, per non star fermo ritorna indietro, non perché lo tendino le felicità ma perché non le ha trovate, e non potendo passare più avanti a cercarle teme d'averle trapassate. L'acqua, che naturalmente scende, se viene impedita per non fermarsi sale e tanto spera che il moto la conduca al suo fine che più tosto d'abbracciare la quiete, che non è fuori della sua natura, si muove contro la sua natura.</p>
	<p>Benché il Conte non desse occasione a veruno di offenderlo, corse nondimeno pericolo d'essere ammazzato, una volta da quattro assassini che l'aspettavano all'entrare di sua casa, un'altra volta da tre uomini che seguitavano la sua carrozza dove era solo, e sempre fu liberato fortunatamente senza che se ne accorgesse.</p>
	<p>Rarissimi sono coloro che godono la fortuna limpida perché rarissimi sono gli astri che abbiano il raggio sincero. I maggiori e più benigni del firmamento non sono benigni senza un poco di violetto, onde è che neanche i più fortunati hanno felicità scompagnata dal travaglio. Ella non si dà sincera in un mondo che non ha elemento che sia puro, che non ha cosa che non sia mescolata. Quel non so che di travaglio, che non manca mai anche nelle maggiori fortune, nasce da quel non so che di maligno che si trova sempre anche nelle maggiori stelle.</p>
	<p>Venne occasione di formare corte a Filippo IV il Grande per maritarsi in Francia, e fu nominato il Conte per gentiluomo della sua camera.</p>
	<p>Chi aveva il maneggio della monarchia a que' tempi (che sia detto con ogni rispetto) o non si curò d'eternare la privanza o non conobbe il valore del Conte o s'ingannò nell'appoggiarlo al Principe. Circondarlo di contrarii era vano. Il valore, che è accompagnato colla prudenza, non può essere estinto da altro contrario che dalla morte. Sarebbe stato meglio allontanarlo dalla Corte mandandolo in governo onorato e ordinario esilio de' valorosi sfortunati. Non arriva al Principe il sentore delle azioni benché grandi. La lontananza le dilegua e, se pure arriva, arriva per mezzo del privato, e paiono più tosto di quello che le porta che di quello che le ha fatte. Il valore è un raggio che non si può occultare se non si estingue, anzi è un sole che dove è presente sempre risplende e, benché la lividezza delle nuvole se gli opponga, illumina; elleno non hanno tanta oscurità quanto egli ha splendore, o il fiato del Principe le dilegua o il raggio di lui le consuma affine che apparisca sereno; ma quando il sole è lontano, quando è fuori del nostro emisferio non risplende e, se pure qualche poco risplende, quel raggio non si conosce per suo che non ferisce a diritto, che reflette.</p>
	<p>Entrato il Conte al servizio del Principe si trovò in mezzo di molti contrarii che instigavano il Signore contro di lui.</p>
	<p>È una milizia la vita degli uomini sopra della terra, dunque chi non combatte o non sta in procinto di combattere non vive o mal vive. I contrarii che circondano, se non soffocano, accrescono e non soffocano se non incontrano nella debolezza.</p>
	<p>Il calore, che è piccioli, per mantenersi ha bisogno del simile che lo fomenti, ma il grande allora più accresce che più lo combatte il contrario. Quella virtù dell'antiparistasi che si concede agli elementi non si ha da negare agli uomini.</p>
	<p>Fra gli altri disfavori, disse un giorno il Principe al Conte che gli era venuto in fastidio, ed egli lo supplicò umilmente quando lo voleva mortificare a non lo mortificare in presenza de' suoi emuli.</p>
	<p>È trovato Agisilao da un ambasciatore nel mezzo de' figliuoli cavalcare una canna, lo prega a non lo dire a coloro che non hanno figliuoli, di tenero sarebbe creduto debole. È mortificato il Conte dal Principe, lo supplica a non lo dire a coloro che non hanno amore. Averebbero creduto stolida quella pazienza affettuosa, servile quell'anima affezzionata.</p>
	<p>Egli non cerca di sapere la cagione, se gli oppone con ragioni, perché il cervello non è quello che ama, è il cuore. I suoi entimemi sono gli affetti, i suoi affetti sono l'amare, ma neanche è senza gusto degli amanti il disgusto di non essere amato.</p>
	<p>Se si gode di amare, più si gode quando si ama e allora che si è odiato, più si ama se si ama. Forse anche non si crede il presente o per lo meno si spera nel futuro e fa sperare quel non essere amato che fa anche meritare. Chi ama ha per fine d'acquistare amore, ha per mezzo l'amare e allora più merita di essere amato che ha più amato. Quando io parlo d'amore parlo del virtuoso, non del venereo. È ben vero che sono poco dissimili. Hanno ambedue la radice nell'anima. Se il lascivo si trasmette al corpo è per accidente, a guisa del sole diffonde il suo lume dove non è il globo, altrimenti le violenze appagherebbero gli amanti.</p>
	<p>Conobbe il Conte che le parole del Principe non erano dette, erano dettate; la voce lo atterriva ma l'occhio lo sollevava, non rimase senza consolazione e non lasciò senza amore. Allora s'accorsero i favoriti di quel tempo d'aver errato.</p>
	<p>Cercarono d'emendare il trascorso procurando di condurre il Conte al servizio del Re, ma egli non vuole lasciare quel sole che nasce per quello che tramonta. È grande avventura il ritrovare il Principe vacuo; levar il luogo a chi l'ha occupato colla virtù è difficile, colla sagacità è biasimevole e in ogni caso porta nome di maligno, ma colui che arriva nel vacuo facilmente piglia luoco. Non si trova machina per ispugnare questo muro; lo fanno tentare dal Principe, di pazienza sofferendo augumenta i suoi meriti, lo tentano essi con onori, ricusando accredita i suoi affetti, finalmente da poi che conoscono di non poter passeggiare sopra le ruine di questo grande, procurano di sormontare le sue altezze e per salirvi danno di piglio alla scala dell'affetto, ma invano, troppo era cresciuto quel muro per servire di base.</p>
	<p>Durò in questa instabilità il Conte fino che la disunione de' favoriti in que' tempi non entrò fra di loro.</p>
	<p>Dice un politico che difficilmente nello stesso luogo si trova la potenza e la concordia, e lo dice in tempo che pretende d'averla ritrovata. Non avvertì egli forse che quelli apparivano i più potenti che non erano, fuori che i più prossimi, e i più prossimi del sangue delle vene e non di quello delle arterie? Incontrò puranche un'altra volta quello stesso autore nel processo de' suoi scritti in due egualmente potenti e concordi, e questo non procedette dalla moralità dell'uno, perché colui che non seppe moderare gli affetti sordidissimi delle ricchezze non è da credere che moderasse gli acuti stimoli della dominazione, né meno precedette dalla diversità della professione, uno intento alla politica, l'altro all'arte militare. Il favorito, se non vuole esercitare la guerra, la può far esercitare e ha luogo di dividere i carichi senza dividere la privanza. Io porto per ragione l'essere privati d'un tiranno; s'atterrivano della bestialità del Principe che forse non gli amava, gli riveriva.</p>
	<p>Non ci è ragione che insegni sicuro modo di governarsi con quelli che, benché abbiano la ragione, non se ne servono se non per diventare peggiori di coloro che non l'hanno. Temevano essi di cascare. Tremava or l'uno or l'altro; quello che stava saldo sosteneva il compagno vacillante, e appena ne cadè uno che seco tirò l'altro al precipizio. La privanza limpida non ammette compagno che non lo faccia nemico. Colui che lo brama par che brami aiuto contro la barbarie del Principe, par che l'accusi di tiranno. È vero che la inabilità dell'uomo a' maneggi grandi ricercherebbe compagnia, ma l'ambizione non la vuole, ricorre alla dependenza, l'ammette il timore perché colui che non ha grazia del Principe, se può soccorrere nelle fatiche, non può difendere ne' pericoli.</p>
	<p>Andò Filippo III in Portugallo e seco il Principe. Il Conte con questa occasione si trasferì a vedere i fatti della sua casa, ma non molto stette che bisognò che ritornasse alla Corte.</p>
	<p>Tiberio giudicò così pericoloso l'allontanarsi del Principe che quando non poté assistere al corpo, ebbe per bene di assistere al cadavero. Gli volse esser il più vicino allora anche che non era. Ma il Conte non teme la lontananza. L'amore che gli portava il Principe era diventato natura. Coloro che dicono che l'abito è simile alla natura s'ingannano; egli non è il ritratto, è l'originale; si chiama un'altra natura non perché non sia, perché non era; nasce da noi, se non con noi, in noi.</p>
	<p>Quell'arte che viene creduta imitare la natura la imita, sovente poi anche la produce e sovente la supera. Quell'amore che è in abito riceve danno da un poco di lontananza, l'eccita ad operare perché quell'abito che è necessariamente prodotto dagli atti non produce necessariamente degli atti.</p>
	<p>Un soggetto, il valore di cui serve assai al suo principe, non senza gran profitto può ritirarsi per un poco. Una pausa che si frammenta in tutto il coro della musica, se è sola, accresce il diletto, se è accompagnata lo distrugge. L'orecchio sta aspettando quell'armonia che l'ha da seguire e quando tosto arriva l'abbraccia, ma se troppo dimora l'abbandona. L'aspettazione, che è breve, accresce il desiderio, il desiderio l'amore, ma quella, che è lunga, stracca il desiderio e fa deporre l'amore e chi lo depone non lo ripiglia. Egli è una spezie di schiavitudine, che è soave quando non si conosce e non si conosce quando non si è libero. È bene il fare apparire il danno di non essere presente, ma non è bene lo stare tanto lontano che vi si proveda. In tal caso, quando anche si ritenesse il nome di utile, si perderebbe quello di necessario. Chi vuol dare a credere che senza di lui non si possa fare non dee dar tempo che si faccia.</p>
	<p>Ammalandosi Filippo III a morte, il giorno avanti che morisse, il Conte parlò al Principe con queste formali parole: <quote>«Supplico Vostra Altezza di ginocchi a concedermi licenza di partire verso Siviglia e lasciare la Corte, almeno per tanto tempo che Vostra Altezza possa entrare in possesso del suo regno insieme co' ministri che di presente governano»</quote>. Il Principe rispose: <quote>«Il male di mio padre si è avanzato assai, se Iddio mi vuole dare un tanto gastigo (Conte) di nissuno mi ho da fidare del nuovo e imbarazzoso governo più che di Voi perché così mi persuadono il vostro affetto e'l vostro valore»</quote>. Il Re morì. Il Principe successe nel regno e'l Conte Duca rimase nel possesso della sua grazia.</p>
	<p>Un Principe, forse il più accorto che sia mai stato, arrivando alla successione dell'imperio, finge di non volerlo. Il Conte, che senza forse è de' più prudenti privati che nascessero mai, quando se gli rappresenta la privanza mostra di ricusarla. L'uno voleva penetrare l'animo de' senatori, l'altro il cuore del suo Re.</p>
	<p>Questo fu il maggior segno che potesse dare il Conte di moderazione e di continenza, non perché egli mostrasse petto di ricusare la privanza ma perché ebbe cervello da discorrerla.</p>
	<p>Come è possibile che un uomo, che non sia questo, vedendosi arrivato ad una delle maggiori fortune del mondo si possa sottrarre dalle mani dell'allegrezza e darsi a quelle del discorso? Il discorso vuole gli spiriti quieti, ordinati, ristretti, e l'allegrezza a guisa di vento spira nel centro dell'uomo, manda gli spiriti alla circonferenza, gli dilata, gli turba, gli confonde.</p>
	<p>Il primo consiglio che diede il Conte a Sua Maestà fu di levare l'esiglio a molti soggetti di cimentato valore, uno de' quali fu don Pietro di Toledo, marchese di Villafranca, del Consiglio di Stato.</p>
	<p>È di tanta fama il revocare dagli esigli gli uomini di valore, che Agrippina, sagacissima, appena entrata nella dominazione, pensò di abolire una quantità di sceleragini col suo aver richiamato Seneca dall'esiglio. Se essi demeritano, le loro qualità meritano. È male quando per cagione dell'uomo sono bandite le virtù, ma è peggio quando per cagione delle virtù sono esigliati gli uomini. Nel condannare si dee condonare qualche cosa al valore. La giustizia sarebbe ingiusta se le sue bilancie facessero eguali una libra d'oro ad una di fango perché sono di egual peso.</p>
	<p>Il popolo ha in gran riverenza il valore. È vero che anche egli l'ha gastigato, ma solamente quando l'ha temuto. Sotto le monarchie, dove non lo teme, applaude a chi lo solleva e quando si gastiga si duole come se si gastigasse il valore e non l'errore. Nelle repubbliche gelose e ne' principati poco sicuri colui merita gran gastigo quando opera male che meritò gran premio quando operò bene, perché non corrono maggior pericolo che dal migliore se diventa il peggiore. La tirannide odia e teme i valorosi. La popolare non arriva a tanta corruzione d'odiargli, arriva solamente a temergli, ma né quella né questa gl'invidia perché l'invidia non sale e non scende. Solamente l'aristocrazia gl'invidia, gli teme, gli odia e quando non gli teme finge di temergli. Vuol ripararsi con lo scudo della debolezza dalla nota della malignità. Sotto i principati fermi più che altrove sarebbe felicissimo il valore se dove i principi non sono tiranni non fossero sovente i favoriti. Quelli non temono di perdere la dominazione e questi temono di perdere la privanza e non possono essere tiranni degli altri se prima non sono del loro signore, onde avviene che sovente i principi anche di retta intenzione hanno tiranneggiato senza tiranneggiare perché sono stati tiranneggiati.</p>
	<p>Divise il governo della monarchia in due parti. A don Baldassar di Zuniga, suo zio, diede il peso delle consulte e negozii di Stato e per sé riservò quello della casa e persona del Re.</p>
	<p>Colui che è il maggiore nel consiglio, per questo non è maggiore nella grazia.</p>
	<p>La privanza non è figliuola dell'interesse di Stato ma dell'affetto dell'animo.</p>
	<p>Quello fa gli uomini cari e questo gli fa amati. Per arrivare all'uno si possono dare ammaestramenti, all'altro non vi può arrivare chi non vi è nato. Questa distinzione confuse Tacito, la vide ma egli non la intese o io non lo intendo. Dubita se la grazia del principe venga dalla sorte del nascere o pure dai consigli della nostra prudenza; ella viene da ambedue, l'una ha tutta la parte in quella grazia che fa amati, l'altra ha gran parte in quella che fa cari.</p>
	<p>Che'l privato faccia ogni cosa, partorisce odio. Che senza di lui si faccia veruna cosa, rimosso l'odio, partorisce l'istesso effetto. L'uno è impossibile, l'altro è necessario. Il primo mobile muove solamente se stesso e tutti gli altri cieli lo seguono, quando anche non lo seguono se non muovono con lui muovono per lui.</p>
	<p>Io tengo per indubitato ce non vi sia in cielo veruno moto, benché contrario al primo mobile, che non dipenda dal primo mobile e che se egli si fermasse si fermerebbero tutti; né mi si dica che non può essere cagione d'un moto contrario al suo perché vediamo che l'uomo con gli altri animali per la virtù che hanno dal primo mobile si muovono spesso contro il primo mobile. Chi ha creduto che sia proprio del sole il muoversi da occidente a oriente e che perciò Giosuè non parlasse propriamente (se io m'appongo) ha parlato impropriamente.</p>
	<p>Dove si tratta dell'interesse del Re e della giustizia non ha né parenti né amici, perché il Re è il suo maggior parente, il suo maggior amico, e perciò quantunque potesse violentemente soccorrere don Pietro di Giron duca d'Ossuna suo parente, lo lasciò in mano della giustizia dove morì in carcere e benché potesse liberare don Roderico di Calderon, non lo fece, ma solamente palesò la sua amicizia ne' di lui descendenti.</p>
	<p>Il principe a guisa del sole è padre di tutti i sudditi, se non univoco, equivoco, se non come cagione particolare, come universale, ma egli non può essere padre se i sudditi non sono figliuoli, e i sudditi non sono figliuoli se non l'amano più che padre. La paternità dell'uomo ha per fondamento il sangue, quella del principe l'amore. Questo ha da essere più grande dove è più necessario ed è più necessario dove constituisce che dove seguita e non sempre seguita. Chi non ama il principe degli altri, perché rinuncia la figliuolanza, merita ch'ei rinunci alla paternità e che di padre diventi signore, acciò che esso di figliuolo diventi servo. Chi formasse un principato di soggetti come è questo, più zelanti del bene del prencipe che del proprio. Il mio e'l tuo che formano il particolare corrompono il publico se il particolare non si trasforma nel publico. Conobbe cotal necessità un savio e nella sua repubica levò la cognazione del sangue e la cognizione delle facoltà. Non peccò già egli nel conoscere l'errore ma nel correggerlo; levò l'occasione alla virtù ponendo l'uomo nelle mani della necessità e dove per rimedio doveva ricorrere a fabricare le leggi civili corse a distruggere le naturali e volse più tosto desiderare una cosa non desiderabile che cercare quello che stimava impossibile. Per correggere gli errori grandi se ne fanno quasi sempre de' grandi e sovente anche de' maggiori, talvolta non paiono perché si credono necessarii e talvolta non sono perché sono utili. Gli estremi mali vogliono estremi rimedi e gli estremi non sono mai buoni se non per comparazione de' peggiori.</p>
	<p>Non pose i suoi parenti, ma coloro che erano degni, al servizio del Re, anzi levò la presidenza di Castiglia ad un soggetto buono che pe'l nome della casata gli sarebbe stato fidelissimo e la diede ad un ottimo che niente gli apparteneva, che durò fatica ad accettarla non volendo lasciare la soavità del riposo al quale si era ritirato.</p>
	<p>È biasimevole ne' principi il permettere ritirato il valore; è segno o che non lo conoscono o che l'odiano, se non lo mandano in esiglio ve lo lasciano, ed è lo stesso il lasciarlo e'l mandarlo. Gli animali, quando avanti notte si ritirano a' covili, danno segno di tempesta, gli uomini la fanno non perché facciano del male (la virtù è un raggio di divinità, non fa male) ma perché privano di quel bene che impedisce il far male.</p>
	<p>Ei non è solamente biasimevole ne' principi il lasciare ritirati gli uomini valorosi, ma è anche in questi il volersi ritirare. Colui che non serve il suo principe e lo sa servire è degno di maggior gastigo che non è quello che lo serve male perché non lo sa servire. La cagione negativa concorre così bene al danno come la positiva quando è obbligata ad impedirlo, anzi l'obbligo ha forza di far diventare il negativo positivo. Il ritiro è solamente conceduto in premio di avere operato. Chi si ritira e non ha operato vuol la mercede prima d'averla meritata, ma troppo s'inganna perché questo che viene creduto un grandissimo premio degli uomini che hanno assai operato è poi al certo grandissima pena di coloro che non hanno mai operato. La quiete che seguita il moto è riposo del mobile, quella che antecede il moto è fiacchezza di motore. Chi sempre sta in moto, sono per dire che è senza corpo, chi sempre sta quieto, sono per dire che è senza anima.</p>
	<p>È contrasto nell'uomo tra l'anima e'l corpo: il corpo, che di sua natura è immobile, non vorrebbe muoversi. L'anima, che è il principio del moto, lo vorrebbe muovere a affine di persuaderlo gli promette le felicità; egli talvolta persuaso vi acconsente, ma dopo che l'anima col corpo si è condotta sino dove si è potuta condurre senza incontrare nella felicità, non sperando più di ritrovarla nel moto, forse anche persuasa dal corpo di ritrovarla nel riposo, si lascia condurre alla quiete ingannata o vi va ella volontariamente disperata o disingannata.</p>
	<p>È al certo un grande inganno il credere di poter quietare e vivere. Non è vero che'l riposo sia pregno, egli è sempre pena più sopportabile a chi ha più operato.</p>
	<p>Non si dà quiete nel mondo, s'incammina alla pazzia chi va per ritrovarla e vi è già arrivato chi si dà a credere d'averla ritrovata. Può bene un uomo riposare ma non già quietare, anzi talvolta più inquieto quando è più riposato.</p>
	<p>Trovò il Conte Duca poco limpido il servizio del Re ne' ministri e non potendo ovviare al passato fece buoni ordini affine di provedere all'avvenire, fra' quali il maggiore fu l'esempio della sua limpidezza confessata e ammirata anche da coloro che non l'amano.</p>
	<p>L'oro leva il taglio alla spada e fa traboccare le bilancie della giustizia; chi la vende, vende anche il principe quando ritrovi chi lo compri, se di già non l'ha venduto quando l'ha venduta. L'oro che non sta saldo al piombo era falso, ingannava. L'uomo che no sta saldo all'oro inganna.</p>
	<p>Alcuni principi hanno donati assai denari a' ministri perché non si vendano, perché non gli vendano; ma quella fame che non è naturale, che è morbosa, non ammette sazietà; ella non è nell'uomo, è nell'oro e chi accresce il suo corpo accresce la sua fame. Non vi è altro rimedio che fargli perdere l'amore e non se gli fa perdere se il privato non è egli il primo a perderlo. La forza dell'esempio è maggiore di quella della legge perché non ha forza; ella opera con violenza, egli opera con amore, l'uno leva il desiderio e produce l'affetto, l'altra senza levare il desiderio produce il timore. Se il privato non è da vendere sta sicura la giustizia. La maggior parte di coloro che accumulano denari gli accumulano per comprarlo.</p>
	<p>Non ha il Conte Duca privato, non sa che cosa si sia amicizia né parentela dove si tratta del servizio del Re. I suoi servitori non hanno seco autorità, non s'ingeriscono ne' negozii, non s'ingrassano. Un tal Simone, benché l'abbia servito lungo tempo nell'introdurre all'audienze, non è arrivato mai come quello di Luciano ad accrescere il nome di Simone in Simoniade; anzi, perché seppe che un suo servo aveva raccomandato certo soggetto ad alcuni ministri, esigliò il raccomandante e privò il raccomandato dell'acquisto che aveva fatto.</p>
	<p>Quel principe che ama un soggetto gli dà il principato, quel soggetto che riama il suo signore glielo rende; ma colui che ama un altro glielo leva, ribelle, fa principe quello che ama, se non degli altri, di se stesso; è ingrato ancorché fosse utile, ancorché fosse fedele, ancorché amasse. Questo è obbligo del suddito, ma quello del favorito, che è amato più degli altri, ricerca che ami più che non fanno gli altri e più ch'ei non fa gli altri.</p>
	<p>Sarebbe facil cosa a' privati il riformare il palazzo del re se non fosse difficile cosa l'ordinare la propria casa, perché quello non si riforma se questa prima noia si ordina. Tutte le linee del privato, anche quelle che si partono dalla sua casa, hanno d'avere un solo centro che è il palazzo del principe. Chi porta alle grandezze, ai carichi, agli onori i suoi servi, i suoi parenti, i suoi amici forma un centro della sua casa e fa diventare il palazzo del re circonferenza. È regola de' privati che si tirino innanzi i servitori, i parenti e gli amici per avere molti appoggi che sostentino, ma forse non è buona regola e senza forse non è buon segno. È troppo labile quella privanza che non sta sopra il proprio valore appoggiata. Un muro che è ben fondato si regge da se stesso, non ha bisogno di pontello se non minaccia ruina, e costoro sono travi che più tosto atterrano la privanza che la sostengano, perché non s'appoggiano che non urtino. Il cacciatore invano si affaticarebbe di far cadere l'elefante se questo non s'appoggiasse; egli s'appoggia per sostenersi e sovente casca perché si è appoggiato. Ma che? I favoriti del privato né meno gli servono di sostegno. È egli che serve loro di sostegno, e talvolta tanto se gli appoggiano che l'atterrano; questo suol essere guardingo di non offendere il principe, non ha chi presso lui lo difenda, ma i suoi favoriti sogliono esser arditi, non dubitano di perdere quella privanza che non hanno e sperano di essere difesi da quel favore che hanno, onde avviene che sovente il principe infastidito si muove a punirgli e trovando il privato in mezzo tra coloro e lui l'atterra ancor esso nell'atterrargli.</p>
	<p>Trovando il Conte Duca che'l lusso rovinava la Spagna introdusse la prammatica colla legge, ma più coll'esempio del Re e della Corte, caso raccontato per ammirabile de' tempi di Vespasiano e come tale celebrato da scrittori autorevoli.</p>
	<p>Fu proposta a Tiberio la prammatica, ma egli sfuggì il cimento, mostrò gran debolezza, se non la finse, per coprire gran sagacità; diede a credere di stimarla odiosa, e fors'era in un principe che fu stimato tiranno. Chi sa che anche non la credesse dannevole e che egli non si valesse de' difetti dell'impossibile per coprire quelli della volontà. Le leggi di costoro sono credute lacci per punire, non avvertimenti per correggere. I tiranni hanno per fine l'impoverire e sogliono più tosto porgere materie da consumare i patrimonii che dare ammaestramenti per accumulare le ricchezze. Forse Tacito non toccò questa mia ragione perché non l'ebbe per buona, e certo non è buona. Il denaro che si accumula può fare amici de' particolari per mezzo de' doni, perché le borse de' privati non possono formare degli eserciti, ma quello che si spende può acquistare l'applauso di tutti.</p>
	<p>Il popolo vuol vedere cose magnifiche, conosce per natura che la virtù della magnanimità consiste in far cose grandi; se ha chiusi gli occhi non è cieco, quando non vede il sole come è, vede dove è. S'ingannano sovente più i principi nell'applaudire alle ricchezze che non fa egli. Quelli talvolta onorano più chi le possiede, questo solamente chi le adopera; odia l'avarizia, estolle la magnificenza perché ha speranza di godere quello che si spende e non ha pensiero di rapire quello che si accumula. Il popolo, che non è la feccia della plebe, non è cosi ignorante come altri se'l crede. Sta sempre rivolto verso la virtù e se per caso è meno accorto de' principi o è meno saputo de' nobili, ha poi anche minore tema degli uni, minore invidia degli altri. Non abbatte la virtù col ferro, non la deturpa colla malignità e sempre che è grande la conosce, e sempre che la conosce la riverisce, l'estolle, onde è che'l tiranno ha da temere più i denari che si spendono che quelli che si accumulano, perché è più facil cosa che i cittadini gli levino lo Stato coll'applauso che con gli eserciti.</p>
	<p>Morì don Baldassar di Zuniga e'l Conte Duca, per non tirarsi addosso la mole di tutti i negozii, fece che'l Re instituì una aggiunta di tre ministri di valore che furono don Agostino Messia, il Marchese di Montes Claros e don Ferdinando di Giron, i quali dovessero proporre tutti i negozii acciò che Sua Maestà potesse eleggere conforme che sentiva proporsi e andarsi praticando, al che lo persuase con un bellissimo biglietto disinteressato (come quello che feriva la privanza) tutto pieno di dottrina, d'eloquenza e d'amore, rappresentando alla Maestà Sua l'offizio dell'ottimo re.</p>
	<p>Questi e tanti altri biglietti, che per la loro esquisitezza nobilitarebbero il mio racconto e renderebbero più chiaro il valore infinito del Conte Duca, non sono stati da me posti nel presente libro, perché avendolo (e ne chiamo in testimonio Iddio) scritto senza consentimento di lui, non mi è paruto conveniente il dargli alla luce non avendo licenza da chi gli ha fatti. Mi giova nondimeno il credere che egli una volta si compiacerà che qualche penna migliore della mia gli appalesi al mondo, per non levarsi la gloria di essere stato il primo ad insegnare a' privati come deono servire il principe e a' principi come deono reggere i popoli.</p>
	<p>Chi scriverà nel modo che scrisse il Conte Duca mostrerà di conoscere gran talento nel suo signore e di essere egli un fedel privato.</p>
	<p>Tenere il principe fuori de' negozii può essere lodabile effetto, ma sempre di biasimevole cagione; se la prudenza è quella che lo produce e cattivo segno pel principe, se è la sagacità è pessimo pel privato perché sempre dichiara o scelerato l'uno o inabile l'altro.</p>
	<p>Vi è stato chi ha creduta massima irrevocabile de' privati il tenere lontano il principe da tutti i negozii, ma forse hanno così creduto che si debba fare perché hanno così trovato fatto. Vogliono che un ritratto serva ad una spezie in un mondo nel quale la natura non ha fatto veruno originale che non sia differente. Dar precetti ottimi ad uno che non fu mai ottimo, quando è di troppo traviato dal retto, è un sicuro precipitarlo; egli non è capace di primo colpo se non di mediocre buono, bisogna prima guarirlo e poi perfezionarlo. Non ha dubbio che un privato, il quale non serve al principe come si conviene, se prima di correggere il suo modo di operare lascia o cerca che operi il principe, precipita. Diceva quel buon vecchio da Chio che'l medico quando incontra in una intemperie morbosa non ha di primo colpo a procurare di ridurla a quel segno dove coverebbe essere, ma a quello dove prima era perché a quello allora deve essere. La natura che aiuta per discacciare una intemperie peggiore della sua resiste ad introdurne una migliore. Si potrebbe forse credere che questo avesse voluto inferire quel maestro che desidero il tiranno mezzo buono non perché vi si fermasse, ma perché di primo colpo non giudicò si potesse ridurre all'ottimo senza rovinarlo.</p>
	<p>Gli esempi di questo saviissimo privato non servirìano pe' sagaci. I cibi de' sani sono perniciosissimi agli ammalati.</p>
	<p>Dovendosi per necessità dello Stato imporre alcune gabelle e sapendo il Conte Duca quanto doleva al popolo il vedere donare quello che contribuiva, scrisse al Re un biglietto mostrando il grande errore che facevano i principi in così fatta materia e che non mancavano a Sua Maestà abiti, ordini, grandezze, carichi, gradi e onori da sodisfare a' meriti de' valorosi senza disgustare i sudditi e impoverire gli erarii. Questo consiglio fu cagione che il Re cominciò a rimunerare i meriti de' soggetti con onori e dignità.</p>
	<p>Le ricchezze non sono il pagamento del valore, sono della fatica; colui che lo compra l'avilisce, colui che lo vende è di già avilito; la sua operazione produce il suo premio perché produce l'onore, e chi l'ha non può pretendere di più altro che un segno di averlo. Di questa qualità sono le grandezze, i titoli, gli ordini, gli abiti, di queste erano le corone civiche, le collane, i trionfi degli antichi. Cotali premii, se pure accrescono, non producono l'onore, anzi perdono quello che hanno quando arrivano a quelli che non ne hanno. Fu un tempo che'l premiare non diminuì gli erarii e fu il più ferace di valorosi perché allora vennero più premiati che furono meno premiati; era troppo gran prezzo l'onore, era solamente prezzo della virtù, ma quando quello che era prezzo cominciò ad aver prezzo perdè egli la forza, fece perdere l'animo, e diventarono insieme mercenari l'onore e'l valore, e gli uomini corsero più tosto a quelle ricchezze che gli comprano che a quelle qualità che gli acquistano. Principio di tanto errore e di tanta confusione sono stati quei principi che bisognosi di denari hanno onorato più i ricchi de' valorosi, ma essi non averìano necessità delle ricchezze se col levare la riputazione al valore non le avessero fatte necessarie. Gli Spartani stettero un pezzo senza oro, e i Romani primi, se l'ebbero, non l'inchinarono. Gli Stati sovente sono cresciuti senza denari e non mai senza valore. Ma forse non era interesse de' principi il manterlo in credito. Essi non sono sempre i più valorosi e sono i più ricchi; hanno data riputazione a quello che sempre hanno per assicurarsi da quello che talvolta non hanno.</p>
	<p>Andò in Ispagna il Principe di Cales per ottenere in matrimonio l'Infanta Maria e per altri interessi del Palatino suo cognato. Il Conte Duca stette fermo in questo parere che quando il Re d'Inghilterra concedesse in favore della religione cattolica nel suo regno tutto quello senza del quale non si poteva effettuare questo matrimonio, la Maestà Cattolica gli concedesse tutto quello che domandava di convenienza di Stato, né volse mai partirsi da questo cattolico voto, benché conoscesse (non lo acconsentendo il Re inglese come chiaramente si dichiarava di non volerlo consentire) la giunta che faceva d'un re potente agl'inimici della Casa d'Austria e benché ne antivedesse guerre, le quali caricano più sopra il favorito che sopra ogn'altro perché gli levano la comodità di godere il grado che possiede e l'opprimono co' travagli, cure e necessità che portano seco.</p>
	<p>Questo consiglio che fosse del Conte Duca e che'l consiglio e'l Conte Duca siano degni di grandissima lode non ha bisogno della mia penna; io quivi la depongo riverente e umilissimo a' piedi di papa Urbano nostro signore e, sì come ho creduto di poter entrare sicurissimo nel camino delle lodi del Conte Duca, illuminato da questo gran splendore che in molte cose non può, errare e che in quelle che può errare non sa errare, così anche ho voluto parteciparne agli altri il raggio per avvalorare il lume di quelli che vedono, per illuminare quelli che non vedono e per confondere quelli che non vogliono vedere. Scrisse dunque la Santità di Nostro Signore un breve al Conte Duca, il contenuto del quale in italiano tradotto suona nel seguente modo:</p>
<quote rend="block">
<text><body>
<div1 n="Epistola">
<opener><salute rend="italic">All'amato figlio nobile Barone Conte di Olivares, Urbano papa VIII</salute></opener>

	<p>Barone nobile, amato figlio, salute e apostolica benedizione. La voce comune della monarchia di Spagna dà tale applauso ai consigli della tua nobiltà, che serve di autorità alla tua persona quello che è a lei di felicità, perché le lodi del Conte Duca di Olivares non le tace la fama messaggiera della verità che, divolgando le tue virtù, empie l'Europa e consola la romana Chiesa.</p>
	<p>Noi certo, che già tempo avanti avevamo avuta notizia della tua nobiltà, a pena potremo spiegare con quanta allegrezza dell'animo abbiamo sentito ora dall'amato figlio frate Zaccaria capuccino quanto più stimi il buon nome che le molte ricchezze, credendo che l'affetto della propagazione della fede sia la fortificazione della potenza di Spagna e maggior onore del Re Cattolico, e così dice che i consigli del tuo zelo sono stati tali che assicurano a tua casa il patrocinio del cielo e ai regni di Spagna perpetua felicità, perché è publico che hai dato tali insegnamenti di cristiana pietà nel negozio del matrimonio d'Inghilterra che potrìano imparare da te i principi stranieri le grandi virtù con che la religione cattolica adorna i suoi figliuoli, a' quali dà maggior pensiero la gloria del nome divino che l'augumento della potestà umana. Queste lodi confirmate con testimonio di un così buon sacerdote diedero tanta consolazione alle cure della nostra dignità che avemo voluto notificarlo con lettere apostoliche. Prosegui, nobile Barone, e travaglia acciò che le nazioni dell'imperio spagnuolo riconoscono inseparabili la salute publica, la giurisdizione ecclesiastica e l'autorità della tua nobiltà, alla quale diamo apostolica benedizione.</p>
	<p>In Roma, in San Pietro, sotto l'annello del pescatore, a dì 27 Aprile l'anno 1624 primo del nostro pontificato.</p>

<closer><signed><hi rend="sc">GIOVANNI CIAMPOLI</hi></signed></closer></div1></body></text></quote>
	<p>Tornato il Principe di Cales mal sodisfatto in Inghilterra, si congiunse con altri emuli e nemici del Re nella lega d'Avignone. Tutti questi turbini furono dissipati prima dal fiato di Dio, poi dalla prudenza del Re Cattolico e dal consiglio e previdenza del Conte Duca. Dopo i quali fu fatta la pace di Monzone nella quale la Chiesa guadagnò grande autorità, il Re Cattolico grande applauso e'l Conte Duca non poca riputazione.</p>
	<p>Le leghe, quando profittano, le rompe la gelosia, quando perdono, le rompe il timore, ma elleno di rado vincono se non vincono in un istante; le loro forze sono larghe, non sono lunghe perché il più delle volte sono composte di potenze ordinarie, e le guerre chiariscono troppo presto gli erarii di quelli che non sono monarchi.</p>
	<p>La lega è un corpo di facile corruzione, si risolve sovente sino alla materia prima e quella abbandonata rimane una nuda potenza. Molte scienze e molte arti hanno un istesso oggetto, ma non mai considerato nello stesso modo e, benché si accordino a muoversi verso di quello, non si accordano nell'operare. Il sacerdote va al medesimo corpo al quale va il fisico, ma quando l'ha vestito lo lascia perché non è sempre da vestirsi. Il medico va pur anch'egli allo stesso, ma quando l'ha risanato si parte perché non è sempre da sanarsi. Il fisico vi sta sempre saldo perché è sempre mobile, così nelle leghe tutti hanno per oggetto l'istessa potenza ma con diverso modo, alcuni perché ne ricevono danno, alcuni perché la temono, alcuni perché la invidiano. I primi, ristorati de' danni, si partono perché non è sempre dannosa, i secondi, assicurati dal timore s'acquetano perché non è sempre spaventevole e infine non rimangono se non gli ultimi che sempre la invidiano perché è sempre da invidiarsi.</p>
	<p>Volse il Re donare al Conte Duca grosso donativo e anche concedergli facoltà di condurre da Nuova Spagna alla China una nave di mercanzie, cosa che sarebbe stata a lui di grand'utile ma di molto danno ai popoli della Nuova Spagna. Il Conte Duca non accettò cosa alcuna non volendo rompere la regola che aveva fatta.</p>
	<p>Io concepisco per così necessaria e per così interessata questa azione, che non la potrei lodare se l'ignoranza di tanti altri che non l'hanno conosciuta non la rendesse ammirabile; ella è tanto utile che chi non veniva persuaso a farla dalla prudenza si doveva lasciare persuadere dalla sagacità. Accettare quelle ricchezze che accettate portano biasimo, che ricusate apportano gloria o è segno di viltà o di stolidezza. Gli uomini mondani, che non sono di questa lega, tutti s'incaminano al tempio della gloria, ma il calle è così erto che fa bisogno di veicolo; chi ricorre a quello del valore e chi a quello delle ricchezze, onde è che sì come si deono compatire coloro che cercano di possederle per rendersi gloriosi, così si deono riprendere coloro che le cercano col rendersi biasimevoli.</p>
	<p>Il Conte Duca non lascia poi di pigliare que' stipendi che si devono agli officii che amministra colla sua persona; egli non applaude alla seccaggine de' concetti di que' morali che biasimano le ricchezze.</p>
	<p>La virtù (parlo della morale) non consiste nell'essere povero, consiste nel farsi.</p>
	<p>Non adora il denaro colui che lo spende, lo disprezza. Chi non vuole le ricchezze è un povero inutile ed è un pazzo crudele. Chi le gettò nel mare diventò un povero vano e fu un pazzo invidioso. Chi le possiede e laudabilmente le spende è un ricco magnanimo ed è un savio liberale. Il disprezzo delle ricchezze è gran virtù (il concedo) ma egli è maggiore in quello che, avendole, le distribuisce che in quello che, avendole, le getta o, non le avendo, le fugge. Questi non le disprezzano, o le temono o le invidiano; nell'uno apparisce la grandezza dell'animo, negli altri la bassezza e vanità. Cancella dal catalogo delle virtù parte della magnanimità e tutta la liberalità chi cancella le ricchezze dal petto del savio. Fuggire i mezzi che fanno la virtù è un fuggire la virtù. Quel morale che le biasimò tanto n'ebbe poi tante che lo resero biasimevole, e dove altre volte era solito contradire a' suoi detti co' suoi detti in questo caso contradì a' suoi detti co' suoi fatti e ci diede a conoscere che egli le disprezzava perché non le aveva e che solamente si devono disprezzare quando si possono temere.</p>
	<p>Vedendo il Conte Duca la tardanza del muoversi ne' consigli de' tribunali pel lungo tempo che ponevano nelle dispute delle precedenze, cavò di tutti i tribunali un soggetto, formando un consiglio col quale si potesse prevedere alle difficultà che sorgevano, il qual pensiero ha portato utile incredibile agli Stati del Re.</p>
	<p>I generali negli eserciti da tutte le compagnie cavano qualche soldato per formare uno squadrone e lo chiamano volante perché voli dove occorre e quando occorre.</p>
	<p>La natura (se io non erro) ha dato a tutte le parti dell'uomo i suoi spiriti acciò che possano operare, ma poi cavandone qualcuno da ciascheduna ne forma un globo che debba con prestezza soccorrere a' bisogni ed entrare anche negli offici dell'altre. Questi sono quelli che corrono al cuore nel timore, che vengono al volto nella vergogna, che aiutano gli spiriti vitali, che soccorrono gli animali; e che siano cavati da ciascheduna delle parti si conoscerà per vero quando s'osserverà che nelle veementi operazioni di questi spiriti in un luogo rimangono l'altre parti indebolite.</p>
	<p>Merita gran lode chi dà agilità al negozio, allunga la nostra vita chi lo abbrevia.</p>
	<p>L'uomo vi trova anche dentro libidine; il lusso di lui sono le cerimonie, i contrasti di precedenze e tanti altri accidenti che inutilmente lo circondano. Averebbe il negozio più bisogno di prammatica che non hanno gli apparati, le mense e i vestimenti perché è più prezioso il tempo che si perde dei denari che si consumano. Si duole l'uomo che la vita sia breve e opera sempre come se fosse lunghissima. Si lamenta dell'ozio e fa il negozio diventare ozio; la vita si consuma in questo e tutto questo è avanzo della vita. La chiamiamo breve ed è lunga; è più quella che avanza di quella che s'adopera. Ha l'uomo per natura di dolersi. Subito nato doverebbe ringraziare e subito nato si duole. Arrivato all'uso della ragione, chiama la sua vita calamitosa. Cresciuto negli anni, non ricordandosi d'averla chiamata calamitosa, si lagna che sia breve; ella è troppo lunga perché è una via che va dalla terra al cielo. La desiderava più breve colui che desiderava si disciogliesse per essere con Cristo. A coloro ha da parere breve che, fallando la strada, si conducono all'inferno.</p>
	<p>È grande intercessore de' buoni ministri appresso il Re e, se qualcheduno arriva a grado di vecchiezza che non possa più servire, lo fa rimunerare come se servisse; così fece a don Francesco di Contreras Presidente di Castiglia e a tant'altri.</p>
	<p>Quei ministri che servono per interesse meritano di essere premiati per interesse e che con loro finisca il premio quando finisce il servizio perché allora termina l'utile dell'uno quando termina l'opera dell'altro; ma con quel ministro che serve per l'amore che porta al suo principe non dee mai finire il premio perché se egli finisce di servire non finisce d'amare. Non si trova rimunerazione più fertile né più picciola di quella che si dà alla decrepità d'un ministro. Ella riempie la Corte di servitori e non vuota gli erarii; pochi vi arrivano, poco vi durano e tutti vi aspirano perché si come il timore fa dubitare che possa accadere tutto quello che non è impossibile, così il desiderio fa sperare che si possa sortire tutto quello che è possibile.</p>
	<p>Aveva il Conte Duca una sola figliuola e perché era sola stimò necessario il maritarla nel suo lignaggio. Propose a questo fine quattro soggetti al Re perché egli ne elegesse uno. La risposta prudentissima del Re, degna dell'eminenza del suo intelletto, fu questa: <quote>«Quello mi sarà più grato che a voi sarà più conveniente. Sia vostra la cura d'eleggere che mia sarà d'accrescerlo come genero e figlio vostro»</quote>.</p>
	<p>L'astrologia in tutte le parti è falsa, ma in quella de' matrimonio è falsissima perché gli uomini non si maritano né maritano secondo la loro inchinazione, ma conforme al loro interesse, però si mutano i temperamenti nelle case perché egli non ha parte nei matrimonii; sono tutti volontari (è vero) altrimenti sarìano invalidi, non di quella volontà che fu fatta con noi, di quella che facciamo noi.</p>
	<p>L'inchinazioni che spettano a' costumi non sono sempre da seguirsi. Di rado il temperamento si dà esquisito e se egli non è buono, elleno non sono buone; ma l'inchinazioni al generare si possono seguire con maggior sicurezza perché il temperamento ordinariamente appetisce o quel simile che lo conserva o quel contrario che lo corregge.</p>
	<p>Il Conte Duca non averebbe ristretta la sua elezione o al certo non la doveva ristringere ad eleggere un soggetto nella sua casa se non ne avesse ritrovato nella sua casa uno tale che forse migliore non ne averebbe trovato nel regno, e fu il Marchese di Toral.</p>
	<p>Se mi fosse lecito mettere alle stampe alcuni fogli di precetti che diede ad esso Marchese il Conte Duca quando l'elesse per genero, sono sicuro, ed è verità, che i sudditi grandi de' principi imparerìano più da quelli il modo di governarsi che da quanti libri io ho scritto. Maritò dunque a questo soggetto la figliuola con grand'allegrezza di tutti, ma tosto si convertì in dolore perché, dopo aver partorita una figliuola morta, morì anch'ella.</p>
	<p>I filosofi mettono per naturale istinto quello della generazione. Dicono che per non potersi eternare l'uomo nell'individuo, cerca figliuoli per eternarsi nella spezie, ma s'ingannano; egli in così fatto modo eterna, non s'eterna. Forse gli desidera più tosto per sua consolazione, per suo amore. La natura per eternarci non ha voluto che d'altronde cerchiamo i figliuoli che da quell'anima che ha fatta eterna, ma o si desiderino per eternarsi o si desiderino per amare non sono desiderabili dal Conte Duca che ha un re così grande da amare, che ha un intelletto così eminente da eternarsi.</p>
	<p>Rimase il Conte senza speranza di lasciare successori del suo sangue essendo rimasto senza figliuoli.</p>
	<p>Quel desiderio di generare che per benefizio del mondo par che non dovesse essere se non ne' buoni, quando non si trovasse anche ne' cattivi, le città non sarìano così grandi e per aventura sarìano migliori. I legislatori etnici, che non avevano riguardo alla religione, stupirei che trascurassero questa parte, se non fosse l'impossibilità d'ovviare a così fatto inconveniente senza incorrerne de' maggiori.</p>
	<p>È debolezza il credere che se ne astenessero per accrescere il numero nelle città.</p>
	<p>La qualità de' soggetti, non la quantità de' sudditi è quella che fa grandi le republiche. È lagrimabile la condizione del mondo. La natura, come se fosse o avara o invidiosa, rende più fertili quelle piante che sono più inutili, e delle necessarie è più volte madrigna che madre. Averessimo ragione di querelarci di lei se ella non avesse avuta prima ragione di querelarsi di noi. Il peccato che infettò la generazione degli uomini infetto anche quella della terra.</p>
	<p>Morta la figliuola, abbandonò affatto il Conte Duca i pensieri, se pure qualcheduno ne aveva, d'aggrandire la sua casa e tutto si rivolto al servizio di Dio e del Re.</p>
	<p>Il Conte Duca (e mi scusi) non arrivò mai all'idea perfetta del privato fino che non morì la sua figliuola. Chi ha figliuoli gli ama, chi gli ama pensa di aggrandirgli, e colui che pensa di aggrandire la sua casa e colui che ama le sue cose non sodisfa all'obligo del vero privato. L'amore che si dee al principe consta di tutti gli affetti buoni. È uno splendore solo e lo formano infiniti lumi. Vi concorre l'affetto di tenerezza che si porta a' figliuoli, la riverenza che si dee al padre, la cordialità con che si ama un amico, la naturalezza con che si ama se stesso, e chi ha altro amico, chi ha altro figliuolo, chi ha altro padre e chi non è egli medesimo trasformato nel suo signore non è degno di avere il di lui cuore. Che tale fosse il Conte Duca si conobbe nella malatia che ebbe il Re il primo d'Agosto negli anni 1627. Fece tutto quello che poteva fare un servo perché vivesse il suo signore e tutto quello che è permesso ad un cristiano se moriva per morire, anzi avertito da amici ad avere nello stesso tempo qualche riguardo anche al mantenimento del suo posto, gli ributtò con grandissima colera.</p>
	<p>Non può mai morire la sua privanza se non muore il suo Re, e al certo non può desiderare che ella viva s'ei non vive; come averebbe a privarsi di quell'affetto del quale e obbligato ad un principe che tanto amava e che tanto l'amava? O non sarebbe vero privato o non sarebbe stato, però si chiama il favorito privato perché ha da essere privato della propria volontà, di tutti i suoi affetti, di tutte le sue passioni e trasformato solamente nel servizio di Dio e in quello del suo signore. Quelli che pensano sopra l'avvenire non amano il principe, amano se stessi, o non hanno fine di servire il suo signore o pensano di là dal fine quando pensano dopo che quello avrà finito. Io sono sicuro, se il Re moriva, che con lui moriva il Conte Duca e, se non moriva nel mondo, moriva al mondo.</p>
	<p>Vedendo il Conte Duca che Iddio voleva formare in lui un ministro senza affetto, solamente destinato al servizio del suo Re, l'abbracciò con tutto l'animo e con tutto il corpo, digerendo nel suo cervello la mole di tutta la monarchia, nel che occupa sedici ore del giorno serbandone solamente otto al sonno, al pasto e agli affari propri.</p>
	<p>Il corpo dell'uomo consta di molte parti, il corpo della monarchia di molti negozii, e quelli e questi sono molto diversi, fui per dire contrari, ma nell'uomo tutto e in tutta la monarchia è un istesso consentimento, una istessa cospirazione. A fabricare una casa vi concorrono mille artefici: ella consiste (per così dire) di legni, di ferro, di pietre, di calce e d'arena; ma non basta che siano insieme tutte le materie che la fabricano perché sia una casa, e benché ciascheduna materia fosse per se stessa ben digerita, non per questo ammassata formarebbe altro che una confusione. Ci vuole un architetto che, unitele nel suo intelletto, le concocia, le regeneri e che, levando la forma delle parti, produca quella del misto che non sia né solo pietra, né solo calce, né solo legno, né solo ferro, né tutte queste cose insieme, ma una casa, la quale consiste in una certa armonia che è l'anima di quelle cose che non hanno l'anima. Così (se io m'appongo) è la mole d'una monarchia, nella formazione e mantenimento della quale concorrono infiniti ministri, e benché ciascheduno di loro operasse bene il suo offizio, non però formarebbe altro che una confusione se non vi fosse un architetto solo, nel cervello del quale tutte insieme fermentate, perdessero la propria forma e acquistassero quella del tutto. L'uomo consta d'anima e di corpo, ma l'anima e'l corpo non fanno l'uomo; vi è necessaria l'unione, la quale, benché paia niente, è però una entità reale. Par quasi in pregiudizio del monarca che dice uno che i primi influssi di quella si ricevano in più, quasi che egli produca il più prima dell'uno, dove averebbe a produrre prima l'uno perché da quell'uno e da lui, che sono più, si produca il più.</p>
	<p>Chi vuol conoscere la sincerità e dabenaggine del Conte Duca consideri come egli inalzò il Cardinale di Tresso al grado di Presidente di Castiglia, ancorché in contrario lo persuadessero gli amici, credendo che egli fosse per correre pericolo da questa elezione, essendo esso Cardinale creatura del Duca di Lerma e del Marchese delle Sette Chiese, uno cascato dalla privanza, l'altro fatto morire ne' tempi del Conte Duca. Asserivano i suoi amici che, non mancandogli soggetti per un grado così principale, gli era lecito avere riguardo alla propria sicurezza quando lo poteva fare senza scapito del servizio del Re.</p>
	<p>La materia grossa per formare l'arco della politica talvolta non si piega, la sottile talvolta si rompe. La strada dell'una e più larga ma è più lunga. Par più sicura perché, se precipita, precipita tardi, ma, se arriva, arriva anche tardi. Quella dell'altra è più breve, ma sdrucciola e talvolta precipita tosto e talvolta anche arriva tosto. Questa non si può imparare ne' libri, vuole molte circostanze; una che manchi, uno piede che sdruccioli, casca. Chi la vuole adoperare, è necessario che la sappia produrre da se stesso perché ricerca egual forza d'intelletto, è gran forza il conoscere quanto va fatto e quando va fatta. Vi è una regola in politica che non si tirino innanzi gli uomini, benché valorosi, se non sono dependenti. Questa è una politica grossa che fugge il pericolo presente, ma non fugge il biasimo che mette in forse il futuro. Se accade che naufraghi un negozio, che sia stato levato di mano a qualche uomo di valore per darlo a un dependente, ancorché vi avesse tutta la parte la fortuna, si dà tutta all'elezione, e in conseguenza ne vengono il perdimento del credito e talvolta della privanza.</p>
	<p>Vi è un'altra regola, che si tirino innanzi gli uomini valorosi, benché non siano dipendenti e benché non siano amici. Questa è una politica sottile che assicura il pericolo e che produce la lode, ricerca nondimeno grand'occhio per vederla, maggiore per maneggiarla.</p>
	<p>Quando uno non è nostro amico, essendo amico d'un altro che non è nostro amico, il suo non amare non è odiare. Dove non ama, non ama perché ama. Quel non essere amico è in lui accessorio, seguita la natura del principale, subito che uno resta di essere, l'altro resta di non amare; ma dove è inimicizia e dove l'inimicizia è prodotta da mala natura non si dee beneficare con danno e si può tralasciare senza vergogna, poiché quella malignità che metterebbe in pericolo il beneficio assicura dal biasimo: ella è troppo odiosa a tutti, non produce il valore, lo corrompe, sarebbe anche sfuggita da tutti se non fosse che molti cercano più tosto di distruggere che di edificare.</p>
	<p>La Spagna, benché arricchisse d'oro e d'argento l'altre provincie, n'era rimasta così povera pel disorbitante prezzo che avevano le monete di rame, che i traffichi erano ormai in parte cessati fra i provinciali e affatto estinti co' forastieri, cagionato non dalla sola moneta battuta dal Principe ma dalla maggior somma introdotta con gran guadagno da' falsarii e per lo più inimici; quando il Conte Duca risolutamente, benché con grande ostinazione contrariato dalla maggior parte de' ministri, consigliò il Re a calarla della metà del prezzo, cosa che, pratticata con profitto de' populi, gli ha fatti discorrere d'inalzare statue alla previdenza del loro benignissimo Re, non senza qualche onorata menzione del Conte Duca.</p>
	<p>L'utile del principe in così fatto errore non ha proporzione col danno de' sudditi, impedisce il traffico con gli esterni, lo dificulta fra' suoi; e dove l'utile è grande non vi manca chi si avventuri di falsificare, onde è che poi nel computo della moneta ritrova egli il danno maggiore di quello che ha fatto. Vi fu una republica che lungo tempo visse di monete di corame, ma le sue leggi non ammettevano i forastieri e in questa parte non guastavano il traffico, non ammettevano il lusso e con queste impedivano il falsificare. Uno Stato che non avesse necessità di traffico de' forastieri e un principe che ritrovasse modo di assicurarsi da' falsarii, o perché avesse una materia o perché sapesse inventare una forma non trovabile o non imitabile dagli altri, potrebbe senza danno de' sudditi o a quella materia o con quella forma anche ad altra materia più vile dare il prezzo dell'oro; ma perché gl'impronti facilmente s'imitano è bisognato ricorrere a questa materia che difficilmente si trova e che dapertutto è sparsa affine di non impedire i traffichi e di assicurarsi da' falsarii.</p>
	<p>È un accidente che l'oro sia di gran valore, egli è raro perché è raro. Il cristallo è pur anch'esso bello, egli è lucido, egli è diafano; se quello ha similitudine col sole, questo l'ha col cielo. La fragilità non avvilisce il prezzo, non leva la bellezza, anzi l'accresce di rispetto. La perla, che è più fragile dell'oro e che pe' natali non è più nobile figliuola della luna e dell'acqua, è più preziosa dell'oro. Ma se l'oro è simile al sole e se egli è qua giù il principale agente e se l'agente procura sempre di rendere quello che fa simile a se stesso, perché fa così raro questo metallo, perché non produce più oro che piombo? Forse il sole non è così valido agente come altri se'l crede, è impedito dalla materia tenebricosa nella quale egli opera, è combattuto dalla gravità e freddezza della terra contro della quale egli opera, che se uno di questi agenti fosse sempre superiore all'altro, o il cielo sarebbe diventato a questa ora tutto terra o la terra sarebbe diventata a questa ora tutto cielo, e se fossero sempre e in ogni parte d'eguali forze non si darebbe la generazione. Non è però maraviglia se l'oro è così rado nella terra perché non è prodotto senza gran vittoria, e questa non è ottenuta senza gran resistenza, affatticandosi molto la terra affine che non se le producono in grembo i caratteri dell'inimico.</p>
	<p>Trovò Filippo IV impegnate le sue entrate e benché abbia avute maggiori guerre e maggiori spese del padre e dell'avo, la limpidezza e ordine del Conte Duca ha maneggiato in modo le cose dell'azenda che la Maestà di questo gran Re ha potuto opprimere i nemici di Dio e difendere i suoi Stati e la sua riputazione senza maggiormente impegnarsi.</p>
	<p>Io non posso dissimulare in questo luogo di non sapere quello che dicono i mal affetti, mentre che accusano la prudenza del savissimo Re Cattolico e'l consiglio del suo privato, perché si sono perdute alcune piazze in Fiandra, perché si sono avute tante guerre in Italia e in Alemagna, quasi che la prudenza possa superare l'invidia e'l dare gelosia possa separarsi dalla grandezza.</p>
	<p>Se Filippo II solamente per impedire i progressi dell'eresia si può quasi affermare che perdesse la Fiandra, perché ha da essere biasimato Filippo IV quando anche avesse lasciati deboli gli eserciti nella Fiandra per difendere la religione e anche gli Stati de' principi del suo sangue? E non si hanno più tosto da sentire in sua lode gloriosissimi encomii che lo chiamino disinteressato difensore della fede, asilo degli ingiustamente perseguitati, tutore delle republiche e de' principi, oppressore degli eretici sempre magnanimo, sempre glorioso? Quanti tesori ha spesi, quanti eserciti ha consumati in servizio di Dio e degli uomini? Quante piazze ha acquistate e tutte liberalissimamente restituite, o a chi erano state dagli altri ingiustamente levate o a chi le aveva egli stesso giustamente levate? Qual guerra ha intrapresa che non sia o per difendere la religione da chi la feriva o per far osservare la giustizia da chi l'opprimeva o per mantenere suo credito contro chi lo disprezzava? </p>
	<p>Ma quello che nella Fiandra si è perduto, non si è perduto per colpa del Re o del privato perché non vi sono mancate provisioni di gente e di denari, ma si è perduto per altri accidenti assai noti, e in questa parte è molto più degno di lode il governo del gloriosissimo Filippo IV di quello dell'avo, mentre l'uno ha guerreggiato in altre provincie senza levare gli eserciti dalla Fiandra, dove l'altro non seppe soccorrere la fede cattolica senza abbandonare la Fiandra.</p>
	<p>Né meno si dee incolpare il Conte Duca delle guerre che hanno in questi tempi sempre tenuta vacillante la monarchia degli Austriaci, ma più tosto quelli che sediziosi le hanno mosse. Egli non ha del verisimile che un privato di cervello quieto, parto de' benigni raggi di Giove e di Venere, sia per andare premeditando di mettere sossopra il mondo. Se è prudente, a guisa di colomba porta il ramo dell'olivo, non procura la guerra, egli non può maneggiarla senza lasciare la privanza e difficilmente la può far maneggiare senza perderla. Le vittorie fanno troppo rumore, non si possono occultare, sono nel cospetto di tutto il mondo; l'impedirle è con pericolo del principe, il lasciarle correre e forse con iscapito del privato; è un grand'uomo colui che in tempo di guerra non perde la privanza o non fa perdere lo Stato.</p>
	<p>Non dico che non si trovino de' privati desiderosi di guerre e che a guisa di corvi stanno sempre tra' cadaveri, ma questi ordinariamente torbidi parti de' raggi di Marte e di Saturno si sono introdotti nella privanza per mezzo della sagacità con perniziosi ma speziosi consigli, onde è che poscia mandono fuori quegli umori negri che hanno dentro e oscurano l'acque affine di non rendersi preda di coloro che pescano la verità. Guai al mondo quando vi nasce uno di questi privati (ringraziamo Iddio che a' nostri giorni non ne siano nati!). Lo confonde, lo dibatte, lo sconvoglie, lo rovina, si rovina. I fiumi torbidi dove vanno par che accrescano l'acque, ma scemano l'alveo perché accrescono il fango, né troppo vi vanno che non vi vanno. Questi Fetonti dopo aver attaccato il fuoco nel cielo rimangono il più delle volte fulminati da Giove.</p>
	<p>Egli è da considerare che quantunque la prudenza sia quella che è necessaria a mantenere nella privanza, non viene però sempre adoperata la vera, anzi il più delle volte la falsa; una ha per fine il real bene, l'altra quello che pare, quella è limpida, questa è torbida, ambedue danno grido, ambedue grandemente inalzano, l'una con maggior sicurezza perché è più benigna, l'altra con maggior rumore perché ha maggior acredine. Il cervello dell'uomo sagace è un mare sempre ondeggiante, sempre inquieto, non ha riposo, non dà riposo, distrugge o voglia edificare o voglia mantenere. I fondamenti della sua altezza sono le ruine degli altri, fa che'l principe sempre teme per rendersi necessario, vuol farlo tiranno, talvolta anche vuol farsi. Ella è un'arte che imita la prudenza e a guisa di quell'artefice che imita la natura non diletta se non inganna e più diletta quando più inganna e se lascia d'ingannare lascia di essere. Sta sull'orlo del precipizio e, perché non può sempre ingannare, una volta precipita. Il cervello del prudente è placido, è benigno, spira tutto soavità, tutto quiete, edifica quello che altri rovinano e se talvolta distrugge anch'egli, distrugge non per inalzare i suoi edifizii, per sostenergli. Fa il principe buono per mostrarsegli utile, lo fa amare per farsi amare, non precipita dalla privanza se il principe non precipita nella tirannide, e se qualche fortuito accidente lo spinge giù del monte della grazia non per questo casca, scende. Le grandezze degli uomini prudenti sono influite dagli astri benigni e, perché placidamente si augumentano, a guisa di torri si mantengono inalzate sopra i proprii fondamenti. Gli uomini sagaci vanno in alto, non crescono, sono a guisa d'una palla di terra che, lanciata dalla violenza degli astri, velocissimamente trapassa tutti gli edifizii e, arrivata alle maggiori altezze, casca e non casca che non s'infranga. Se Tacito ascriveva la caduta della privanza così alla sagacità come fece alla sazietà, lo compatirei nell'altra parte del suo detto dove la mostra di rado sempiterna perché se rari sono gli uomini che abbiano prudenza, rarissimi che posti in alto la mantengano; ed egli, che attribuì tanto alla forza della dominazione e all'incanto dell'ossequio, poté bene stimare fragile ogni costanza, labile ogni prudenza.</p>
	<p>Ha fatto rendere navigabili alcuni fiumi nella Spagna, ha fatte ritrovare vene d'oro, non per avidità di guadagno ma per potere diminuire le gravezze de' sudditi senza mancare a' bisogni della monarchia.</p>
	<p>L'oro è utile per conservare ed è necessario per accrescere gli Stati. Alcuni politici l'hanno fatto inferiore alla riputazione, e pure questa non ha altro prezzo che il premio che le dà quello; si sono ingannati col vedere talvolta gli uomini abbandonare un principe ricco per andare a servire un riputato. Questa esperienza è stata vera, ma non è già accaduta perché la riputazione alletti più dell'oro, ma perché dà maggior speranza d'oro il valore d'un riputato che non dà oro l'erario d'un ricco. Que' soldati sono male pagati che sono sempre pagati e quelli bene si pagano che male si pagano; il prezzo ordinario col quale vendono la loro vita appena basta per sostenerla. I sacchi, le scorrerie, le rapine, le vittorie sono quelle che arricchiscono i soldati, e da quei capi gli aspettano più frequenti che conoscono più riputati.</p>
	<p>Quel privato che accresce l'entrate del suo signore accresce quelle del popolo, una delle maggiori felicità del quale è avere il principe ricco, quando non toglie dona e quando dona toglie. Il principe che è stretto è più desiderabile del largo. I donativi arricchiscono pochi e vuotano quegli erarii che poi riempiono coll'impoverir tutti.</p>
	<p>Stava il Re Cristianissimo di Francia all'assedio della Rocella e, dubitando che fosse soccorsa dal Re inglese, dimando per mezzo del Marchese di Rambogliet, suo ambasciatore straordinario a Filippo IV, la sua armata marittima; e concorrendovi il consiglio del Conte Duca, gliela concedette riportando grande onore dal voler liberar la Francia da così lunga oppressione con tanto utile della fede cattolica, se bene i Francesi dopo non se ne valsero non ne avendo bisogno.</p>
	<p>Fu creduto che'l Conte Duca errasse nella ragione di Stato, quasi che egli volesse anteporre il servizio di Dio a quello del Re, ma non può errare nel servizio del Re Cattolico chi non erra in quello di Dio. Se qualche uomo empio ha separato ne' suoi insegnamenti la ragione di Stato da quella di Dio, per certo negli interessi di questo Re è così congiunta che né meno l'intelletto la può separare. Iddio, che ci mostra di aver eletta questa Casa per propugnacolo della Sua religione, non ha voluto lasciare luogo che gli sia levata dalla sagacità acciò che, se vi sorgesse per qualche ministro poco religioso, non possa far danno se non a se stesso colla mala intenzione, sentendosi spingere anche dalla sagacità a quelle azioni che, vestite del zelo di Dio, sarìano parti lodabili dalla prudenza. Ma esaminando la ragione di Stato io dico che quando si separa da quella di Dio bisogna necessariamente affirmare che è del diavolo.</p>
	<p>Non ebbe intenzione (a mio credere) Lucifero di farsi grande e rilevato per salire sopra di Dio perché in quel modo averebbe auta intenzione non di sciogliere l'unità ma di migliorarla, il che poteva conoscere impossibile col solo dono naturale della scienza. Ebbe egli dunque pensiero d'inalzarsi col tirarsi da un lato e partirsi dall'uno formando il due, sopra del quale poscia, come sopra di centro, disegnò la sua circonferenza diversa da quella di Dio; né si poteva partire dall'uno se non diventava cattivo perché tutto quello che è buono è uno. Iddio, tirando una linea della sua circonferenza per formare il tre, creò l'uomo. Il diavolo spinse anch'egli una linea della sua circonferenza per fare il quattro, lo sedusse. Iddio, che non volse lasciar l'uomo in mano del diavolo, lo venne a redimere e formò il cinque e benché non gli levasse il fomite che lo seduce verso il due, gli diede la grazia che lo riduce verso l'uno, onde l'uomo è rimasto libero (non potendo disegnare circonferenza sopra se stesso perché non si dà altra circonferenza che dell'uno e del due, non si trovando altro che bene o male) di disegnarla operando bene sopra il centro dell'uno, operando male sopra quello del due. Sì come si danno due circonferenze, così si danno due ragioni di Stato, una di Dio e uno del diavolo; quella di Dio è di accostarsi a lui per essere grande, quella del diavolo è d'allontanarsi da Dio per farsi grande. Qual discorso dunque d'intelletto religioso detterà mai che, potendosi levare un nido agli eretici, non si levi? Chi lo può fare e non lo fa pecca e aggrandisce (per quanto ei può) la periferia del diavolo. Chi lo può fare e lo fa merita e aggrandisce (per quanto è in suo potere) quella di Dio.</p>
	<p>Hanno forse i peccati da difendere gli Stati e i meriti a rovinargli? O Re, o Grande, o Cattolico, che cosa credete che difenda i vostri Stati? Non già i vostri tesori, non già i vostri eserciti, gli difende Iddio perché l'avete difeso, perché lo difendete, perché lo difendiate.</p>
	<p>Don Emanuel di Meneses, generale dell'armata di Lisbona, non avendo bastevoli facoltà per mantenersi alla Corte e per difendersi da alcune opposizioni fattegli sopra il maneggio della sua carica, determinò di partirsi lasciando un procuratore. Il che sentendo da lui il Conte Duca quando si andò a licenziare, non acconsentì che partisse con iscapito della sua riputazione e, non volendo impedire la giustizia, s'offerse d'assistergli come in effetto gli assiste col proprio denaro, servendosi questo magnanimo privato degli avanzi de' suoi premii pe' bisogni degli uomini meritevoli.</p>
	<p>È più beato il donare del ricevere, forse perché è più beato colui che ha commodità di donare che non è quegli che ha necessità di ricevere; beatissimo è poi chi dona e non riceve. Colui che riceve e dona non è egli che dona, è quello che gli dona. Molti che sono inflessibili nel ricevere, sono eziamdio nel donare. La stessa severità che hanno contro di loro medesimi gli rende poco pii verso gli altri.</p>
	<p>Poteva il Conte Duca soccorrere un ministro di tanto merito coll'erario di quello del quale era benemerito, desidera soccorrerlo col proprio perché è benemerito del Re. Il privato dee stimare suo servizio il servizio del suo signore, dee riputarsi obbligato a chi è il re obbligato. Se dona a colui che opera bene, merita ancor egli con quelle opere che non ha fatte, che ha rimunerate. Troppo prezzarebbe le facoltà più della vita, più dell'intelletto, più di se stesso colui che, spendendo tutto se stesso in servizio del re, non spendesse anche le sue facoltà. Ella è così difficile la parte del donare come è quella del ricevere. Chi riceve ogni cosa è troppo avido, chi non riceve niente è troppo severo, chi dona sempre è troppo prodigo, chi non dona mai è troppo avaro.</p>
	<p>Quel rettore che stimò difficile il persuadere un giudice a donare il suo e facile a donare l'altrui si sentirebbe arguire del falso dal Conte Duca. O vera magnanimità d'un privato che, dove non può arrivare colla giustizia, arriva colla liberalità e vuol perdere esso affine che, senza far perdere quella che ha da vincere, vinca anche quello che ha da perdere. Corrano a gara i soggetti di valore con sicurezza di premio a servire quel monarca, il privato del quale, quando non intercede dal re, concede da re. Chi crederà che non sia per mostrarsi liberale dell'altrui quello che è liberale eziamdio del proprio, quando ha da essere, fui per dire quando anche non ha da essere, dirò quando può non essere.</p>
	<p>Nelle audienze non si è trovato mai veruno privato più facile, più benigno, consigliare, aiutare, consolare, ascoltare. Averei molti esempii segnalatissimi da portare, ma perché sono molti gli tralascio tutti, mi levarei la lode della brevità.</p>
	<p>Non è cosa più desiderata né più cara ai popoli dell'audienza; non vi è ministro che più la possa dare, né che più la debba dare di quello che è più giusto. Vi sono alcuni i quali, non so se per zelo di giustizia o per rozezza di natura, ascoltano con poca pazienza e rispondono con poco amore a coloro che non vogliono esaudire, e a punto questi doverìano essere ascoltati pazientemente e soavemente consolati.</p>
	<p>È necessario mostrare amore a tutti, rallegrandosi con quelli che sortiscono l'intento, accompassionando coloro che sono esclusi, acciò che gli uni ascrivano anche alla volontà l'obbligo di aver ottenuto e gli altri alla sola necessità il danno di non avere ottenuto. Coloro non sono buoni da dare audienze che non operano sempre conforme al giusto perché, assaliti dalle potenti ragioni degl'interessati, sono sforzati a sciorle con un così voglio, onde poscia ragionevolmente i sudditi si chiamano offesi di mera volontà di far lor male, perché è fatto loro male per mera volontà; ma il Conte Duca, che tanto nelle cose di grazia quanto in quelle di giustizia tiene sempre in mano le bilancie d'Astrea, facilmente acquieta anche quelli che esclude facendo loro conoscere o che sono vinti dal merito o che sono convinti dalla legge.</p>
	<p>Non so quello mi debba dire del principe, direi forse di lui quello che dico del privato, che non solamente non ha arbitrio nell'amministrare la giustizia ma né meno nel concedere le grazie. L'uomo è un animale razionale, quando si priva della giustizia si priva della ragione e rimane solamente animale. Gli amici del privato hanno da essere quelli che meritano e più quelli che più meritano.</p>
	<p>Quell'amicizia che è fondata senza la ragione si può dire che non sia senza libidine perché non è senza passione, non è senza errore. L'uomo non ha tanta libertà d'amare quanto ci si crede. Se noi non amassimo Iddio sopra ogni cosa peccaressimo e se noi più amiamo quelli che manco meritano erriamo. È gran cosa al certo che si diano i carichi senza giustizia a quegli anche talvolta che hanno d'amministrare la giustizia. Questa non dirò libertà di far grazie, dirò licenza, dirò abuso, fa gran confusione nel mondo. Si dee così per giustizia la carica di maggior onore a colui che è di maggior valore, come di giustizia si dee la maggior pena a chi commette maggior delitto; e certo, se si trovassero bilancie che pesassero i meriti come se ne trovano che pesano i delitti, io mi maraviglierei che la giustizia si dipingesse solamente colla spada nella mano destra e non anche con città, con regni e con monarchie, quasi che ella pesi non affine di premiare i meriti, affine di gastigare i delitti. Oh se tutti i regni avessero un privato come questo che diligentemente pesasse i meriti come si pesano i delitti e che levasse quella falsa libertà di condere le grazie che fa tanto danno, che partorisce tant'odio al principe, come sarìano senza confusione, senza lamenti, sempre pieni di uomini valorosi, sempre felici! Ma forse non si accostuma questo perché i principi si conoscerebbero necessitati o ad essere di maggior valore degli altri o a tenere ingiustamente il principato o a deporlo.</p>
	<p>È tanto facile il Conte Duca a perdonare l'ingiurie, ed è così nemico del vendicarsi, che molti hanno creduta ragione di Stato essergli nemici. Vi fu un uomo principale che né per sua cagione né per giusta ragione ebbe la pistola alestita per ammazzarlo; e avendo confessato questo giudizialmente insieme con altri delitti meritevoli della morte, il Conte Duca gli fece permutare la pena in una lunga prigionia, dalla quale liberandosi non depose il mal animo, ma scoperto fu necessitato a partirsi di Spagna e andando in altro regno vi fu carcerato. Il Conte Duca, intendendo questo, spedì un corriero, pregando i ministri di quel Re a lasciarlo perché, tornando in Ispagna, non poteva egli liberarlo dalla giustizia.</p>
	<p>Io racconto questo caso ma, con licenza del Conte Duca, non lo lodo.</p>
	<p>Colui che odia senza cagione odia senza ragione, odia per natura, anzi contro natura. Non gli leva l'odiare chi non gli leva l'essere. Perdonare a costoro, la natura de' quali è inimica della natura, può essere magnanimità; il non gastigarli è ingiustizia. Iddio vuole che l'uomo perdoni nel mondo, ma non già come fa Egli in cielo. Se perdona l'offeso vuole che'l giudice gastighi. Egli perdona in cielo e può non gastigare perché è l'istesso in cielo il giudice e l'offeso, ma nel mondo, ancorché l'uomo perdoni, ancorché Egli perdoni, vuole che'l giudice gastighi, perché dalla parte sua non è l'istesso quello che gastiga nel mondo e quello che è offeso nel cielo, e affine che non sia né meno l'istesso dalla parte dell'uomo quello che è offeso e quello che gastiga, chiama il giudice con nome di Dio, forse per farci conoscere che non gastiga come uomo ma come Dio.</p>
	<p>Rendere male per bene è notabile errore, e pure non è quello che rovina il mondo; di rado viene fatto, è troppo grande ingiustizia, è odioso, è ingratitudine, riceve biasimo da tutti perché il suo esempio è dannoso a tutti, è ragione di Stato l'impedirlo, l'odiarlo. Quelli che aspettano benefizii, e tutti ne aspettano, perderebbero la speranza di riceverne, se dalle frequenti ingratitudini venissero avviliti gli animi di coloro che gli fanno. Il rendere male per male, che par minore errore, che spesse volte è lodato, che quasi sempre è compatito, è quello che ha introdotta la vendetta, che è quella che rovina il mondo. Né meno il giudice ha licenza di rendere male per male, quando anche tronchi le membra, quando anche ammazzi rende il giusto per l'ingiusto, rende il bene pe'l male.</p>
	<p>L'uomo pecca nel rendere il male o perché lo rende quando non dee o perché non lo rende come dee o perché lo rende più che non dee. Le piante non sono immansuete, sono gli animali perché hanno l'anima sensitiva; sono pii gli uomini perché hanno di più l'anima razionale, quegli ammazzano guidati da' sensi, questi pure guidati da' sensi e anche dalla ragione mal guidata dal senso. Sotto il cerchio della luna fra coloro che diventano cattivi quello è peggiore che era più perfetto.</p>
	<p>Nella distribuizione degli offizii e dignità rade volte si trova il Conte Duca nel Consiglio e spesse volte concorre col popolo nel sapere chi doveva essere eletto solamente quando è eletto, e questo osserva con maggiore strettezza non solamente egli ma anche il Re negli offizii ecclesiastici, incaricando sopra le spalle del confessore l'elezione di quelli che sono proposti dal Consiglio, benché se ne provedano ogni mese quantità tale che ascende a centinaia di mila feudi d'entrata.</p>
	<p>Tutti gli Stati, anche le tirannidi, si governano colla aristocrazia, se non la formano i magistrati la formano i ministri, la massa de' quali è una republica. Il suo dittatore è il privato, se egli non fa veruna cosa diventa un niente, se fa ogni cosa ha del tiranno. Che importa che egli elegga per tutti gli offizii? Basta, affine di eleggere, che abbia eletti quelli che eleggono, perché allora è sicuro che sarà eletto quello che egli averebbe eletto; si libera dall'odio de' tralasciati, non perde gli oblighi degli eletti che sono assai obbligati quando non gli ha impediti e, quello che è meglio, si assicura dal pericolo d'aver male eletto. È troppo difficile il conoscere l'abilità de' soggetti per assicurarsi dell'elezione; l'esperienza c'inganna e la ragione non vi arriva. Ogni scienza per essere bene appresa, ogni offizio per essere bene amministrato ricerca una particolare qualità di cervello, e sì come l'essere uno eminente in una scienza è più tosto sicuro segno di debolezza che di valore nell'altre, così l'aver maneggiato con prudenza una carica non argomenta l'istessa felicità in quelle che non sono l'istesse. La natura, quando fa una sola cosa, la fa per un solo fine, non è (diceva il filosofo) come il fabro delfico, il coltello del quale tagliava, secava, forava. Conobbe questa difficultà un sagace tiranno o gliela fece dire un accorto politico quando lasciò scritto: Molti di coloro che vanno nelle provincie si dimostrano diversi da quello che si sperava o da quello che si temeva, alcuni vengono sollevati dalla grandezza delle cose e altri avviliti, e questo procede non solamente per l'accennata qualità del cervello ma anche talvolta per l'inegualità del negozio. Un uomo di gran valore impiegato in una debole carica la disprezza, non la cura, la trascura, e quello portato a grandi cariche fa conoscere che era minore delle minori perché era maggiore; altri di poca vaglia impiegati in negozii deboli, tutti intenti a quelli gli sortiscono felicemente, ma inalzati a maggiori gli rovinano e fanno conoscere che la felicità che ebbero ne' minori non procedette da maggioranza, procedette da egualità. Questa parte desiderò quel tiranno ne' suoi ministri e la conobbe per bella quel politico quando lodò un soggetto perché non era superiore a' negozii, perché era eguale.</p>
	<p>Il Conte Duca, affine che i consiglieri dovessero stare avvertiti nell'esercitar bene il loro offizio, fece accomodare un fenestrino a tutti i luoghi de' consigli, al quale non potendo essere talvolta il Re, dovessero dubitare che sempre vi fosse.</p>
	<p>Il principe ha similitudine con Dio, gli è nondimeno infinitamente inferiore; e pure l'uomo lo fa quasi superiore mentre che si guarda da errare perché vi può essere presente il principe e non se ne guarda perché vi è presente Iddio, come se dubitasse di quello che è certo e fosse certo di quello che dubita. Chi non ardiva di peccare in presenza di Catone peccava sfacciatamente in presenza di Dio. Io non do questo per segno di fede annichilata, ma intepidita. Egli è un punto che si averebbe da porre avanti gli occhi de' figliuoli prima che conoscano il peccato, affine che non peccassero prima che sapessero di peccare nel cospetto di Dio. Non levarebbe forse loro la vergogna del peccato l'aver peccato senza vergogna. Gran cosa che la quantità de' delitti accresca la confidenza dove averebbe ad accrescere il timore perché accresce l'offese. Ma che? Tutti i nostri errori procedono dalla nostra ignoranza. L'uomo non può vedere Iddio e vivere. Sa egli che Iddio è quello che è, ma non sa quello che è perché in questo mondo non lo vede come che è. Non però mi maraviglio se il profeta chiamò i suoi peccati con nome d'ignoranze.</p>
	<p>Pregò di ginocchi il suo gran Re che aiutasse il suo gran talento non solamente coll'esperienza, che continuamente praticando i negozii acquistava, ma anche colla lettura delle istorie de' suoi antepassati, il che eseguendo la Maestà Sua, una volta leggendo si diede a lodare molto un tal re, al che rispose il Conte Duca che sarebbe stato anche più degno di lode se non si fosse lasciato governare tanto dal suo privato.</p>
	<p>Fu dato per consiglio a Nerone, affine di abbattere Seneca, che si levasse dinanzi il maestro, che i suoi antepassati erano potentissimi dottori per instruirlo. Il Conte Duca, acciò che altri non abbia da dare questo consiglio contro di lui, biasima a Sua Maestà quel Re perché si lasciava condurre dal suo privato come da maestro e le mostra che i suoi maggiori sono buoni ad instruirlo mentre la supplica a leggere l'istorie della sua Casa.</p>
	<p>Nicolò Macchiavello voleva che si ricorresse più all'istorie de' passati che a quelle de' moderni. Diceva egli: Se noi ci vagliamo delle dottrine degli antichi per medicare, se delle leggi per giudicare, se delle statue per imitare, perché non ci vagliamo, perché non imitiamo anche le loro azioni, cosa che non è impossibile mentre i cieli, gli elementi e gli uomini non sono mutati di moto, d'ordine e di costume? </p>
	<p>Io quanto a me (e mi si dia licenza) sono di contrario parere, non dico però che siano mutati gli uomini, anzi lo dico, non nella spezie, negli individui, sono perciò anche mutate le azioni che non sono nella spezie, che sono negl'individui. La qualità e quantità de' cibi ne' nostri tempi alterata, mutata, che ha resi scusabili coloro che hanno scritti aforismi che una volta furono veri e che ora sono diventati falsi, ha avuto gran forza per mutare il temperamento, e questo mutato ha qualche parte a mutare i costumi.</p>
	<p>Io non dico che i cieli non siano gl'istessi e che i loro moti siano variati; i moti non sono quelli che influiscono, sono le stelle, né meno le stelle senza l'aspetto.</p>
	<p>Sono dunque gl'istessi cieli, e l'istessi moti, l'istesse stelle, ma non già gl'istessi aspetti, né mai saranno, e se mai non saranno gl'istessi aspetti non saranno né meno mai (per quanto s'appartiene loro) gl'istessi effetti. Hanno connessione insieme le cose inferiori colle superiori. Chi considerasse che nel cielo non si dà mai veruna costellazione come l'altra non si maraviglierebbe che nel mondo non vi fosse verun uomo come l'altro, che non vi si facesse veruna azione come l'altra, ma sì come nella astrologia è manco falsa quella osservazione che è più vicina, così nella politica quell'esempio che è più moderno.</p>
	<p>Se i medici non si scostano dalle ragioni degli antichi si scostano in gran parte da' loro medicamenti. I vitti tenuissimi assegnati e insegnati da Ipocrate, che sono dar niente fino che'l male non è giudicato, quando il giudizio si faccia nel quarto, se giovavano in que' tempi nocerebbero in questi. I grani d'orzo che servivano agli antichi per vitto pieno consumarebbero i corpi. Gli elebori che adopravano per medicamenti purganti estinguerebbero i pazienti. Sono pullulate nuove malattie, sono inventati nuovi medicamenti e gli antichi corretti e mutati.</p>
	<p>Le leggi de' passati ci servono ancor oggi, quelle però che giudicano fra Tito e Sempronio, ma non già quelle che riguardano il mantenimento degli Stati; anzi una gran parte anche spettante a' costumi è mutata. La nostra religione ha formato un ius canonico in gran parte diverso al ius civile. Sono variate le leggi del matrimonio, levate quelle del divorzio, non si parla più di servi o di libertini. La legge agraria <title>Iulia</title> e tante altre sono in obblivione, né vi è città, per picciola che sia, che non abbia i suoi proprii statuti.</p>
	<p>Se nella scoltura imitiamo gli antichi gl'imitiamo a far l'uomo, il quale è sempre l'istesso, ma non già a far quest'uomo che è sempre diverso; e sì come sarebbe ridicoloso uno scoltore che volendo ritrarre un vivente lo ritraesse dalla statua di Alessandro, così forse anche sarebbe ridicoloso un politico che volesse insegnare di mantenersi alle moderne republiche co' modi della romana.</p>
	<p>Chi crede dopo aver letto uno esempio laudabile degli antichi di poterlo subito praticare s'inganna, averebbe mestiere di mutare (sono per dire, anzi il dico) tutto il mondo; egli consta d'un ordine, d'una armonia ed è un instrumento di molte corde, per poco che se ne muova una, si discordano tutte.</p>
	<p>S'ingannò anche Nicolò Macchiavello nel credere che'l giovamento delle istorie consistesse nel valersi dell'esempio, e da questo errore, come da radice, vengono tutti quelli che in politica egli ha fatti; sì come sono dannati nella medicina gli empirici così deono essere nella politica gli esemplari.</p>
	<p>Non solamente noi non dobbiamo valerci degli esempii degli antichi ma né meno di quelli de' moderni. Ricercano troppo grandi circostanze per essere gl'istessi e ne ricercano troppa quantità per formare una regola. Sono molto pericolosi perché non sempre sono figliuoli della prudenza, spesse volte della fortuna, e la fortuna non si ha da presupporre ne' negozii, si ha da desiderare. Io non biasimo già la lettura delle istorie, la lodo, la rassomiglio ai cibi, perché sì come questi sino che stanno solamente nello stomaco non nutriscono il corpo, così quella fino che sta solamente nella memoria non forma il giudizio. Vanno mutati, digeriti, animati.</p>
	<p>Se gli uomini tutti avessero l'eminenza dell'intelletto non averìano bisogno di leggere l'istorie per diventare politici e non averìano bisogno di studiare nelle statue (sto nell'argomento del Macchiavello) per diventare scoltori, ma poiché in rari e rare volte si trova questa eminenza, i politici si sono messi a leggere le istorie, gli scoltori ad imitare le statue, e sì come le statue non servono a' scoltori se non per fare con quelle una buona maniera, non apportando lode il copiare quelle istesse ma sì bene il formarne variate colla maniera fatta sopra di quelle, così l'istorie non servono a' politici se non per fare un buon giudizio, non dovendo essi operare conforme agli esempi, ma sì bene con quel giudizio che hanno formato sopra la lezione degli esempi.</p>
	<p>È da compatire il Macchiavello se è empirico nella politica perché è anche empirico nella medicina, mentre la difinisce col dire che è una sperienza fatta dagli antichi, sopra della quale fondano i medici presenti i loro giudizii, dove avrebbe avuto a dire che ella è una scienza di salubri in salubri e neutri.</p>
	<p>Torno al mio centro e lodo il Conte Duca che persuadesse il Re a leggere le istorie acciò che sopra di quelle formasse il giudizio e che gli proponesse quelle de' suoi antecessori acciò che potesse talvolta valersi dell'esempio con minor pericolo.</p>
	<p>I libelli e satire, se solamente sono contro di lui, le lascia senza gastigo perché le disprezza, ma se sono contro il Re o qualche altro ministro fa punire i delinquenti.</p>
	<p>Diceva un perito nell'arte che'l suddito non dee fare delle satire contro a chi comanda, egli ha da lodare il passato, da seguire il presente, può desiderare i principi buoni e quali si siano gli dea riverire.</p>
	<p>Tiberio cominciò la legge della lesa maestà colla modestia del Conte Duca perché i suoi principii furono buoni, non la seguitò perché diventarono cattivi. Non fu arte, fu natura, non s'augumentava in quella il rigore se prima non si diminuiva in lui la bontà, s'alterò, l'alterò, e perché la scrisse nell'arbore della malizia tanto ella crebbe quanto ei crebbe. Le satire, chi le gastiga le approva, se sono false muovono a riso, se sono vere eccitano a colera. L'essere biasimato colla bugia rallegra, è segno di non poter essere biasimato colla verità. Non si tralascia di dire quello che è quando è per dire quello che non è; ma quei principi che si sentono lacerare del vero entrano in furore perché vedono conosciuto quello che non credevano che si conoscesse e che forse non conoscevano essi adulati dagli altri, talvolta anche adulatori di se stessi e da poi che non possono impedire gl'intelletti che non lo intendano, vogliono frenare le penne che non lo scrivano, le lingue che non lo parlino, acciò che, se non si perde nella memoria di quelli che sono, non passi alla memoria di quelli che saranno. E certamente i principi averìano in loro potestà il formare l'oblivione se così fosse nella loro potestà, come è nella nostra, di frenare le lingue, di fermare le penne.</p>
	<p>Non acconsento però col vulgo che i Pasquini siano buoni maestri de' principi; gli abborrisco come inutili, gli biasimo come perniziosi. Non ho detto che s'approvino, ho detto che non si gastighino sempre ma non ho inteso che non si gastighino talvolta. La licenza del parlare e dello scrivere del principe senza pericolo fa perdere il rispetto e'l rispetto perduto produce la ribellione. A che servono gli avvertimenti, in che servono i consigli di coloro che non maneggiando gl'interessi dello Stato non sono informati sopra quali ruote si raggiri? Il principe (per mio avviso) errarebbe ne' suoi negozii a non pigliare il parere di molti, fui per dire di tutti, se lo potesse ricevere senza communicare i suoi interessi a tutti. Chi lo biasima e non sa i suoi secreti si ricordi che Iddio anche talvolta sarebbe biasimato dalla temerità degli uomini, se chi seppe i suoi secreti non avesse fermata la nostra lingua col freno dell'ignoranza.</p>
	<p>Il Conte Duca non dà udienze a donne. Non vuole che le maritate facciano vergogna al marito, quasi che esse siano di maggior valore, e le vedove e le vergini ha fatte assicurare che appresso di lui averà maggior forza a persuaderlo una memoria scritta che una persona veduta. Dice egli che portano troppo tempo le cerimonie che si deono fare colle donne e che la debolezza umana lo persuade a fuggire più tosto timidamente i pericoli che a troppo confidentemente incontrargli.</p>
	<p>La bellezza, se non muove ad amare, muove a compatire, e'l giudice che ha compassione è con passione; non è retto se declina e sempre declina che compatisce o che ama e spesse volte che compatisce ama. La compassione è talvolta formata dalla qualità del caso, talvolta dalla qualità della persona; quella è prodotta dal timore, questa dall'amore, l'una ha per oggetto il futuro che si teme, l'altra il presente che si ama e, benché il timore sia più attivo dell'amore, muove nondimeno maggior compassione la persona che'l caso, perché muove con maggior forza di quello che può essere quello che è.</p>
	<p>Coloro che credono che la donna non sia formata contro l'intenzione della natura, che non sia un errore, che non sia un mostro, bisogna che affermino che è fatta per la generazione, e se è fatta a questo fine, come veramente è fatta, è necessario che sia dotata di parti che muovono a questo fine; di qui aviene che subito che si rappresenta a noi, quando non si sia prima formato un abito o non si formi allora una gran resistenza, si corre per natura a contemplarla per quel fine pel quale l'ha fatta la natura. La lontananza è miglior riparo dell'abito, più sicuro della resistenza.</p>
	<p>L'uomo può sempre resistere ma non sempre resiste, e le occasioni straordinarie, che sono rare, non producono di quegli abiti che ricercano degli atti frequentati, anzi il fomite non gli ammette perché esso è naturale inseparabile dalla natura depravata; l'uomo lo può superare, non lo può separare.</p>
	<p>Fu referto al Conte Duca che un gran ministro di grandissimo potentato lo biasimava. «Non lo voglio credere, non lo crederò mai non è atto da credersi di quel soggetto di tanto valore» rispose il Conte Duca, che aveva ragione di biasimarlo e d'averlo in concetto d'inetto, particolarmente se lo comparava a se stesso che è ministro di tanta fama e degno di tanta lode.</p>
	<p>Il biasimare gli emuli o è segno di gran bontà o di gran debolezza; per lo più quando non procede da zelo procede da invidia, e l'invidia in ragione di sua essenza dice inferiorità. Chi si conosce superiore agli altri loda gli emuli per aggrandirgli, per aggrandirsi e quanto più gli fa grandi tanto più si fa maggiore. Non è grande quello che è sopra i piccioli, ma quello che è sopra i massimi. La comparazione pessima diminuisce il biasimo, ma non forma la lode; l'ottima l'accresce.</p>
	<p>Un tiranno che non desiderò mai altro che d'avvilire i sudditi si vergognò quando gli conobbe avviliti perché conobbe che si era avvilito.</p>
	<p>Coloro che vogliono imparare qualche arte o qualche scienza, il primo oggetto che si pongono inanzi non è immediatamente quello dell'arte o quello della scienza, ma un artefice o un scientifico, non già il più grande, il più vicino. I desiderii nostri sono di corta vista, vedono poco di lontano, ed è gran cosa al certo che quell'istesso uomo che ha un animo così grande da non contentarsi delle maggiori cose del mondo l'abbia poi così picciolo nel credere d'aversi a contentare anche delle minori. Forse l'uno procede dalla bassezza della materia, l'altro dall'eminenza della forma. Quando poi questo artefice o scientifico è arrivato a quel primo oggetto, si spinge verso un altro e non cessa mai di avere per oggetto un uomo fino che non ha passati tutti gli uomini, allora ha per sua natura di non si rivolgere più indietro a guardare quelli oggetti che ha trapassati e, come quello che è tutto intento non a conseguire l'eminenza fra' professori ma della professione, più non reflette sopra le qualità degli artefici, solamente considera la grandezza dell'arte, onde aviene che quando non parla degli altri, quando non gli considera dà segno d'avergli trapassati, e se per caso è parlato a lui di qualche artefice lo loda perché ha eletta quell'arte ch'egli ha eletta, non lo biasima perché non si considera egli oggetto non arrivato, ma compagno ad un oggetto che non ha né meno egli arrivato.</p>
	<p>Non è il Conte Duca ostinato difensore de' suoi pareri. Se talvolta incontra in un migliore, benché di rado v'incontri, l'abbraccia.</p>
	<p>Alcuni stanno fermi nel loro sentimento perché è buono, ed è costanza; alcuni perché non conoscono il migliore, ed è debolezza; alcuni perché non lo vogliono conoscere, ed è ostinazione. Par cosa molto sicura pel privato il mutarsi talvolta in quel parere che gli pare il migliore, se riesce buono è suo, diventa suo quando l'accetta, se riesce male non è più suo perché non era. Sfuggirà i pericoli inesplicabili che porta seco il farsi capo d'un partito se dopo aver detta la sua opinione non si condurrà ad ostinatamente difenderla.</p>
	<p>Non tutti i pareri che paiono migliori lo sono, perché non sempre si negozia co' migliori.</p>
	<p>L'irresoluzione è creduta fiacchezza ed è forse nobiltà d'intelletto; il suo oggetto è quel vero che non può esser falso; se si acqueta sopra quello che può essere e non essere, s'inganna. Uno che sia capo di consiglieri non è per questo obbligato a farsi capo de' consigli. Chi ha acquistato gran posto non l'ha da avventurare sopra l'incertezza d'un esito. Non sono eguali in lui il pericolo e'l guadagno.</p>
	<p>Dovrebbe proporre i negozii sempre per modo di dubitare, senza lasciar caso che non distinguesse, nodo che non palesasse, scioglimento che non proponesse, acciò che non si possa pigliare parere che non sia formato dagli argomenti e difeso dalle soluzioni che ha proposto il suo intelletto; e in questo caso, se riescono bene, n'averà egli onore perché furono presi per le ragioni che egli aveva addottate, se riescono male non ne sentirà vergogna perché averà incontrato in quelle difficoltà che egli aveva prevedute, e se per caso ha desiderio qualche volta d'applicarsi più ad una risoluzione che ad un'altra, dee procurare che se ne faccia capo qualche suo confidente. È ben vero che un soggetto di gran valore che non sia conosciuto e che non sia in gran posto, dopo aver pesate esquisitamente le ragioni, per una volta può farsi capo d'un parere, perché in lui è dubbioso se possa essere maggiore la perdita del guadagno. È necessario il segnalarsi a chi si vuol rendere segnalato e l'avventurarsi a chi si vuol segnalare.</p>
	<p>Il primo giorno che entrò nella prefettura don Francesco di Contreras, gli parlò il Conte Duca in così fatto modo: <quote>«Sono tanti anni che vivo nella Corte e in questo tempo ho veduti molti signori e cavalieri consumare le loro facoltà, andare prigione, essere rilegati per avere avuto questioni con rappresentanti della giustizia, come sono notari, bargelli, sbirri e altri e mai non ho veduto impiccato alcuno di questi, benché sia impossibile che, essendo così fatta gente di minor obbligo de' gentiluomini, abbia sempre ragione. Si dee però credere che, essendo essi che conducono prigione e che formano i processi, trovino modo di scaricare se stessi e incaricare gli altri. Farà dunque Vostra Eccellenza gran servizio a Sua Maestà e gran bene alla republica se levarà questo abuso dalla Corte. Non voglio però dire che si lascino impunite le persone principali che scemarebbero il rispetto dovuto alla giustizia, ma che faccia impiccare anche cotali ministri quando operano male»</quote>. Questo avvertimento che paleso la retta intenzione del Conte Duca consolò anche notabilmente tutta la nobiltà.</p>
	<p>Le monarchie, che sono i colossi maggiori del mondo, sono sostenute in piedi da due vilissime colonne (siami lecito il nominarle) de' carnefìci e degli sbirri. Ma che? Anche un giardino soavissimo di fiori, amenissimo d'erbe, fruttifero di piante, che tutto spira olezzo e grazia ha per fondamento sporchissimo escremento d'animali bruti. Se le monarchie non fossero degenerate in tirannide, se il zelo di Dio sempre amministrasse la giustizia si troverebbero de' Samuelli che ammazzarebbero gli Acabi, degli Elii che smaltarebbero il coltello nel ventre de' falsi profeti; di qui è avvenuto che i sudditi d'alto sangue si sono vergognati d'essere ministri dell'empietà, ed è stato necessario ricorrere a' più vili della plebe e, perché gli uomini vili che entrano in un carico, se non lo trovano vile, lo fanno, fu di mestieri che i principi anche più sagaci difendessero e sostenessero costoro, che se anche essi gli avessero avviliti la debolezza della base averebbe tirato seco in conseguenza la rovina della dominazione. Ma forse anche è stata arte de' principi il mettere queste cariche in mano di gente vile. Hanno così del terribile che se alla terribilità avessero aggiunta la riputazione, non mi assicuro che invece di far temere solamente i sudditi non facessero anche temere il principe, dove ora non lo possono offendere con quella riputazione che dà loro perché gli difende. Stimano errore il gastigare coloro co' quali va gastigato, credono che la dominazione, la quale si appoggia sopra il genere di costoro, si appoggi sopra un individuo, quasi che'l collo d'un furfante sia il collo della monarchia; ma è cosa troppo ordinaria il far diventare impudica la giustizia per servare intatta la dominazione.</p>
	<p>Andò il Duca d'Ariscot di Fiandra in Spagna mandato dalla sempre maggiore d'ogni lode Infanta Elisabetta, la quale sì come assicurò il Re Cattolico dell'integra fede mantenuta da esso Duca nella propostagli sollevazione del conte Enrico e altri ribelli, così anche gli scrisse che da lui si sarebbero potute penetrare tutte le persone che v'intervenivano e tutti i disegni che avevano; e perché in questo tempo se ne cominciarono a sentire effetti in Fiandra, il Re ne interrogò il Duca d'Ariscot, ed egli rispose che non sapeva niente di più di quello che aveva rivelato alla Serenissima Infanta. Questa negativa in così pericoloso negozio pareva che ricercasse la prigione, ma il Conte Duca che conobbe non procedere da mal animo, ma da un certo scrupulo di palesare coloro che si erano fidati di lui, pigliando sopra di sé d'assicurarsi della fuga, supplico la Maestà del Re ad interrogarlo di nuovo.</p>
	<p>Sono molti che credono di non essere obbligati a dire quello che fanno purché non facciano quello che non deono, ma fanno quello che non deono quando non dicono quello che fanno; è delitto più capitale nelle congiure il tacere del congiurare, se si sanno, s'impediscono. Chi non vi s'ingerisce e lo sa e tace mostra più di temere che di amare. Credo fermamente che nel Duca d'Ariscot quel carattere di nobiltà d'animo che lo fece fedele verso il suo principe fosse quello stesso che lo faceva fedele verso gli amici; ma qual fede ha da osservare egli a chi non osserva la fede, a chi lo vuol fare infedele, (fui per dire) a chi l'ha fatto quando l'ha tentato? Che amico è colui che invita un altro in una congiura? È inimico, tocca la riputazione, invita all'infamia. Questo non è un concetto che io scrivo, è una verità, e pure gli uomini sovente vi s'ingannano correndo nel falso sotto spezie del buono. Cagione di tanto errore sono stati i tiranni che per mezzo delle sceleragini hanno reso infamia il rivelare le congiure, gloria il formarle. Vi hanno forse anche cooperato i principi, permettendo che escano alla luce fregiate d'encomii, mostrando che il congiurare è buono se il principe non è buono. Quanto sarebbe stato meglio il renderlo affatto detestabile che il lasciar nel petto delle passioni degli uomini il giudicare prima del principe e poi delle congiure. La nostra religione vi ha in parte preveduto. Non sanno al certo che cosa si sia ragione di Stato, la quale (quando non gli muovesse la religione che gli ha da muovere) non solamente averebbe a fare che essi credessero questa verità infallibile, ma anche che la facessero credere a' sudditi, affine che dove tanti sono i tribunali che giudicano del principe e che conforme a quel giudizio fanno lecito o illecito il congiurare, quanti sono i sudditi si riducesse ad un solo e giustissimo tribunale, che è quello di Dio.</p>
	<p>Il Re interrogò due altre volte il Duca d'Ariscot più come fratello che come signore e riportandone sempre la risposta di prima, volse il Conte Duca parlargli ancor esso alla presenza del Duca d'Alba e del Presidente di Castiglia, al quale rispondendo l'Ariscot aver detto quanto sapeva e che se l'Infanta fosse viva averebbe fatta fede di questa verità, egli per convincerlo gli palesò la lettera dell'Infanta, al che rimase attonito senza arrendersi. Fu perciò necessitata Sua Maestà a farlo mettere in un castello con tutte le commodità possibili dove, riflettendo esso Ariscot sopra la carta dell'Infanta e conoscendosi a termine di necessità, scrisse al Conte Duca una lettera come a quello che aveva conosciuto tanto ben affetto verso di lui e in essa spiegò quanto si desiderava di sapere. Il Conte Duca la portò al Re senza aprirla e poi lo supplicò di ginocchi a volere scusare l'errore del Duca come quello che era proceduto da una falsa opinione, e non da una mala volontà, e fra tanto prese licenza di fargli rendere la spada, acciò che si conoscesse che non era trattenuto per propria colpa e in Fiandra ordinò che si publicasse un editto di perdono a tutti quelli che non si erano fatti colpevoli col discoprirsi da se stessi.</p>
	<p>Gli scrupoli dell'onore co' quali i sudditi talvolta disgustano i principi sono degni più di compassione che di gastigo. Che cosa di male si vuole temere da un uomo onorato? Il suddito non può far male al suo signore se non è infame. Deve allora il principe come medico far violenza all'amalato per sanarlo, non per ammazzarlo. Quando l'uomo opera per solo zelo d'onore non opera per volontà, né meno contro volontà, ma fuori della volontà perché quello che lo persuade non è in lui, è fuori di lui. L'assalirlo colla necessità non è un fare violenza, è un rimoverla. L'onore sarebbe una delle maggiori basi che sostenesse la natura cascata se così fosse regolato dalle buone leggi come è sregolato dalle cattive opinioni; ma non si può regolare colle leggi se prima non si leva il credito alla bravura, e questo non si può levare perché è una qualità troppo necessaria ne' sudditi se i principi vogliono difendere i loro Stati overo aggrandirgli. Gli acquisti che fanno gli uomini colla bravura e i danni che ricevono dalla viltà fa disprezzare questa e applaudere a quella in modo tale che molti hanno chiamati i bravi per uomini di maggior animo, quasi che abbiano maggior anima.</p>
	<p>Si ha da dare anche lode al Conte Duca de' felici progressi nell'Alemagna. Egli fu quello che consigliò il Re a mandare e che provvide perché si potesse mandare il Cardinale Infante, principe giovane, di spiriti grandi e magnanimi, d'animo generoso, di cuore intrepido, i raggi di cui appena sono appariti orientali che hanno consumati i vapori, dileguate le nuvole, rasserenato il cielo. Certo è gran cosa ma non già nuova, anzi usatissima che tre principi giovani, il re d'Ungaria, l'Infante Cardinale e'l duca Carlo di Lorena abbiano atterrito e atterrata la esperienza e fortuna di capitani riputati e vecchi nel maneggio dell'armi.</p>
	<p>Tutte le cose che nascono nel nostro mondo hanno ordinariamente loro periodi, e questi sono principio, augumento, stato, declinazione e fine.</p>
	<p>Chi dipinse la fortuna sopra d'una ruota, se quella ruota non era il cielo, se quella fortuna non erano le stelle, fece errore a dipingere solamente sopra la ruota una cosa in un mondo dove tutte le cose hanno la loro ruota. È vero che la fortuna sovente incanutisce coll'uomo, ma quella che l'alzò un tempo non è quella che l'abbatte perché volti, è la fortuna d'uno che augumenta, che abbatte l'altra che declina.</p>
	<p>Che i principi stranieri muovano le città d'un dominio alle ribellioni non me ne maraviglio, ma che le città si lascino muovere stupisco. Se vincono vedono prima distrutti i paesi, disfatte le genti, consumati gli errarii e quando hanno vinto hanno perduto. Non levano la signoria, la mutano, e quell'odio che portavano al primo signore si converte nel nuovo. Non è contro l'uomo, è contro il dominio, non muore mai perché i principi sono bene mortali ma i principati eterni. Troppo lusingano se stesse colle speranze di migliorare nella mutazione. Se confidano nell'amicizia sono vane. L'amore dell'interesse, che è gigante, troppo facilmente abbatte tutti gli altri amori che sono fanciulli. Si ha da credere forse di trovar minor avidità di dominio nel nuovo signore, che non è nuovo signore se non per troppa avidità di dominio, o più tosto si ha da tenere come indubitato che sia per chiudere quella strada per la quale si è introdotto egli, affine che altri non vi s'introduca. Non voglio rappresentare loro i mali che partorirebbero le perdite, vedono quelli che producono e non ne producono tanti quanti ne produrebbero le vittorie. Troppo leggiermente sono cadute sotto la mansuetudine di principi così benigni.</p>
	<p>Se Iddio signore nostro si fosse compiaciuto di mostrare in uno specchio ai principi e alle città che si sono sollevate nell'Alemagna sotto futuro condizionato quello che partorirebbe cotal sollevazione, non si sarebbe veduta questa orribile tragedia. Ma egli al certo non ha lasciato di presentarla a quegli occhi che l'hanno voluta vedere. Qual intelletto fu così ottuso che discorrendola non la conoscesse?</p>
	 <p>Qual memoria fu così labile che non si rappresentasse dinanzi per futuro quello che quasi in un limpidissimo specchio vedeva ritratto nelle passate guerre? Quello che è stato è quello che sarà, particolarmente quando quello che fu è quello che è.</p>
	<p>Lo spazio di cento anni per lo più è la larghezza dell'alveo che ha il fiume della dimenticanza. Sono di già morti quegli uomini che conobbero infruttuose, vane, non senza gran pericolo e con grandissimo danno le ribellioni. Non si scorgono più le ville abbruciate, gli arbori inceneriti, le terre insterilite, le città deserte, distrutte, disfatte. Non si crede il danno o se si crede non si stima perché si conosce reparabile, perché si vede reparato. Quanto sarebbe desiderabile a molti il non aver mura alle città. I Romani veramente non furono più amorevoli a' Greci che quando abbatterono le loro mura, e quel legislatore che non volse che i suoi cittadini le fabricassero non ebbe forse solamente opinione di fargli più virtuosi, l'ebbe anche di rendergli meno temerarii. La complessione buona degli uomini è spesse volte la loro morte perché in quella confidati imprendono disordini così grandi che gl'atterrano. Una potenza che è grande di nome, che non è grande d'autorità o che almeno è maggiore di forze, non si doverebbe urtare senza sicurezza d'abbatterla da coloro a' danni de' quali ella può crescere, perché tavolta i principi non si muovono a maggiori acquisti o perché non credono necessario l'acquistare e si contentano o perché temono di perdere e non s'arrischiano; ma se per caso la violenza gli spinge a pigliar l'arme cominciano a credere che per mantenersi e per non temere sia necessario l'acquistare e non le depongono fino che non hanno dilatato il dominio o accresciuta l'autorità. È ben vero però che tornano a pullulare le guerre perché i vincitori o non sanno o non vogliono o non possono finire le vittorie; talvolta pieni di gloria si saziano, talvolta afflitti dalle spese, atterriti dalle morti si stancano e desiderosi di quiete godono il presente, raccomandando il futuro nelle mani del tempo, della fortuna e del valore de' successori. Merita in ogni modo assai nel mondo chi allontana i pericoli perché i maggiori si possono ben differire, non già levare. Ma certo non sorgerebbero tante guerre se si trovasse modo che la grandezza non producesse negli eguali invidia, ne' minori gelosia.</p>
	<p>Io tengo per fermo che i principi (e parlo de' passati), dopo essere arrivati alle monarchie, abbiano avuta solo mira di conservare i loro Stati; ma credo anche che sovente si siano dati ad intendere di non potergli sicuramente conservare senza nuovo acquisto di qualche luogo che pareva loro gli potesse turbare e che subito acquistato ne cominciassero a vedere un altro che poteva impedire il nuovo acquisto, e così in infinito, di dove forse è avenuto che con questo insensibile inganno hanno fatta credere e talvolta diventare avidità di dominio il desiderio di mantenersi.</p>
	<p>Quell'imperatore sempre Augusto, che vide ne' suoi tempi tranquillo il mondo, per mantenerlo in quella tranquillità che più che da ogni altra cosa poteva essere turbata dall'invidia e dal timore, ebbe pensiero non di dilatare ma di restringere e forse insieme di fortificare i confini dell'imperio per poterlo meglio guardare e più quietamente godere col fare conoscere che l'avidità di dominare non era infinita, che era terminata in un principe che aveva terminati i confini del suo imperio. Il primo che fece violabile la fede rovinò il mondo. Se con quella non s'ingannasse non vi sarebbe gelosia e senza gelosia valerebbe poco l'invidia perché rimarebbe sola.</p>
	<trailer rend="italic">Sia quivi per ora terminato il mio libro; in nome del Padre, del Figliuolo, dello Spirito Santo, e della Santissima Vergine. </trailer>
</div1>
</body>
</text>
</TEI.2>
