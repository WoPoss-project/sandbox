<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>De imaginatione</title>
      <author>Gianfrancesco Pico della Mirandola</author>
    </titleStmt>
    <extent>67 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit000956</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Uber die Vorstellung = De imaginatione</title>
        <author>Pico della Mirandola, Gianfrancesco</author>
        <editor id="ed">Kessler, Eckhard</editor>
        <publisher>W. Fink</publisher>
        <pubPlace>Munchen</pubPlace>
        <date>1984</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="lat">Latino</language><language id="grc">Greco</language></langUsage>
    <textClass>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>Schisto, Elisabetta</name>
        <name>CIBIT - Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>Schisto, Elisabetta</name>
        <name>CIBIT-Pisa</name>
      </respStmt>
      <item>Correzione linguistica</item>
    </change>
    <change>
      <date>2004-04-23T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-04-23T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1 n="Dedica"><head>SACRATISSIMO CAESARI MAXIMILIANO ROMANORUM REGI AUGUSTISSIMO IOHANNES FRANCISCUS PICUS MIRANDULAE DOMINUS CONCORDIAEQUE COMES</head>

<p>Scribit Eusebius Pamphili, summe regum Maximiliane Auguste, videri sibi gentium philosophos, si aut inter se aut cum  aliis compararet, claros illos quidem viros fuisse; si vero eos  ipsos philosophis theologisque conferret qui veri Dei cultui  vacassent, inanes et frivolos. Sic mihi de te fari liceat, augustissime Caesar. Visi enim summa et aestimatione et gloria digni  multi qui hunc quem tu felicissime insides Romani imperii  thronum conscendere, si vel inter sese vel aliis cum regibus  diversarum gentium et nationum conferantur. Tecum autem  collati (absit tam ab instituto meo quam a castissimis tuis  auribus adulatio) subsidere gradus non parum multos conspicientur. Tantus enim et sublimis adeo tuarum virtutum cumulus  ut vetustorum saeculorum gloriam et antiquitatis illius undequaque laudatae famam superaveris. Ut enim praeteream quae  paene puer adversus contumaces gentes et rebelles populos, non  per legatos, sed per te ipsum gesseris, fusosque et fugatos potentissimos hostium exercitus, captas urbes, detriumphata proelia;  ut item decora pacis taceam cum bellicis certantia — quanta se  mihi offert seges scribendique materia, si ad acumen ingenii,  corporis robur, rerum linguarumque peritiam, si ad prudentiam,  iustitiam, fortitudinem, temperantiam, liberalitatem, clementiam,  pietatem, reliquasque in homine raras, in principe rarissimas  virtutes me converto. Quas Dei maximi optimi munere cumulate  adeo possides ut tecum natae, altae, immo in alios a te mutuo  profectae videantur. Sed dabitur olim fortasse (ut est in votis)  tantillum otii atque quietis, ut prosequi latius ista diligentiusque  pro virili possim, futura posteritati in exemplum et profutura.  Fecerunt olim virtutes istae tuae, magnanime Caesar, me tibi  eo devinctum ut nihil antiquius optabiliusque mihi in rebus  humanis contingere posse arbitrarer, quam tuae maiestati in re  aliqua vel belli, vel pacis, vel utriusque gratificari. Tanta  autem proposito huic meo accessio facta est ob ea quae in me  parum alioqui nisi ex fide meritum beneficia contulisti, ut ex  ipso desiderio quaedam prope necessitas suborta sit.</p>
<p>Quapropter cum ad praesens se mihi nil offerat te dignum,  existimans tamen novarum lucubrationum, qualescumque illae  sint, dicationem tibi non ingratam fore, librum hunc nostrum  et ad te mittere et sub tuo nomine publicare voluimus, rati  et futurum id apud te non solum fidei nostrae et observantiae  testimonium, sed et pignus cudendi in tuo nomine [sed et] rerum  tuarum uti maiora ita et meliora. Namque inter tot fragores  armorum et tumultuantis Italiae strepitus, curasque a meis finibus  arcendorum quoquo modo hostium, suffurati non nihil otii  sumus ut haec nostra de imaginatione meditata conscriberemus,  futura fortasse lectoribus (si qui erunt) non inutilia, nisi et ipsa  nos imaginatio nostra fefellerit.</p>
<p>Reliquum est, maxime Caesar, qua te fide et pietate possum,  deprecer ut sanctissimum illud propositum tuum vindicandae  in pristinam libertatem Christianae rei publicae, quam citius  fieri possit, adimpleas. Concutitur ab externis hostibus, ab  internis laceratur; et Iesu Christi, domini nostri, sanguine circumseptum et consecratum ovile peius multo perpessum est,  indiesque patitur, a lupis sub ovina quam sub propria pelle  grassantibus. Age igitur iam, Caesar optime, et excitis qua  ratione potes Christianis regibus. Te Christo, regum omnium  regi, oves suas tam ab hostibus quam a perfidis pastoribus iam  iam liberaturo, fidum ministrum exhibe.</p>
<p>Mirandulae Kalendis Decembribus, anno ab Christi incarnatione millesimo quingentesimo.
</p></div1>
<div1 n="Caput I"><head>De Imaginationis Nomine, et quod Varie appellata est et Quas ob Causas. Caput primum.</head>

<p>Scripturis nobis de imaginatione id recto ordine discutiendum  occurrit, quid hoc ipso imaginationis nomine significetur, ut  facilius commodiusque de eius essentia et proprietatibus vitiisque  et remediis disseramus. Ea igitur animae vis, quam Graeci <foreign lang="grc">phantasian</foreign> nuncupant, Latine imaginatio dicitur idque nomen  de officio sortita est, ex imaginibus scilicet, quas concipit et  effingit in sese. In eam namque advehuntur per quinque exteriorum sensuum instrumenta — visum, auditum, olfactum,  gustum, tactum — rerum quae forinsecus sunt similitudines  speciesve, imaginationum seges uberrima. Quicquid enim sub  sensum cadit, hoc est, corporeum omne quod cerni quodve ullo  sensu sentiri potest, similitudinem atque imaginem sui, quantum  potest, effundit ad imitationem incorporeae spiritalisque naturae, quae vires suas inferiori mundo communicat ad imitationem ipsius Dei, qui bonitate sua infinita longe lateque  diffusa condidit et conservat universa. Bonitatis enim proprium  communicare se; nec aliam reddidit Plato rationem cur Deus  mundum condidisset, nisi quia bonus erat. Sed de his hactenus,  quandoquidem non eorum hic locus.</p>
<p>Quoniam autem de sensu phantasia proficiscitur, ut mox explicabitur, visusque sensuum omnium praecipuus est, ob id vis  haec animae apud Graecos, Aristotele auctore, phantasiae  nomen de lucis videlicet argumento obtinuit, sine qua videre non  est. Phantasia siquidem, ut Suidas refert, quasi <foreign lang="grc">phaostasia tis,</foreign>  est enim, inquit, phantasia <foreign lang="grc">he ton phanthenton stasis;</foreign> nostra autem  potestatis huius nomenclatura tam potestatem ipsam denotat,  quam eius actum, quem solum Graecorum nuncupatio videtur  significare. Ea ipsa a Platone quandoque pictura appellata est,  idque propterea crediderim, quod in eius sensorio pingantur  rerum species afformenturque effigies variae proque voto fabricentur, non secus ac varias difformesque rerum formas  pictores delineent.
</p></div1>
<div1 n="Caput II"><head>Quod Varia de Imaginationis Natura a Philosophis Scripta sunt. Item Differre Eam a Sensu, Opinione, Ratione Intellectioneque. Caput  Secundum.</head>

<p>De ipsius autem imaginationis natura veteres olim scriptores  non consenserunt. Eorum enim perpauci inter eam atque alias  animae vires discrimen posuere. Nam et Homerus et Empedocles  aliique non modo ab imaginatione sensum non dirimebant, sed  ne a mente quidem atque intellectu, qui imaginativa potestate  sublimior multo altiorque est quam inferior sit sensus vi phantastica. Plato vero (quod ei Themistius aliique et Graeci et  Arabes philosophi ascribunt) eam non sensum modo sed sensus  etiam opinionisque complexionem arbitratus est esse. His vero  omnibus Aristoteles quique eum secuti refragantur, exquisitissimis speculationibus decernentes differre imaginationem a sensu  opinioneque atque ab intellectualis animae potestatibus,  utpote quae propriam in animali sedem propriasque functiones sortiatur.</p>
<p>Sensus enim, si proprii sensilis species per instrumenta quae  affecta aut laesa non sint interstitio iusto in se suscipiat, verus  est. Imaginatio vero vana plurimum et oberrans; cuius componendi gratia instans commentandi negotium suscepimus.  Et ille quidem praesentibus, dumtaxat sensilibus, fit, a quibus  scilicet excitatur exsurgitque et evadit actu qui prius potentia  quiescebat; haec vero abdicata etiam et remota re sensili munus  obit suum. Quin immo et ea non modo quae fuere iam concipit,  sed quae futura aut suspicatur, aut credit, et quae etiam a parente  natura gigni non posse praesumit; quorum nihil ad sensum, cuius  partes apprehendere retentareque praesentium rerum similitudines. In somnis praeterea imaginamur, non autem sentimus.  Ad haec qui excaecati sunt per imaginationem colores, per sensum  autem utpote capti oculis minime percipiunt. Animalia sine  phantasia nonnulla, sine sensu nulla visuntur. Rursus, cum rem  quampiam certe sentimus, non dicimus eam nobis videri; cum imaginamur autem hoc loquendi modo utimur. Quibus liquet  sensum ab imaginatione differre.</p>
<p>Ab opinione item rationeque atque intellectione separari eam  facile, uti arbitror, apparebit, si harum officia per se singillatim  examinaverimus. Utitur anima virtute phantastica ad concipiendum proponendumque intellectui sensibilium tantummodo  rerum similitudines. Utitur ratione ad inquirendum de eis  arbitrandumque quae a corporeis etiam sequestrantur. Utitur  intellectu ad contemplanda intellegibilia non a materia modo,  sed ab omni materiae similitudine prorsus abiuncta. Opinatur  autem anima, cum ex contrariis ratiocinationibus anxia deligit  (quamquam non sine formidine decernendae falsitatis) in utram oblatae staterae lancem potius sibi vergendum sit, ut veri notitiam  consequatur. Iam imaginari possumus pro arbitrio etiam quae  non sunt, neque esse possunt; opinari autem vel scire factu impossibilia in nostra potestate non est. Cum terrificum item aliquod opinamur, metu concutimur; cum imaginamur, non magis  afficimur quam si picturam aliquam horribilem contemplaremur,  nisi eam imaginationem opinio consequatur. Brutis demum  condonatum a natura est ut visis et imaginationibus polleant;  solus ex omnibus animantibus homo ratiocinatur, opinatur,  intellegit.
</p></div1>
    <div1 n="Caput III"><head>In quo Conveniat Imaginatio aliis animae Viribus; in quo ab eis  Dissideat. Caput III.</head>

<p>Sed enim, quamquam ab eis quas memoravimus animae potestatibus imaginatio distat, non ea tamen intercapedine disiungitur  ut nihil cum eis habeat commercii, sed eo usque proxima est  ut ex affinitate alterum saepe pro altero a philosophis boni  nominis desumptum sit. In confinio namque intellectus et  sensus posita est et medium inter utrumque locum tenet, et  sequitur quidem sensum, cuius actu paritur, intellectionem autem antecedit. Cum sensu coit quia et particularia, quemadmodum  ille, et corporea et praesentia percipit; praestat illi quia, nullo  etiam movente, prodit imagines, nec praesentes modo verum  et praeteritas et futuras et quae etiam promi a natura in lucem  nequeunt. Consentit ei quia sensilibus speciebus pro obiectis  utitur. Eum vero praecellit, quoniam eas quae a sensu derelictae sunt, ipso etiam cessante, et sequestrat invicem pro arbitrio et copulat; quod fieri a sensu nullo pacto potest.</p>
<p>Intellectui convenit utpote quae libera, vaga nullique rei  peculiariter addicta. Praecellitur autem quoniam sensilia particulariaque tantum concipit et effingit; ille praeter haec universalia et intellegibilia abque omni materiae contagio defaecata.</p>
<p>In foedus praeterea superiorum omnium virium venit, quandoquidem officio eo quod sibi natura impertiit frustrarentur,  imaginatione non suffragante adminiculanteque. Neque enim  aut opinari, aut scire, aut intellegere anima corpori alligata  quicquam posset, nisi ei phantasia species ipsas identidem ministraret.
</p></div1>
    <div1 n="Caput IV"><head>Quid sit Imaginatio; item de Quaestionibus nonnullis quae praetermittuntur, et quam ob causam. Caput Quartum.</head>

<p>Satis iam, ut puto, quantum ad praesens attinet negotium,  ostensum est quid imaginationis nomine significetur, quod ea  cum aliis animae aut viribus aut actibus vel commercium habeat  vel dissidium. Quibus vero ea curiosius perquirere mens est et  Aristotelis et aliorum, qui eo duce philosophati sunt, commentationes De Anima et legendae et addiscendae sunt. Hoc etenim  loco satisfactum fore putaverim, si ex iis quae in medium attulimus descriptiones definitionesque eius asciverimus: ut sit  imaginatio motus is animae quem sensus, in actu positus, parit,  sit animae vis quae formas promat ex sese, sit omnibus viribus  potestas agnata, effingat omnes rerum similitudines impressionesque virium aliarum transmutet in alias, sit potentia assimilandi cetera ad se ipsum. Quae aut omnia aut plurima cum a Peripateticis tum etiam a Platonicis abunde vestigata et  reperta sunt.</p>
<p>Sed neque is quaestionis eius discutiendae locus, quae plurimos angit, sitne imaginatio a memoria et sensu communi et  existimativa seu cogitativa virtute diversa, ut Thomas et Latini  fere Aristotelis interpretes decrevere, an potius, ut alii, praesertim Alexander Aphrodiseus in institutione De Anima (quam  e Graeca in Latinam linguam Hieronymus Donatus praeclaro vir  ingenio et eleganti doctrina convertit) et Themistius in libris  et De Memoria et De Insomniis voluere, sit unica tantum sensualis  animae potestas, quae modo sensus communis, modo imaginariae  facultatis, modo memoriae nomen pro functionum diversitate  obtineat.</p>
<p>Praetereunda quoque nobis et illa quaestio est, quae plurimos  torsit, de loco et sede imaginariae potestatis. Siquidem cor  ei Aristoteles tribuit, Galenus cerebrum, Arabs Averroes, inter  utrosque medius, procedere imaginandi vim de cordis regia  dixit et in capitis arcem conscendere inibique sedem sibi domiciliumque constituere; sequestrandae etenim nobis ad praesens  concertationes eius modi, tum ob earum difficultatem (ardua  quippe eius modi perquisitio, nam, cum ipsa imaginatio intervallum sit incorporeae corporeaeque naturae mediumque per  quod coniunguntur, difficile est, ut inquit Synesius, naturam  eius philosophia comprehendere), tum quia exactissime etiam  pervestigata atque comprehensa huiusce modi veritas plus nimio  proposito operi non conduceret. Illud enim quod plurimum  habet momenti, immo fundamentum est susceptae commentationi, pro liquido et confesso apud philosophos et theologos  est, haberi animae vim quae rerum similitudines et concipiat et  effingat et discurrenti rationi contemplantique intellectui subministret et serviat, cui phantasia sive imaginatio nomen sit  positum. Pridem enim Avicennae explosa sententia est, qua  phantasticam vim ab imaginaria diremit, et illa quoque eiusdem  a bene audientibus philosophis exsibilata, quae illi potestatem et  efficaciam supra naturae vires tribuebat.
</p></div1>
    <div1 n="Caput V"><head>Animalium omnium Vitam atque Actiones magna ex parte Imaginationibus Regi. Caput Quintum.</head>

<p>Ab hac animae potestate non brutorum modo animantium  actiones, sed et ipsius hominis vita plurimum pendet. Cum enim  ad operandum moveatur nemo, nisi aut veri aut apparentis boni  consequendi gratia, appetitusque ipse de cognitione pendeat  (qui enim fieri potest ut appetamus incognita?), fateri opus est de ipsa notitia et desiderium potiundae rei produci, quam bonam  credidimus, et vim motivam, qua voti animal fiat compos, excitari ab ea quodammodo et impelli. Quoniam autem e sensu  cognitio proficiscitur, ut ab Aristotele multifariam prolatum est  et continua philosophantium successione receptum, sensusque  ipse rei sensilis specie informatus ad phantasiam statim recurrit  quasique in ea reponit quicquid forinsecus hauserit, imaginesque  ipsae diutissime inibi permanent et perpetuis sensibus simillimae  sunt, corrogari oportet ex phantasiae imaginationisve natura  animantium omnium operationes derivari. Siquidem bruta,  ut mittamus auctoritatem Aristotelis in primo Metaphysices libro  decernentis quod memoriis videlicet et imaginationibus vivant,  nil ea praeclarius altiusque possident. Cum enim per quinque  exteriora instrumenta, quae modo sensus apparitores, modo  ianitores, modo canaliculi sensilis spiritus appellantur, deprompta  ex rebus sensilibus species ad eam pervenerit, receptui canitur.</p>
<p>Homini autem contingit ut magna ex parte imaginationem  sequatur. Quod, praeter ipsam experientiam, Aristotelis etiam auctoritate didicimus. Accidit enim plerumque ut eius ratio  aut praepediatur morbo, aut somno detineatur, quae licet obfuscaretur &lt;non&gt;numquam. Ob id tamen, quod necesse est  eum qui ratiocinatur et intellegit, eodem Aristotele auctore,  phantasmata speculari, fatendum nobis actiones nostras de eius  potestatis ingenio plurimum dependere. Per imaginationem  enim ad praesens intellego omnem sensualis animae interiorem  vim, quibuscumque ea nominibus ab aliis censeatur.
</p></div1>
    <div1 n="Caput VI"><head>Quam necessaria homini Imaginatio, et quod ex ea tum Bona, tum  Mala, oriri possunt, inibique quo Pacto, quove Ordine Intellegamus.  Caput Sextum.</head>

<p>Imaginationem igitur non temere sed consultissime homini  datam existimandum est. Cum enim ex rationali anima et  corpore constituatur quasique compaginetur homo differatque  plurimum a terrena mole corporis spiritalis animae substantia,  ex re fuit ut extrema medio opportuno coniungerentur, quod  utriusque quodam modo naturam saperet et per quod officiis  anima etiam unita corpori fungeretur. Quid enim commercii  rationalis pars cum stupida habitura esset, nisi phantasia intermedia, quae inferiorem naturam et praepararet ei quodam modo et  cognoscendam apponeret? Ubi namque imaginatio rerum species  recepit a sensibus, retinet in se purioresque effectas offert agenti  intellectui, qui suo lumine collustrans ab eis intellegibiles species  abstrahit, quas in intellectum potentiae reponit, qui eis postea  informatur atque perficitur.</p>
<p>Est enim rationalis anima, cum in corpus infunditur, veluti  nuda tabula, in qua nihil pictum, nihil delineatum est. Quo fit  ut nihil cognoscat ex sese, sed omnem suam notitiam scientiamque  ex sensibus phantasia intermedia nanciscatur.</p>
<p>Hoc Aristoteles ipse et qui eum secuti Parisienses theologi una  voce pronuntiarunt, quamquam Plato et nonnulli etiam Peripatetici aliter sensisse videntur, quorum opinio, etiam si veritate  fulciretur, nihil propositae quaestioni officeret. Nam etsi  animam notionibus insculptam descendere in corpus Platonici asseverant, earum tamen oblivisci fatentur, unde ei necessarium  sit sensus et phantasiae adminiculum ad reminiscendum. Verum  enimvero licet necessaria sit, imaginatio bruta est tamen et recti  iudicii expers nisi ducatu potentiae altioris adiuta, cui audiens  hominem beat, obaudiens damnat. Nam si voluptatibus quae  sensus illiciunt et ad inferna pertrahunt bene consulta restiterit  atque ad superna contenderit, rebellem sensum quamquam invitum  et reluctantem eo perducet. Sin accingere se virtutis negotio  renuerit sensibus obtemperans, tanta est eius vis ut et corpus  afficiat et mentem obnubilet, efficiatque demum ut homo hominem  exuat et brutum induat. Qua de re non difficulter affirmare  possumus cum bona in universum omnia tum mala de imaginatione posse derivari.
</p></div1>
    <div1 n="Caput VII"><head>De Malis plurimis quae de Imaginatione prodeunt. Caput Septimum.</head>

<p>Sed quoniam hominum vita lubrica propensaque ad labendum  et oberrandum, atque, ut sacrae litterae praemonent, ab adolescentia sua prona est ad malum, fit saepenumero ut quibus uti ad  felicitatem deberemus ad infelicitatem et miseriam abutamur. Nam  si duce pergeremus lumine nobis congenito, nihil mali ex phantasiae vitiis aut aliis aut nobis cumularemus, utpote quam regeremus rationis imperio, non sequeremur, compesceremus errantem,  non praecipitem impelleremus. Qui enim phantasiae dominari  contendit in ea persistit dignitate in qua creatus positusque est,  a qua iugiter invitatur dirigendam esse mentis aciem in bonorum  omnium parentem Deum, nec ab adoptione divina in quam  adscitus est ullo pacto degenerandum. Qui autem incurvi sensus  fallacisque imaginationis dicto paret, amissa protinus dignitate,  in bruta degenerat. Comparatus, ut ait propheta, iumentis  insipientibus et similis factus illis. Sed et deterior mihi atque  vilior iumentis ipsis iudicandus homo videtur, qui, spreto divinae  maiestatis ordine, sua ipse malitia obrutescit; ad hoc enim factus eoque positus loco in ipso ordine universi, ut ad superna, ad Deum,  conscendat qui descendere mavult ad infima et quae partes  bestiarum sunt, suae oblitus dignitatis, obire. Illa quod bruta  sunt non ex culpa sed ex propria forma obtinent. Homo autem  quod brutum vita et moribus evadat ex phantasia habet, quam  sibi principem dominamque constituit; ex propria malitia habet,  tanto bestiis deterior quanto divinae maiestatis ordinem destruit  atque pervertit, in eam quae ad se uti ad finem proximum facta  est naturam degenerans.</p>
<p>Iam neque difficile probatu est errata universa, quae tam in  civili quam philosophica et Christiana vita contingunt, ex  imaginationis vitio principia sumere. Civitatis pacem turbat  ambitio, crudelitas, iracundia, avaritia, libido. Porro, ambitionis parens et alumna est imaginatio prava, quae praestare  ceteris pulchrum ducit, nulla alioquin aut virtutis aut stemmatis  habita ratione, quibus ii praefulgeant, quos praeire honoribus  satagit qui pernicioso ambitu fervet. Crudelitatem, iram atque  iracundiam et parit et alit imaginatio ementiti boni atque fallacis,  quod inesse vindictae arbitratur is qui fervido sensu et imaginatione praecipiti fertur in contumelias et vulnera et caedes. Et quid  aliud inexstinguibilem auri sitim excitat? Quid libidinis ardorem  incendit et quae ob temporis brevitatem vitia reliqua mittimus  in medium profert quam deceptrix imaginatio? Quae, ratione  posthabita, et iniuriam iustitiae, et libidinem continentiae, et  mansuetudini feritatem, et liberalitati avaritiam, paci et discordiam anteponit.</p>
<p>Ceterum si ad philosophicae vitae functiones intuendas conversi  fuerimus, nil minus incommodi videbimus ei a falsis imaginationibus provenisse. Et sane cogitanti mihi unde tam varia, tam multiplex opinionum dissensio derivaverit, quae a philosophis illis Thalete, Democrito, Empedocle, Zenone, Pythagora, reliquis ad nostra usque tempora defluxit, nihil rationabilius  quam de fallaci imaginatione statuendum occurrit. Nam, ut  quisque sensu et imaginatione propensus, ita eius de naturalibus  moralibusque iudicium est, nisi ratione moderetur. Hinc corporeae voluptati primas dabant qui phantasia corrupta ferebantur. Hinc rerum principia atomi aquae existimabantur, et  quae in philosophia cetera monstra visuntur et ortum hinc et  incrementum accepere.</p>
<p>Animae namque cum eiusdem speciei naturaeve sint omnes  earumque intellectus et ratio abiuncta separataque suis in functionibus a corpore sint, tamquam perpetuum a corruptibili, ut  in De Anima libro Aristoteles decernit, provenire opinionum  fallacia ab eis non potest. Quod et Plato innuit in Phaedone,  tametsi luminis innati, per quod veritas indicatur, intentio remissioque proveniat, iuxta eorum sententiam qui perfectiores  alias aliis animas immitti in corpora iudicavere, secundum perfectiorem formati corporis ad eas suscipiendas aptitudinem. At  hoc nihil ad diversitatem contrarietatemque opinionum facit, cum  operationes contrariae non ex intentione remissioneque, sed de  contrariis principiis, formis, speciebusve prodeant. Verum cum  phantasmatibus uti eas necesse sit, dum in corpore manserint,  eaque tum recta, tum distorta, tum obscura, tum lucida, tum laeta,  tum tristia et in diversis hominibus et in eisdem etiam pro  causarum (de quibus mox dicturi sumus) varietate habeantur,  fateri opus est monstrosarum opinionum omnium culpas et iudicii  defectus omnis phantasiae vitiis extra omnem aleam ascribendas.  Et cum ex eo quod quisque sibi opinione sectandum delegit  ducatur fere in agendo genus humanum, corrogare etiam facile  possumus ea quae patrantur peccata de imaginationis vitio  plurimum pullulare. Subinde quoque colligemus Christianam  vitam, quae et in credendo et in operando consistit, ab imaginatione falsa labefactari.</p>
<p>Qua etenim ratione probavimus vanas philosophorum opiniones  ab imaginationibus falsis prodiisse, eadem quoque statim concludimus haereses ipsas, hoc est perversas in Christiana fide  opiniones, ortum inde accepisse. Cumque itidem deductum sit  ex opinionibus falsis perversas fluere operationes, eo ipso etiam  deducitur perversas Christianorum operationes ex opinionibus  ipsis quae de imaginationibus pendent processisse.</p>
<p>Sed de his satis, quo etenim pacto et fallatur et varietur imaginatio et quibus modis eius morbis afferre opem possimus, deinceps  exsequendum.
</p></div1>
    <div1 n="Caput VIII"><head>Unde Imaginationum Varietas. Caput Octavum.</head>

<p>Ab his consequens est ut vestigemus quam ob rem falsae  imaginationes in nobis fiant, et quid causae est ut in diversis  hominibus diversae atque in eisdem etiam non conformes pro  temporum varietate habeantur. Nam vel fieri nullo pacto, vel  certe difficulter poterit ut ad veritatis normam vitia et defectus  imaginationis corrigamus, nisi eorum causas, quae removeri  scilicet oporteat, medicorum rationalium more perquisitas exploratasque habuerimus. Diximus ante opinionum varietatem  eiusque culpas atque rationalis animae defectus omnis ab ipsa  ratione et intellectu (qua scilicet intellectus et ratio est) provenire  non posse, sed ab imaginationis vitio derivari. Cur autem varietur fallaturque imaginatio quibusque modis errata ipsius ad veri  orbitam dirigenda sunt, nondum exprompsimus.</p>
<p>Imaginationum itaque varietas — praeter Deum, rerum omnium causam — ab ipsa corporis temperatura, a rebus sensu perceptis  quibus afficimur, ab arbitrio nostro, a bonorum malorumque  angelorum ministerio dependet.</p>
<p>Primum primitus exsequamur. Quem ad modum sanguine,  pituita, bile rubra aut atra abundat quispiam, sic et eius imaginatio philosophorum medicorumque testimonio huius modi naturam  sectatur, ut pro eorum diversitate ad diversas imagines — hilares,  torpidas, truculentas, maestas — exstimuletur, a quibus non secus  intellectus, spiritalis animae oculus, in cognoscendo variat atque  decipitur ac corporeus depictis variegatisque specillis hallucinatur.  Utitur namquam illis corpori iunctus ad veritatem contemplandam, veluti hebeti visu oculus specillis vitreis ad rem sensilem  intuendam, eoque pacto quo et oculus ipse decipitur. Si enim  vitrea specilla diversis in locis ponantur, per quae ipsi oculo rei  cuiuspiam imago monstretur, quamquam ea suapte natura una est,  unicamque sui similitudinem proferre debet, pro speculorum  tamen aut distortorum aut infectorum varietate, varias sui  imagines in oculum imprimit, utpote quae aliter a cava superficie, aliter a convexa, aliter a caeruleo dehonestata, aliter a nigro  deturpata reddatur. Ita et intellectui evenit quod, ei veritas  ipsa quamquam suapte natura una est pura atque impermixta, ob  diversa tamen contrariaque phantasmata multiplex, infecta, permixtaque praesentetur. Qui autem vel temperatura corporis,  vel arte et exercitio, vel speciali divinae largitatis privilegio  puriora simplicioraque phantasmata adepti sunt, ii ad percipiendam rerum veritatem aptiores procul dubio sunt. Huc tendere  illud de Sapientiae libro potest: Sortitus sum animam bonam, et  illud Aristotelis in libro De Anima: Molles carne apti sunt mente.  Sed et Cicero in libro De Natura Deorum secundo declarat quibusdam regionibus atque urbibus contingere ut hebetiora sint  hominum ingenia propter caeli pleniorem naturam, et alibi quod  Athenis tenue caelum, ob idque eas praeclarorum ingeniorum  altrices esse.</p>
<p>Variae itaque imagines atque eaedem saepenumero falsae de  vario corporis temperamento manant; quod a parentibus, a patria,  a victus ratione nanciscimur, uti a causis proximis particularibusque quibus effectus speciem sortiuntur. Etenim filii eo usque  parentibus similes evadunt ut, si quispiam prorsus dissimilis  reperiatur, Aristoteles in libris De Animalium Generatione monstris eum connumerandum censeat. Regionibus quoque aliis alias inesse corporum temperaturas conspicimus, quae de ratione  victus etiamnum immutantur; videmus enim procera, succulenta,  vivida Gallorum et Germanorum corpora, Hispanorum pusilla  atque retorrida, Maurorum nigra atque decocta. In eadem  quoque regione eundem hominem videmus ob exercitia, ob selectos  cibos aliaque eius modi de macilento pinguem factum, de tristi  hilarem, de somniculoso vigilem; contraque de pingui, hilari,  vigili macilentum, tristem atque torpentem. Hae proximae et  particulares causae. Caelum autem universalis et remota dumtaxat, non autem particularis, ut fabulantur astrologi, quorum  insania quia satis abunde a Iohanne Pico, patruo meo, duodecim  libris explosa est, non est cur in ea confutanda reiciendaque plus  operae insumam.</p>
<p>Ab rebus item extrinsecus occursantibus, quibus afficimur, varias  oriri easdemque falsas imaginationes in nobis hinc liquido  constat, quod obiecta sensus identidem mutant varieque afficiunt.  Cum enim imaginatio sequatur sensum ducaturque ab eo, consentaneum est ut et variato sensu varietur imaginatio, eoque  labente et ipsa labatur. Sensus autem propriorum sensilium quamquam aut semper verus aut rarissime falsus, in iis tamen  quae subiecta sunt ipsis sensilibus, hoc est quibus accidunt ipsa sensibilia, fallitur saepenumero. Nam tametsi eum qui accedit  hominem recte affirmare possumus aut nigrum aut candidum, vel  Iacobum autem vel Iohannem si etiam affirmaverimus, facillime  decipi et errare poterimus. In communibus quoque sensilibus,  id est in eis quae adnexa propriis agnataque sunt, magnitudine,  figura, numero, motu, saepissime fallimur. Hinc solis magnitudinem bicubitam existimat imaginatio. Hinc brevissimo spatio  delineatam vel hominis vel equi similitudinem, magna intercapedine contineri pronuntiat. Hinc plures sub unica imagine  numeros hallucinatur. Hinc quiescere quae etiam moveantur  res, contraque moveri quae sedentaria quiete torpent comminiscitur. In universum praeterea fallitur, cum de eo quod ad plures attinet sensus, uno dumtaxat in iudicium citato, sententiam  promit.</p>
<p>Ab arbitrio etiam nostro pendere imaginationes ipsas Aristoteles tertio ad Nicomachum libro auctor est.</p>
<p>Boni item et mali angeli bona et mala formare in nobis phantasmata possunt. A bonis enim magna verae prophetiae pars pendet. Nam quamquam in intellectum influit quandoque Deus  quasique insculpit futurorum notas, quamvis item rerum imagines  forinsecus oculis ostendantur, quibus aspectis quid portendatur  affulgente divino lumine prophetae diiudicent, nihilominus  sacras litteras revolventibus nobis pauca se offerunt eius modi  prophetis ostensa divinitus, comparatione eorum quae visione  phantastica patefacta sunt. Nam — ut mittam prophetae Amos  et Zachariae aliorumque veterum libros, qui toti visis imaginariis  scatent — ipsa Apocalypsis Iohannis imaginaria est, quae totius  ecclesiae decursum ad usque damnatorum poenas et beatorum  gloriam amplectitur; et a Luca in Actibus Apostolorum visiones  imaginariae nonnullae describuntur.</p>
<p>A malis item angelis pseudo–prophetae fiunt, qui pro veris  falsa venditant, et vera interdum nonnulla ferunt, ut vendibiliori superstitione amentium animos irretiant; illuduntque in phantasmatis virorum feminarumque, quas striges vocant,  quorum sensus perniciosissime perstringunt. Sed et praeter  futurorum imagines praesentium etiam et ad vitae obeunda  munera conducentium a bonis angelis in nobis afformantur; a  malis itidem, sed malae aut semper aut saepe. Qui si quandoque  suadere bona videantur, id versutissimo astu peragunt, quo, si  fides eis habeatur, facilius postea ludificent truculentiusque insidientur.</p>
<p>Et de his hactenus; nunc ad alia transmeandum.
</p></div1>
    <div1 n="Caput IX"><head>Quo modo Imaginationis Morbus Falsitasque de Corporis Temperatura  deque Obiectis Sensuum proveniens corrigi curarique possit. Caput IX.</head>

<p>Vidimus causas ob quas et variat et fallit imaginatio; nunc  quo pacto vitiis eius resistendum est morbisque medendum pro  virili explicemus. Quod ut commodo exsequamur, hinc sumere  liceat exordium. Phantasiae morbi atque vitia, quae ob temperaturam contingunt, de siccitate nimia, humiditate, caliditate  frigoreque eius organi, vel simplicibus vel compositis, proveniunt,  a quibus veluti seminariis cuncta fere imaginationum fallacia  pullulat. Hinc fit ut labilis nimio plus fiat fluatque identidem  imaginatio, nec conceptas rerum effigies retentet. Illinc ut  plusquam opus sit figatur, enixeque adeo in vestigio haereat ut  ex uno in aliud simulacrum aegre demigrare possit. Quas ob res  errores multi visuntur tam ex organi repugnantia, quod aut  debitas metas transilit in negotio aut moras nimias trahit in  otio cum negotio sit opus, quam quod ex diversa humorum  mixtione modo impense tristis, modo hilaris plus aequo, modo  acer impendio, modo torpens nimium homo redditur. Horum  causa in temperaturam referenda est, in qua, ut primas simplicesve  omittam qualitates, aut sanguis aut pituita aut rubra aut atra  bilis exsuperet. Sed et ipsi quoque imaginandi usui accepta referri potest, qui de subiectis sensuum rebus, quae appellamus obiecta, proficiscitur. Id efficitur, cum ex rei cuiuspiam affectu illius spectrum simulacrumve, obiectis abdicatisque ceteris,  conatu magno complectimur; et dum pluribus intentus animus curiositate nimia modo unam, modo aliam imaginem, idque crebro et impetuose, pertractat.</p>
<p>Qui de corporis temperatura manant morbi corporeis rebus  curandi et morbi ipsius naturae contrariis, ut sicca nimium temperatura in humidam atque impense humida in siccam frigidaque  in calidam et in frigidam calida eatenus inclinet, quatenus ad  aequalitatem debitam medicorum et consilio et ope reducantur.  Qui vero de usu affectibusque proveniunt contrariis item usibus  affectibusque curandi. Si enim in rei cuiuspiam imaginem propensius quam deceat feramur, abstrahere inde cogitatum quantum  possumus debemus atque alio flectere, siquidem evenit interdum  ut ex imaginatione plus aequo intenta, eiusque usu impendio frequenti, syncopim nonnulli perpessi sint et ad insaniam etiam  perducti; idque eis periculosum valde qui contemplativae addicti  vitae imaginationi habenas laxant. Quibus Iohannes Gerson,  prudentissimus theologus, plurifariam consulit in eis libris quos  inscripsit De Mystica Theologia, et in eo cui titulum fecit De  Passionibus Animae, et alibi etiam multa in exemplum revocans,  atque inter alia quempiam citans, qui ad solum eius libri aspectum  qui Climax Graece dicitur labebatur in syncopim ob frequentem  nimio plus rerum earum imaginationem quae in eo perscriptae  sunt. Si vero mobilis multum et fluxa nimium imaginatio  fuerit, quaerenda nobis erit unica imago vel paucae circa quas  versemur, ut a tumultu illo atque concursu specierum vario  quiescamus. Pari pacto si nimis tristis quispiam, ad hilaritatem,  si hilaris nimium, ad tristitiam ut vergat curare debet; si torpeat,  conari ut excitetur, si excitatus plusquam decet, residere.</p>
<p>Quae autem res illae et imagines, quae unicuique ad istius modi  obeunda conducant, quoniam decernere difficillimum, quisque sibi  eas aut ex aliis deligat aut ex se promat, modo ad bene beateque  vivendum faciant. Nobis duae olim visae, quarum una ad  amorem, ad timorem altera excitaremur, quae tribus libris explicavimus, quos De Morte Christi et Propria Cogitanda inscripsimus. Atqui neque malarum dumtaxat, sed et omnium imaginationum multitudinem fugiendam Proclus Platonicus censuit, ob  id quod falleret impense atque distraheret. Quod equidem recte  statutum arbitror, nisi dum pro remedio ad eas quispiam confugeret, qui diu enixeque solius cuiusdam imaginis compedes pertulisset. Ceterum specilla ea cum distorta tum infecta, de quibus superiori capite actum a nobis, in universum deponenda  sunt et recta atque perspicua desumenda; hoc est, nimiarum  malarumque affectionum habitus exuendi, bonarumque et paucarum induendi, de illis enim imaginatio falsa progreditur, quae  rectum alioquin iudicium infirmat et torquet. Hoc autem in nostra  facultate positum est sicuti et victus ratio et exercitia, quorum  ope imaginationum morbis mederi possumus quae aut a parentibus  aut a propria malitia contraximus. Conari item debemus ut  sensum tantisper sequatur imaginatio dum circa propria sensilia  munus obit suum, nam tum vera incorruptaque est; dum vero de  subiectis communibusque arbitratur, refugiat, quippe quae tam  adiuncto quam abiuncto sensu oberrabit. Nam si sensus adiunctus coespitaverit, necessario et imaginatio collabetur.  Facilius quoque et impensius eo corruet abiuncto et sequestrato  sensu, qui rerum vestigia in ipsa imaginatione minus integre  conservabuntur; quod tum continget maxime cum sensibilium  generum species ad oculum de longinquo deferentur.
</p></div1>
    <div1 n="Caput X"><head>Quo pacto eis Imaginationis Malis, quae a nostro pendent Arbitrio, Rationis usu succurrendum. Caput Decimum.</head>

<p>Eis vero imaginationis morbis quae a nostro pendent arbitrio,  quamquam et remedia ea quae supra recensuimus afferre opem  possunt, ratio tamen ipsa medetur, cuius usu non solum ab  istius modi, sed ab omni prorsus imaginationis iniuria liberamur.  Et licet hoc ipsum multis nec difficulter probare possemus, paucis tamen contenti erimus. Cuique enim notum, qui brutum penitus  aut stupida planta non sit, rationem homini sectandam, sensus et  phantasiae illecebras respuendas. Non omnibus tamen, immo  perpaucis, exploratum quam multa ascribantur indigna humano  generi, quae pro confesso irrationales, ut sic dixerim, homines  concipiant; alioquin ut falsa a bene instituto animo eliminanda et  in fallacem imaginationem iure optimo referenda. Voluptates  enim multae, dolores plurimi, qui iuxta Platonis dogmata simplices praecipuique affectus sunt a quibus veluti elementis ceteri  componuntur, cotidie excitantur in nobis imaginationis vitio; cum  tamen de penitissimis rationis penetralibus proficisci videantur  iis qui phantasiam identidem, rationem quam rarissime, consulunt.  Sumamus de aliquibus exempla.</p>
<p>Aut omnibus aut plerisque malum videtur mors — nec solum  rudibus, sed et iis qui se litterarum gnaros profitentur. Illi enim  atrocem eam imaginantur; hi, praeter id, etiam expavescunt ad  Aristotelis vocem eam ultimum terribilium in Ethicis nuncupantem. Si tamen Epicteto philosopho Stoico crediderimus, mors  ipsa nihil terribile est. Si Ambrosio Christiano theologo  audierimus, tantum aberit ut terribilis iudicetur, ut etiam expetenda proponatur, quippe qui librum composuerit quem De  Bono Mortis inscripserit. Si rationem consulamus, ob id terribilem existimatam mortem inveniemus, quod opinio de morte  terribilis est, quam phantasia peperit. Qui enim (ut ita loquar)  ad ipsum esse compositi dumtaxat respicit, quod recedit, torminaque et cruciatus, qui praeire eam consueverunt quique eam sequi  solent, imaginatur, fieri minime potest ut non aliquatenus commoveatur, non tristetur, non doleat. At qui ratiocinatur quod  mors nihil aliud est quam separatio animae et corporis, quod  absolvitur anima, quod resolvitur corpus, quod quae absolvitur  gaudet, si bene in vita egerit, quod id quod resolvitur nihil sentit,  nihil agnoscit, ad futurae mortis conceptum non horrescet. Ad  haec qui percipit mortem ipsam et Dei decreto et imbecillitate  naturae, quam peccatum infecit, necessariam fore, nihil tristabitur, nihil angetur, frustra enim ratio de re necessaria tristatur. </p>
<p>Sed et pro eo quod nos mori dicimus <foreign lang="grc">teleutein</foreign> Graeci ponunt,  laborum quippe finis est mors, molestiarum finis et melioris  vitae principium. Namque ut non minus vere quam et docte  et eleganter capite quinto libri sui De Uno Et Ente Iohannes  Picus patruus scribit: incipimus tunc mori, cum primum incipimus  vivere, et: mors cum vita protenditur, tuncque primum desinimus  mori, cum a corpore mortis huius per carnis mortem absolvimur.  Ab hac morte, Dei gratia, se liberandum dicebat Apostolus, et  dissolvi optabat, et esse cum Christo, ratione utens, imaginationem posthabens, quam etiam philosophorum plurimi superaverunt sola consideratione calamitatis humanae speque melioris  vivendae vitae. Ea enim quamquam vane freti et alacriter hac  vita excedebant, et cunctantem mortem sibi consciscebant,  aliosque ad id ipsum faciendum hortabantur, sicuti et Cleombrotus Ambraciotes et Hegesias aliique permulti. In hoc  laudandi solum, quod animae immortalitati accedebant, quod  feliciorem vitam aeternamque paratam hominibus existimabant.  In hoc damnandi, quod sibi vim inferebant, quod ea non procurabant sibi iustis operibus, quibus aeterna felicitas comparatur,  similitudine quadam imaginaria virtutis in vitium delapsi —  habent enim, quod et Aristoteles in Ethicis meminit, vitia nonnulla cum virtutibus affinitatem, ut cum liberalitate prodigalitas,  cum fortitudine audacia.</p>
<p>Ceterum et philosophus ille, qui nuntio de filii morte suscepto  respondit scire se genuisse mortalem, imaginationem rationis  habenis moderabatur, ponens se, ut philosophum decet, totum in  ratione et a sensibus atque imaginationibus abstrahens. Unde  et cavillum illud in eundem facile dissuitur, quod moriturum  scilicet a mortuo differt, qua de re non de morituro, sed de mortuo,  dolendum. Atqui differt, si sensum, si phantasiam consulamus, nequaquam autem si rationem percunctemur, quae omnem temporis differentiam ambit atque complectitur. Quanto igitur minus  timenda mors, immo quanto magis desideranda quibus corporis  resurrectio votorum omnium summa; neque enim resurgere qui  prius non moriatur potest; etenim vita haec ad mortem transitus  est, mors autem ad veram vitam accessus.</p>
<p>Sed et diluendum in hoc loco argumentum illud quod maximam  habere vim vulgus autumat, quoque plurimum utitur in huius  vitae patrocinium adversus mortem; ferunt enim ob id iure  optimo formidandam mortem, quod ab ea Christus, dux noster, abhorruerit, cum in Evangelio legatur tristem eius animam usque ad mortem factumque eum in agonia prolixius orantem petentemque ut, si fieri posset, passionis eum calix praeteriret. Sed facile  solvitur, plus enim in Christo laetitiae quam doloris de sua morte  fuisse opinamur, quandoquidem sensui et imaginationi ratio et  intellectus praevaluit, qua percipiebat et redimi per eam genus  humanum, et suam patrisque bonitatem diffundi clarereque, et  corpori suo gloriam comparari, et divinam providentiam perpendi ob id quod quaecumque de eo praedicta a prophetis fuerant  ad minimum usque apicem complerentur. Quam autem habebat  praetendebatque molestiam non tam de mortis horrore proveniebat, ob quam scilicet appetendam voluntarieque subeundam de  caelis in uterum Mariae Virginis descenderat, quam quod ob  mortem, quam sibi erat inflictura Iudaeorum natio, reprobandam  eam noverat, plurimosque itidem ob eandem causam ad aeterna  incendia damnari. Ceterum subiit mortem Christus libentissime,  quo ad superiorem, ut a Parisiensibus theologis dicitur, rationem  attinet, quantum autem ad inferiorem pertinet, tristatus; sponteque, ut copiosius scilicet quam fieri posset bonitatem suam in  humani generis redemptionem effunderet, sensuali parti et imaginariae potestati doloris habenas laxavit; unde etiam adversus  haereticos verum eum hominem abnegantes disputantibus nobis  victoria pateret, qui obicere in eorum oculos possemus doluisse  eum ob imminentis mortis imaginationem, idque in eo sensum  operatum, quod humanae infirmitati ascribitur. Haec itaque inter  alia fuere in causa ut affici corpus suum Christus ex vehementi  futurae mortis imaginatione voluerit, quamquam de ipsa, quantum scilicet ad rationem pertinet, gavisus sit. Alioquin quo modo  martyribus fortior atque praestantior, quos legimus in atrocissimis cruciatibus positos prae iubilo mentis exsultasse, magnaque  alacritate et gaudio tauros, eculeos, cruces, ignes, gladios pertulisse? Sed de morte haec satis sunto, cuius imaginatio maximum mortalibus terriculum esse solet.</p>
<p>Eorum enim quae diximus consideratione atque perspectu reliqua quoque, quae afferre dolorem videntur, patere facile possunt,  ut mala scilicet doloresque, quibus ob ea ipsa molestiam capimus,  imaginationi ipsi non autem rationi maxima ex parte ascribenda  sint. Sic et amissio patrimonii aequanimiter fertur, sic et convicia et verbera, cum ab opinione imaginationem sequente  dolorem infligi commonstret ratio. Quod et Epictetus in Enchiridio meminit, commonens non eum qui conviciatur aut  verberat iniuriam facere, sed opinionem ipsam velut iniuriari ab  eaque sola homines irritari. Ceterum et praeteritae res omnes,  quarum nos angit memoria, vel hoc ipso pacto examinandae a  nobis sunt, ut abdicata imaginatione ratio consulatur; maximum  enim ab ipsa phantasia in nos incommodum derivatur, cum id  querimur et tristamur factum, quod non esse factum non potest.  Ab hoc namque quasi perpetuo vulgi cruciatu rationis ope  liberamur, ut quae necessaria sunt, vel ob id quod eventis iam  terminata fuerunt, vel quia eventura necessario putantur, ingenue  perferamus; quandoquidem de eis, quae aliter ac sunt esse non  possunt, consilium aut dandum aut sumendum non est.</p>
<p>Diximus de dolore. De voluptatibus ad eandem sententiam  dicturi, quandoquidem earum exercitum et arcebimus et effugabimus rationum copiis, non secus ac et doloris machinis et irae  excursionibus resistimus. Spatium igitur temporis aliquod in  primis capiendum est, ut Epictetus docet, quo scilicet nos ipsos  veluti saepiamus; tum volvamus animo qua voluptate potiemur  et qua iam potiti paenitentia afficiemur. Etenim, quod Aristoteles naturae interpres tertio ad Nicomachum libro commeminit,  concupiscentia omnis admixta dolori est tantumque abest ut  satiet, ut etiam augmentum de frequentia capiat et rationem,  proprium hominis bonum, eliminet. Opponenda quoque et  foedae voluptati honesta illa voluptas est, qua quis potitur, cum  de illecebris carnis blandimentisque triumphaverit. Et illae Iohannis Pici patrui Regulae ad vincendas voluptates excogitatae  nobis ad memoriam revocandae sunt, siquidem in primis considerandum est foedam omnem voluptatem brevem et exiguam,  eamque fastidium et anxietatem comitari; iacturam inde maioris  boni, hoc est internae pacis et conscientiae, sequi; vitam somno  similem et umbrae instar evanescentem; mortem improvisam pro  foribus astare. Ob idque quam suspectum nobis esse debeat  ob divinae iustitiae invariabilem ordinem, quem in vindictam  nostra peccata cient, ne nobis paenitentiae tempus concedatur.  Poenam item ante oculos ponendam duplicem, quam damni et  sensus theologi nuncupant, si a voluptate vincamur, contraque,  si eam debellaverimus, aeterna praemia proponenda. Demum  quaenam exempla superandarum voluptatum Christus ipse et  vivens et moriens quique eum secuti nobis praebuerint, quibus  veluti spiritalibus armis a voluptatibus tuti et eis etiam infesti  sumus.</p>
<p>Quae omnia quamquam Christiana fides, de qua in progressu  operis dicturi sumus, abunde nobis tribuit, tamen et innata ratio  nobis suggerit etiam et ministrat, quoties adversa nos imaginatio  voluptariis titillat, sed et cum tristibus afficit — nam quamquam  de dolore superius disseruimus, de ira etiam non nihil afferamus,  cuius vehementiam et immanem impetum saepius quam volumus  et quidem moleste experimur. Suggerit imaginatio aut inferendam aut reponendam iniuriam, totumque sanguinem et praecordia  in vindictam clamore ingenti quasi classico cit. Opponit se ratio  eo usque impetrans indutias, quoad dum iure an iniuria id quod  queritur factum sit percunctetur atque diiudicet. Itur in examen,  sciscitatur ratio atque ita inter percunctandum definit, aut iure  factum id quod conquereris, aut iniuria. Si iure, diligendus tibi  ille est qui fecit, non odio persequendus. Habendae illi atque  agendae gratiae, quia in te beneficium contulit, non meleficium  molitus est. Si iniuria, rogandum iterum restat si ignorantia  videlicet id fecit, aut malitia. Si primum des, condonanda  faciliter venia ob inscitiam delinquenti. Si secundum, non adeo  illi succensendum, quia sibi ipsi in primis damna intulit, quippe  cum, praeter divini iudicii quae illum manet vindictam, se ipsum  etiam statim poena affecerit. Iussisti namque, Augustinus inquit ad Deum loquens, et ita est, ut omnis inordinatus animus  sit poena sibi. Quam ob rem ad miserandum compatiendumque,  potius quam ad inferenda mala, invitari debemus; siquidem, cum  eiusdem nobiscum naturae noster sit hostis cumque ab ipso  naturae ortu insculptum geramus ut similes diligamus, ex eius  malo dolendi potius nobis quam laetandi seges subministratur,  tantum abest ut appetentes inferendi damni simus, quo postea  laetemur. Qui enim aut inferre aut referre iniuriam quaerit,  nihil ob aliud id quaerit, nisi ut propterea laetetur et gaudeat.</p>
<p>Definivit enim Aristoteles iram, cui philosophi theologique  consensere, vindictae appetitum. Nihil autem appetitur nisi  propter bonum, ut adepto eo laetitia exoriatur. Sed et hac ipsa  ratione deponi ira nec difficulter potest, si consideraverimus de  falsa imaginatione provenire ut putemus ipsam hostis nostri naturam nobis iniuriari. At non ipsa natura est proprie, non  voluntas, sed naturae ipsius voluntatisque malitia; a debito  namque et praestituto sibi ordine deficit atque pervertitur.  Perversio autem illa atque defectus aut nihil est, si eorum sententiam sectamur qui malum nihil prorsus asseverant, aut si  aliquid est, certe accidens est, non substantia. Totam ergo  hominis substantiam, quae bona est, quae amabilis, aut pro  nihilo, aut pro accidente solo, odisse, hominis est qui ratione  careat. At si caret ratione, iam homo non est, sed brutum potius,  quod huc et illuc pro imaginationis imperio trahatur. Oportet  enim, quod et ab Aristotele decretum est, concupiscentiam omnem  non secus audire rationi ac puerum paedagogi monitis obtemperare.</p>
<p>Quare cavendum nobis enixe eis quas supra diximus rationibus,  ne rationalem partem imaginatio corripiat, neve fulgorem eius  caligo sensus obnubilet, ne mancipium dominetur; si enim servus  regnum occupaverit, necesse est ut aut dominus serviat, aut  exsulet, aut occumbat. Sed illud totis viribus conandum, ut  pervigil ratio prae mentis foribus astet assidue, abigatque ea quae  parere sibi recusent phantasmata, et si vim fecerint, optimis  armata cogitatibus debellet. Ut et in hac quoque parte Evangelicum illud impleatur in nobis: Cum fortis armatus custodit  atrium suum, in pace sunt omnia quae possidet.
</p></div1>
    <div1 n="Caput XI"><head>Eisdem Imaginationis Malis quae a nostro pendent Arbitrio Speculatione Intellectus optime ferri auxilium, et quo modo id fieri commode potest, edocetur. Caput XI.</head>

<p>Verum enimvero quanto altius ratione conscenderimus, tanto  et potentius et securius phantasiae dominabimur; elevabimur  enim a corporeis magis, unde animae periculum imminet  semper, ne proprium ipsius opus praepediatur, neve contagiis  eorum inquinetur; siquidem maius imaginationi commercium  cum ratione quam cum intellectu, omnium animae virium puriore superioreque. Ad quem cum sese reduxerit anima, veluti  in propria regia tutissima etiam arce circumsepta quiescit  atque perficitur. Etenim tota eius perfectio, quod et Priscianus  Lydus in Theophrasti Commentationes definit, in perspicua ad  se ipsam reversione et ad intellectum conversione consistit,  contraque in inclinatione ad corpora intellectus casum contingere arbitratur.</p>
<p>Et certe decipi ratio facilius potest atque ab imaginatione ludificari impensius quam intellectus, illius enim opus discurrere recurrereque per rerum imagines ut veri notitiam investiget, huius  vero simplices rerum notas intueri. Illius usus hominis proprius est, huius autem usu quamquam homines pollent, magis  tamen angelorum peculiaris, tanto ratiocinatione perfectior,  quanto similior evadit Deo, qui non per discursum, non per  plures easque simplices rerum notas speciesve (uti spiritus inferioris ordinis), non per unicam tantum (ut supremi), sed per  propriam eamque simplicissimam essentiam non modo res ipsas  intellegit, quia sunt, sed quia intellegit, et fiunt et permanent.  Quo fit ut qui huic intellegendi modo propior est, eo sit a casu  atque errore distantior.</p>
<p>Cum autem rationis opus uti sensitivarum virium officiis  praestat, ita intellectus munere inferius sit, utpote quae inter  phantasiae et intellectus munia collocetur, evenit interdum ut  fallatur ipsa ratio, non tam ob rerum proprietates voraginibus  materiae demersas, quam ob affinitatem quam cum imaginaria  potestate ab ipso naturae ortu contraxit. Imperfectum enim atque imbecille in hominibus rationis lumen, ut qui infimi sint  in numero intellegentium; contraque perfectior in eis fortiorque  quam in ceteris animantibus imaginatio, quae continue species  sensibus haustas illis suggerit, atque omnibus eorum actionibus  assistit comes et assecla individuus, adeoque in obeundis  negotiis omnibus consors, ut sine ea nihil omnino fieri, nihil agi  posse videatur. Ob idque saepenumero accidit ut eius opus  a rationis intellectusque opere nonnulli discernere nescierint.  Hominem novi ex affecta imaginatione adeo vacillantem, adeo  nutabundum ut de maximo illo supremoque profato, quod  primum principium apud recentiores philosophos vocatur, subdubitare sibi videretur: quod de re videlicet eadem affirmatio  et negatio simul verificari non possit. Quas ob res colligere  possumus quod inter capitis huius initia proposuimus: eo nos  securius potentiusque phantasiae dominari, quo ab ipsa magis  recedemus, atque non solum in ratione, quod hominis proprium  est, nos ponemus videlicet, sed in intellectu, cuius opere cum  beatis angelis, hoc est purissimis illis mentibus Deo iugiter  servientibus, similes quantum per carnis licet infirmitatem  evademus.</p>
<p>Duo autem nobis observanda in primis, si voti compotes fieri  volumus, primum ut ex altissima illa mentis specula contemplantes dinoscere queamus, quinam sint et quales affectus  nostri, quorum impetu ducimur ad agendum. Affectus autem,  Alcinoo philosopho ex Platonis dogmate referente, nihil aliud  est quam motus animae sine ratione boni cuiusdam aut mali  gratia. Cognoscuntur autem, ut Platonicus Synesius docet, ex  imaginationibus, quas praecipue promit homo et in quibus se  versat quando a nullo pulsatur extrinsecus. Si bonis igitur  imaginationibus, quae bonos affectus pariant, pulsari nos deprehendemus, restat ut eos sequamur, rationeque et intellectu et  extrinseco etiam opere iuvemus; si malis, aliud nobis se offert  remedium, ut in sublimi illa intellectus specula positi phantasiam iugiter observemus temerariosque illius impetus anticipemus. Enitendum enim a principio, Epictetus docet, ne nos  imaginatio corripiat, tumque nostri compotes fore asseverat, cum per aliquod eam tempus continuerimus. Id autem fiet si ad  bonum quodpiam obiectum mentis aciem dirigemus. Quae  autem illa sint obiecta, quoniam in libris nostris De Morte  Christi et Propria Cogitanda superioribus annis pro virili explicavimus, non est cur aliud in praesentia disseramus.
</p></div1>
    <div1 n="Caput XII"><head>Qua Ratione eis Phantasiae Malis, quae de Pravorum Angelorum  ministerio prodeunt, providendum, quoque pacto omnibus simul Imaginationis Tenebris et Morbis solo Christianae Fidei Lumine et Unica  Orationis Ope consulendum. Caput XII et ultimum.</head>

<p>Restat ut afferamus remedia quibus sauciam ob malorum spirituum vulnera imaginationem curemus. Ea autem quamquam  multa sunt, sub unico tamen Christianae fidei lumine continentur, per quod et revelatas in sacris litteris et patefactas  etiam veri Dei cultoribus praeter scripturae canonem divinas  veritates agnoscimus, eiusque fulgore vivifico mortiferas imaginationum tenebras pellimus. Illud enim beneficentissimus  luminum parens, Deus, quasi ducem ad nos demisit, ut et praeparata in caelis praemia, quae, ut Esaias docet, absque eo videre  non possumus, commode cerneremus, et vitam hanc qua vivimus  a suggestionibus fallacis daemonis tueremur. Non solum hoc  ipso lumine imaginationis morbis, sed et rationis infirmitati et  intellectus imbecillitati consulturus.</p>
<p>Siquidem duplex humani intellectus incommodum — alterum  quidem ab imaginatione, de quo iam diximus, alterum ex debilitate congenita, utpote qui sicuti in genere intellegibilium  ultimus, ita et imbecillior sit; quapropter superiore fortioreque  lumine indiguit ut roboraretur. Fortissimum enim fidei lumen  omnique humano robore praestantius, ut rationes mittam: quod  gratia naturam perficit; quod naturae donis Dei praestant dona,  quae ipse per sese, non autem intercedente natura, largitur; quod  infinita paene hominum millia pro Christi nomine, duce hoc  lumine quo aeterna videntur, occisa sunt, qui non solum non  vexati maximo animi gaudio degebant, sed et inter ipsos cruciatus positi, exsultationibus et iubilis, dum torquebantur magis,  magis animi sui felicitatem indicabant. Uti ergo debemus hoc  lumine adversus imaginationis vitia, non solum ob id quod  fortius, quod praestantius naturali, quod ad ea pertingat monstranda nobis, ad quae nativum lumen per sese non admittatur,  verum etiam quia eo multa revelata sunt nobis, in quibus meditandis non solum et ratio et intellectus perficitur, sed et phantasia ipsa non minus delectabiliter quam salubriter occupatur.</p>
<p>Duplex enim imaginatio, velut significantius dixerim, duplex  in homine imaginationis gradus, humanus videlicet et brutalis.  Nam ad pleraque humana se extendit imaginatio ad quae brutalis  non pervadit; neque enim ad ornatum, ad ambitionem, ad honores  proprie commeat, tametsi animalia quaepiam huiusce modi delectari videntur, ut equus faleris et tubarum sonitu, blanditiis  canes. Hac pueri potissimum ducuntur; illa etiam grandaevi.  Lumen autem fidei, divinae scripturae veritates naturae lumini  impervias perspectas faciens, utrique imaginationi maximo usui  est, adminiculaturque et manuducit quasique supra naturam  suam rapit et elevat. Proponit enim pueris, qui imaginatione  ea plurimum vivunt quam brutalem diximus (ut historias et  bella mittamus, quibus remorari simul et delectari possunt)  inferorum poenas et incendia, paradisi praemia atque delicias,  et haec omnia modo quodam imaginativae potestati congruentissimo, ut quae facile concipiantur nec difficulter retineantur.  Hinc enim offert lacus ignis et sulfuris, tortores, daemonas et  cetera eius modi; inde aurea supernae Hierosolymae moenia  pretiosis lapidibus redimita, caelestes mensas, Agni nuptias,  beatorum consortia, psallentes angelorum choros concinnas  voces, et quaecumque id genus per sacros codices sparsa. Quo  fit ut pueri his delectentur, illis vero tristentur et terreantur,  utrisque vero, veluti rebus maximis, et moneantur simul et a  pravis imaginibus abducantur, quod plurimum habet momentum  in pueris ad veram religionem medullitus imbibendam; idque  Iohannes Gerson memoriae prodidit, in exemplum revocans pios  quosdam parentes qui poma infantibus de tecto mittebant, ut  in Deum, in quem acceptum referri debere munus praedicabant,  pietate debita a teneris, quod aiunt, unguiculis animarent.  Expertus et ego in Iohanne Thoma filio eiusce modi res identidem  ei a vidua quapiam narratas fuisse in causa ut non solum a  plerisque imaginationibus vanis, quas septennis aetas qua nunc  vivit plurimum ferre solet, ex proposito abstinuerit, sed et  multa quae etiam maturae aetati convenire posse videntur  renuerit, spe magna fretus scandendi caelum ad illas res contemplandas quas imaginatione concepit. Eius modi namque imaginibus moventur impensius pueri quam persuasionibus ullis aut  rationibus, quarum minime capaces sunt. Quis enim ambigat  pueros ab patrando homicidio abhorrere vehementius, si in  eorum phantasiam irrepserit effigies hominis cruentati crudeliterque perfossi dilaniatique, si metus invaserit apparendi  eius, atque se vel nocte vel interdiu, cum solus erit, persequendi, quam si Dei naturaeque praeceptum proponatur, nocendum nemini, quam si id ingeratur, quod divina lege cautum  est ne quis auctoritate propria quemquam trucidet?</p>
<p>Contraque quis neget per ea quae narravimus similiaque eis  proposita gaudia ad bene agendum animari illos quodam modo  et impelli magis quam philosopharum rationibus et theologorum adhortamentis? Qui vero florente iuventa sunt, quia  brutales imaginationes nondum ex toto exuerunt, tum enim  (quod maxime saeculorum fert abusus) tactus et gustus voluptates quaerunt, quae ferinae brutalesque ab Aristotele in Ethicis  appellantur, iuvari facile possunt frenarique in eis atque etiam  eliminari voluptuosa phantasmata, si earum rerum quas diximus  imagines concipiantur, quae et ipsae ad sensus pertinent. Homines vero aetate provecti atque grandaevi eisdem ipsis etiam  iuvari possunt, sed et aliis etiam quae magis propria sunt, et  quibus ambitioni, avaritiae et reliquis vitiis quae spiritalia  vocantur, specialiter resistatur. Si videlicet commeminerint in  desideriis peccatorem semper esse, nec oculum satiari visu, nec  aurem auditu; si vanitatum plena omnia, et quod universa vanitas  omnis homo vivens; si praeterire figuram mundi huius; si hominibus mori semel statutum; si caelum novum et terram novam; si  universale districtumque iudicium; et reliquis quae sacra tradunt eloquia mentem si adhibuerint, facile ab honorum ambitu et  auri cupidine temperabunt.</p>
<p>Quae quisque experiri potest optima esse remedia adversus  imaginationes pravas et alas quasdam ad aeterna divinaque contemplanda. Remoto namque sacrorum eloquiorum cortice  sequestratoque imaginationis velo, quod cortici litterae iuxta  proportionem quadrat, sicuti spiritus ipse sub cortice delitescens  depurato phantasmatibus intellectui respondet, sese in animam  infert spiritus eamque ad divinum gustum perducit, quae incohatio est quaedam futurae gloriae quae revelabitur in nobis.  Ceterum non solum hoc lumine, quod, sacris inclusum litteris  veluti cornea testa circumdatum, in obscura hac et illuni nocte  nobis affulget, imaginationis tenebras fugabimus, verum etiam  et doctorum simul et sanctorum hominum lucernulis, quas olim  summo studio ad huius luminis fulgorem evigilantes et sibi et  nobis accenderunt; quibus haerendum, cum ecclesiae consensu  comprobatae fuerint. Sed qua nos fide illis astringere debeamus,  quotque eorum ordines reperiantur, quive inter eos proponendi,  ad praesens verba facturi non sumus, quando materiam hanc in  Theorematibus nostris De Fide et Ordine Credendi prosecuti  sumus.</p>
<p>Illud autem non omittendum, eosdem nos conceptus procurare  nobis oportere, quibus affectos eos fuisse credimus quorum  praecepta sectamur, quorum vitam imitandam nobis proposuimus;  alioquin picae vel simiae magis quam imitatores homines inveniemur. Id ipsumque Epictetus faciendum monuit, eumque  qui in aspera quapiam imaginatione positus sit optime agere,  opinatur, si id peragat, quod aut Socratem aut Zenonem, si in  id discriminis incidissent, facturos fuisse arbitretur.</p>
<p>Id ego tam in secundis fortunae flatibus, quam in adversis  reflatibus observandum censeo, non ad Socratis Zenonisque sed  ad sanctissimorum Christianorum imitationem, qui et lubricam  appetentiae vim et tumidum irascentiae furorem non continendum  modo docuerunt alienae rationis obicibus, verum etiam, utpote  eorum iniuriam frequentissime experti, propriis viribus frenaverunt. At quia debiles nimium nostrae vires ad ea quae nobis  conducere diximus adipiscenda, Dei auxilium desuper implorandum est. Quod cum aderit, omnia rite, cum aberit, perperam omnia gerentur a nobis. Aderit autem semper, si pro eo impetrando ad Christum, Deum hominumque et Dei mediatorem,  preces effuderimus, qui etiam non vocatus saepissime adest, qui  ad nostri cordis hostium assidue pulsat, qui orare oportere nos  docuit et ad importunitatem usque, sub typo viduae iniustum  iudicem exorantis, qui denique daturum se pollicitus est quod  quaereremus, suprema omnium causa, summum bonum, creator,  redemptor, pater.</p>
<p>Per hoc igitur orandi studium, praeter id quod impetramus  quod quaerimus, si ad consequendam salutem id faciat, hoc  etiam commodo imaginationem fovemus, quod ipsa etiam per  intellectus elevationem, quantum ei per corpoream suam naturam  licet, in Deum conscendit. Tumque Davidicum illud in nobis  completur: Cor meum et caro mea exsultaverunt in Deum vivum;  et illud item: Sitivit in te anima mea, quam multipliciter tibi et  caro mea; per cor enim anima, per carnem sensualis vis praecipueque imaginaria potestas denotatur. Ex concepto quoque  in intellectu atque voluntate divini amoris ardore in sensum  calor redundat, qui terrena omni humiditate consumpta caelestem accendit sitim et ad vivum illum fontem perducit, de cuius  aqua qui gustaverit, sicuti ad Samaritanam mulierem dictum  est, non sitiet iterum terrenorum siti, sed fiet in eo fons aquae  salientis in vitam aeternam. Ubi inebriabimur ab ubertate  domus Dei eiusque voluptatis torrente potabimur. Et quidem si  sacras litteras diligenter perlegerimus, si Acta eorum volvemus  virorum, aut qui Christum nondum ex virgine natum vel fide  tantum vel prophetico etiam lumine praeviderunt, aut qui  natum passumque vel sanguinis effusione vel verbis tantum  testati sunt, fiet nobis extra omnem controversiam liquidum  nil magis fuisse eis curae quam orandi studium. Sed quid de  summi Dei cultore populo dicimus, quando et gentes ipsae  tam Mosaicae legis umbra quam Evangelii splendore destitutae  vota, hymnos, preces, supplicationes frequentabant, ut Pythagorici Platonicique fere omnes ac barbarae etiam nationes —  Indi, Persae atque Aethiopes? A quibus tanto magis vinci nos  pudeat, quanto et quod orandum nobis est et quid orandum non  a solo naturae instinctu suapte sponte Deum quaerentis, sed ab  ipso Deo iam invento et cognito sumus edocti. Quod si Plato censuit eum non despici qui conatur ut iustus evadat, quod nostrum opprobrium, quae ignominia, clementiam spernere hortantis identidem et adiuvantis nos Dei, per sacramenta permonita, per occultos afflatus.</p>
<p>Sed de his hactenus — satis enim beneque actum imbecillitati  nostrae videtur, divina favente clementia, haec ipsa de imaginatione disputavisse, deque ipsius nomine, de essentia, de proprietatibus plurimis deque eius vitiis potissimum et remediis,  quasi per otium quod a publicis impetravimus negotiis disseruisse. Deo laus et gloria sempiterna.</p>

<trailer>FINIS </trailer></div1></body></text></TEI.2>
