<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Epistola a Lorenzo il Magnifico</title>
      <author>Francesco Filelfo</author>
    </titleStmt>
    <extent>36 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2003</date>
      <idno>bibit000961</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Latino, grammatica, volgare : storia di una questione umanistica</title>
        <author>Tavoni, Mirko</author>
        <publisher>Antenore</publisher>
        <pubPlace>Padova</pubPlace>
        <date>1984</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat"/><language id="gre">Greco</language></langUsage>
    <textClass>
      <keywords scheme="CDD">
        <term>470.9 - LINGUA LATINA. STORIA</term>
      </keywords>
      <keywords scheme="CGB">
        <term>Lettere ed epistolari</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Correzione linguistica</item>
    </change>
    <change>
      <date>2004-03-09T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-03-09T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>
<text>
<body>
<div1><head>Franciscus Philelphus Laurentio Medici S. P. D.</head>

<p>Cum viderem nonnullos in eo versari errore, Laurenti  Medices, ut arbitrarentur nihilo prorsus inter se differre  sermonem litteralem et latinum, praeterea eadem hac omnes  usos vulgari lingua temporibus iis, quibus egregii poetae,  tam comici quam tragici, et oratores eloquentissimi  floruerunt apud Romanos, qua ipsi nunc utimur, existimavi  tibi, qui nobilissimo es et genere et ingenio et doctrina,  pro nostra amicicia fore non ingratum si ex me cognosceres  quid ea de re sentiendum putem. </p>
<p>Quod eo feci accuratius, quoniam et Leonardus Arretinus,  familiaris noster, vir sane facundissimus, adversus Blondum  Flavium multa disseruit, et post Leonardi obitum Poggius,  Karolo gratificatus Arretino, quem disertissimi concivis  gloriam offenderet libellum etiam contra illius scripta  contexuit; cum neuter suo sit functus officio. At ego,  veritati inserviens, non quid caeteri aut voluerint aut  velint, sed quid in rem sit, in medium referam. </p>
<p>Et omnium primum illud mihi videor indubitato posse ac  dilucide affirmare, nihil magis abhorruisse a communi  loquendi Romanorum consuetudine, quam hanc vulgarem linguam  qua nunc omnis utitur Italia. </p>
<p>Nam, si huiusmodi sermone prisci Romani illi essent usi,  extarent aliqua eorum scripta, aliqui libri, aut versu aut  soluta oratione, qualia videmus hac tempestate volumina  plurima perdocte et eleganter scripta ab iis qui proximis  temporibus claruere: duobus Guidonibus florentinis, Dante  Aldigerio, Francisco Petrarca, Ioanne Boccacio et Asculano  Ciccho aliisque quam plurimis, quorum monimenta nulla  unquam memoria obscurabit. </p>
<p>Itaque lingua haec vulgaris qua nunc universa loquitur  Italia, tametsi in alia quam in alia eius regione deterius,  nihil habet omnino commune cum vetusto illo sermone qui  Ciceronis memoria erat in usu. </p>
<p>Et ne id quidem mirum, cum tot deinceps barbarae gentes in  Italiam irruerunt. Vandali, Hunni, Gotthi, Longobardi,  Germani, Burgundiones, Britanni, Franci, Belgae, et aliae  atque aliae nationes, quae et linguam ipsam et mores  doctrinamque omnem maiestatemque dicendi confuderunt atque  inquinarunt. </p>
<p>Scimus enim nostris prope temporibus quicquid habemus  elegantioris aut litteraturae, aut doctrinae  cuiusquam politioris, aut ipsius denique eloquentiae,  tanquam ab inferis revocatum in lucem, et ita revocatum, ut  non admodum multum a nostris huius tempestatis hominibus  concedatur eruditissimis illis priscis, quos magis  admiramur, vel poetis, vel oratoribus, vel philosophis. </p>
<p>Quibus quidem in rebus, tuae potissimum florentissimae  reipublicae gratia est habenda, cuius munificentissimo  beneficio Manuel Chrisolora, vir nullius expers  elegantioris disciplinae, ex urbe Constantinopoli in  Italiam accersitus, cum et apud vos primo, deinde Mediolani  doceret eruditius graece, inveteratam illam omnem  ineptamque barbariam, et dicendi et iudicandi, ex hominibus  nostris non mediocriter eruit atque extirpavit. </p>
<p>Quibus initiis videmus effectum ut, cum nonnulli postea  iuvenes, melioris disciplinae et eloquentiae cupidi, in  Graeciam traiecissent, omnem inde ad nostros eruditionis  elegantiam reportarint. </p>
<p>Caeterum, ut eo redeamus unde divertimus, discutiendum est,  et id quidem haud pluribus quam sit opus, idemne sit sermo  litteralis et latinus, an diversus omnino. </p>
<p>Nec idem est, nec ex omni parte alius. </p>
<p>Sermo latinus erat doctis indoctisque communis, qui simul  cum infantia alebatur, eratque materna ipsa vernaculaque  lingua qualem videmus apud Graecos eam quae ex quinque  linguis quas <foreign lang="grc">dialektous</foreign>, dialectus, vocant,  <foreign lang="grc">koine</foreign>, coene, hoc est communis, nominatur, quamquam  etiam de singulis linguis idem est tenendum, quo ad  maternam vulgaremque linguam atque grammaticam. </p>
<p>At litteralis sermo rarior erat apud Romanos, et doctis  familiaris hominibus, indoctis autem minus notus. </p>
<p>Id quod apud Ciceronem patet, in Catone quem scripsit de  senectute. Hic enim, de Quinto Fabio Maximo loquens, ita  ait: “Nec vero ille in luce modo atque in oculis civium  magnus, sed intus domique praestantior; qui sermo, quae  praecepta, quanta noticia antiquitatis, scientia iuris et  augurii! Multae etiam, ut in homine romano, litterae”. </p>
<p>Quod si quis ea de re quaerat apertius nosse, audiat  ex tertio libro de Oratore ad Quintum fratrem, apud eundem  Ciceronem, L. Crassum talia disserentem: “Nostri minus  student litteris quam latinitati; tamen ex istis, quos  nosti, urbanis, in quibus minimum est litterarum, nemo est  qui litteratissimum togatorum omnium, Q. Valerium Soranum,  lenitate vocis atque ipso oris pressu et sono facile  vincat”. Ex quibus verbis non obscure ostenditur fuisse  Romanos non admodum litteratos. </p>
<p>Nec erat admodum opus litteratura in mera ac pura  latinitate, cum et plebiscita et senatusconsulta et decreta  et leges ac iurisconsultorum responsa et praetoriae  exceptiones, et omnia civitatis iura, instituta, pacta  conventaque latine, non grammatice, scriberentur. </p>
<p>Num putemus oratores vel in senatu, vel in foro, vel apud  populum alia usos oratione quam latina, hoc est quottidiana  vulgarique, cum esset componenda oratio, vel Quintiliano  teste, ad aliorum iudicia, saepiusque apud eos loquendum,  qui imperiti omnino forent atque alias certe litteras  ignorarent? </p>
<p>Quin ipse etiam Cicero praecipit in dicendo vitium vel  maximum esse a vulgari genere orationis atque a  consuetudine communis sensus abhorrere. </p>
<p>Quod eum T. Livius, singulari facundia vir, aliquando  neglexerit, non dubitavit Pollio Asinius cavillari  patavinitatem quandam in eius inesse oratione. </p>
<p>Est enim ipsa oratio, ut ait idem Cicero, auribus  multitudinis accomodanda. </p>
<p>Velim de vobisipsis, qui Romanorum colonia estis inclyta,  argumentum capiatis. Cum quid vobis vel in senatu, vel apud  decenviros, vel apud alios magistratus, aut in ipsa etiam  totius populi turbulentissima concione de re magna  accuratius est splendidiusque dicendum, ad grammaticamne  confugitis, an materna potius utimini ac ethrusca oratione? </p>
<p>Nam latina illa, quae a Latio nomen accepit, si Festi  Pompeii memoria tota iam adeo versa erat, ut vix ulla  pars eius maneret innoxia, quam de illa fecero mentionem? </p>
<p>Praesertim cum multo ante Festi Pompeii tempora sermo  latinus coeperat depravari, quod eius rei ex Oratore  Ciceronis ad Brutum hisce verbis licet intelligi: “Sed  perge, Pomponii, de Caesare, et redde quae restant. Solum  quoddam, inquit ille, et quasi fundamentum oratoris vides  locutionem emendatam et latinam, cuius penes quos laus  adhuc fuit, non fuit rationis aut scientiae, sed quasi  bonae consuetudinis”. Locutio igitur emendata latinaque non  erat litteraturae, sed consuetudinis vulgaris. </p>
<p>Subditque continuo: “Mitto G. Lellium P. Scipionem: aetatis  illius ista fuit laus tanquam innocentiae sic latine  loquendi - nec omnium tamen, nam illorum aequales Caecilium  et Pacuvium male locutos videmus”. </p>
<p>Utebantur enim illi forsitan depravata latinitate, qualem  videmus apud Terentium, cum non <hi rend="italic">emori</hi> dicit secundum  tertiam coniugationem, sed <hi rend="italic">emoriri</hi> secundum quartam: ut  in Eunucho, loquente Thrasone: “Risu omnes qui aderant  emoriri”. Hic enim ut stultam sententiam homini inepto ac  ridiculo, ita etiam pro latinitatis imperitia, ut  peregrino, verbum vitiosum ascripsit, <hi rend="italic">emoriri</hi> inquiens;  at Phedria atheniensis, qui civis esset, linguaque uteretur  vernacula atque incorrupta: “Mori me” inquit “malim”, et  non “moriri” dixit. </p>
<p>Et rursus in <foreign lang="grc">Heautontimoroumeno</foreign>, Heautontimorumeno,  hoc est se ipsum cruciantem, atticus adolescens Clytipho:  “Emori cupio”. </p>
<p>Prosequitur deinceps Pomponius: “Sed omnes tum fere, qui  neque extra urbem hanc vixerant neque eos aliquae  barbariae, in domestica, infuscarant, recte  loquebantur”. </p>
<p>Id autem vitii non apud Romanos solum, idest Latinos - nam  Roma in Latio sita est - verumetiam apud Graecos accidisse,  iampridem ostendit Cicero, cum sequitur: “Sed hanc certe  rem deteriorem vetustas fecit et Romae et in Graecia.  Confluxerunt enim et Athenas et in hanc urbem multi  inquinate loquentes ex diversis locis”. </p>
<p>Itaque monet “eo magis expurgandum esse sermonem, nec  pravissima utendum consuetudinis regula”. Num de sermone  grammaticorum loquitur Cicero, qui rarissimus erat apud  Romanos, nec admodum exquisitus, an de vulgari et omnibus  communi? </p>
<p>“Titum” inquit “Flaminium, qui cum Q. Metello consul fuit,  pueri vidimus: existimabatur bene latine loqui, sed  litteras nesciebat”. </p>
<p>Nec multo post, quid de novo Sisennae verbo acciderit,  docet: “Sisenna autem quasi emendator sermonis usitati cum  esse vellet, ne a G. Rusio quidem accusatore deterreri  potuit quo minus inusitatis verbis uteretur”. Nam G. Rusio  accusante C. Hirtilium Sisenna, qui illum defendebat, dixit  “quaedam eius sputatilica esse crimina”; hoc ea nomine  appellans, ut existimo, quod sputorum instar contemnenda  reiiciendaque forent. Ad quod quidem verbum et inusitatum  et novum cavillatus, G. Rusius: “Circumvenior” inquit  “iudices, nisi subvenitis. Sisenna quid dicat nescio, metuo  insidias. Sputatilica, quid est hoc? Sputa, quid sit, scio,  tilica nescio”. Non igitur absurde maximi risus commoti  sunt, cum Sisenna putaret recte loqui latine cum inusitate  loqueretur. </p>
<p>Prudenter igitur Caesar, libro primo de analogia, “tanquam  scopulum” inquit “sic fugias inauditum atque insolens  dictum”. </p>
<p>Quis enim vituperet eum iure habitum risui, qui apud urbis  praefectum orationem habens: “Hic eques romanus” ait  “apludam edit et floces bibit”. <hi rend="italic">Apludas</hi> frumenti  furfures prisci rustici dixere, <hi rend="italic">floces</hi> vero vini fecem. </p>
<p>Itaque apud Caecilium legitur: “Edepol ego neque florem  neque <hi rend="italic">floces</hi> volo, mihi vinum volo”. </p>
<p>Et <hi rend="italic">ollum</hi> et <hi rend="italic">ollam</hi> apud antiquos usurpabant, cum nos  <hi rend="italic">illum</hi> et <hi rend="italic">illam</hi> dicimus, tametsi Virgilius hoc loco  amator antiquitatis <hi rend="italic">olli</hi> dativo casu pro <hi rend="italic">illi</hi>  quandoque est usus, ut in primo Aeneidos libro: “Olli  subridens hominum sator atque deorum Vultu, quo coelum  tempestatesque serenat, Oscula libavit nate”. </p>
<p>Latino, inquam, nobis sermone utendum est, eoque minime  obscuro subtilioreve quam oporteat. Quae enim alia fuit  causa ut P. Hygidii, qui Marco Varroni atque Ciceroni  coaetaneus fuit, commentationes in vulgus non exierint,  quam earum obscuritas inusitataque subtilitas? Latine  semper loquendum est, et ab usitata puraque dictione  nunquam discedendum. </p>
<p>“Nam ipsum latine loqui”, ut eodem in libro Cicero  praecipit, “est illud quidem in magna laude ponendum, sed  non tam sua sponte, quam quod est a plaerisque neglectum:  non enim tam praeclarum est scire latine quam turpe  nescire, neque tam id mihi oratoris boni quam civis romani  proprium videtur”. </p>
<p>Et sunt nonnulli, Laurenti Medices, adeo pervicaces, adeo  cervicosi atque insolentes, ut eandem esse velint latinam  atque grammaticam locutionem. </p>
<p>Quare non erit intempestivum ea quoque verba adiecisse,  quae eodem in libro scripta legimus: “Erant tamen quibus  videretur illius aetatis tertius Curio, quia  splendidioribus fortasse verbis utebatur, et quia latine  non pessime loquebatur, usu, credo, aliquo domestico; nam  litterarum admodum nihil sciebat. Sed magni interest quos  quisque audiat quottidie domi, quibuscum loquatur a puero,  quemadmodum patres, pedagogi, matres etiam loquantur.  Legimus epistolas Corneliae matris Gracchorum, apparet  filios non tam in gremio educatos quam in sermone  matris”. </p>
<p>Quantum autem utilitatis afferat ad dicendum sermo  domesticus, qui non inquinatus sit, sed emendatus ac  latinus, cum aliae nonnullae mulieres, tum Hortensia, Q.  Hortensii filia, sua magna cum laude ostendit. Cum enim  triumviri graviore tributo quam par esset matronarum  ordinem onerassent, nec patronus ullus earum causam  capessere auderet, Hortensia, tantam rei indignitatem  intuta, eiusmodi subire patrocinium non dubitavit. Oravit  igitur pro matronarum ordine apud triumviros Hortensia et  constanter et perdiserte adeo, ut ii, paternam facundiam in  nobili pudicissimaque filia &lt;...&gt;, sententiam mutarint,  maiorem imperatae pecuniae partem remittentes. </p>
<p>Et quam aliam appellat Cicero orationem popularem et  forensem, praeter eam quae et vulgaris erat et omnibus  communis? Hac vero non depravata aeque docti indoctique  utebantur, vocabaturque latina. </p>
<p>Quid ergo dicimus convenisse populum in theatrum ut  spectaret, non ut audiret atque intelligeret? </p>
<p>Nam id secus esse patet ex Terentio poeta, in Andriae  comoediae prologo, cum ait: “Favete, adeste aequo animo et  rem cognoscite, Ut pernoscatis ecquid spei sit reliquum,  Posthac quas faciet de integro comoedias, Spectandae an  exigendae sint vobis prius”. </p>
<p>Et idem in Eunuchi prologo: “Qua re aequum est vos  cognoscere atque ignoscere Quae veteres factitarunt si  faciunt novi. Date operam, et cum silentio animadvertite Ut  pernoscatis quid sibi Eunuchus velit”. </p>
<p>Terentius rursus in <foreign lang="grc">Adelphois</foreign>, Adelphoes, hoc est  fratribus: “Eam nos acturi sumus novam: pernoscite Furtumne  factum existimetis an locum Reprehensum qui  praeteritus negligentia est”. </p>
<p>Et ad postremum idem Terentius in <foreign lang="grc">Hekura</foreign>, Ecyra, quo  nomine socrus significatur, ita reliquit scriptum: “Ecyra  est huic nomen fabulae. Haec cum data est Nova, novum  intervenit vitium et calamitas Ut neque spectari neque  cognosci potuerit”. </p>
<p>Et rursus paulo post: “Alias cognostis eius: quaeso hanc  cognoscite”. </p>
<p>Et neque fortasse dixerit comicos poetas iccirco esse  facilis intellectu, quod eorum scripta non multum  discrepent a soluta oratione: haud de versu nobis est  controversia, sed de latinitate, quam affirmo, ubi  depravata non fuerit, et vulgarem extitisse et ab omnibus  intellectam. </p>
<p>Itaque afferantur in medium versus etiam tragici, ut  appareat convenisse populum in theatra non solum ut  spectaret, verum multo magis quo et audiret et  intelligeret. </p>
<p>Legimus apud M. Tullium Ciceronem, libro primo Quaestionum  Tusculanarum, huiusmodi verba: “In terram enim cadentibus  corporibus iisque humo tectis, e quo dictum est humari, sub  terra censebant reliquam vitam agi mortuorum. Quam eorum  opinionem consecuti magni errores sunt, quos auxerunt  poetae. Frequens enim consessus theatri in quo sunt  mulierculae movetur audiens tam grande carmen: 'Adsum  atque advenio Acheronte vix via alta atque ardua, spelunca  saxis structa asperis pendentibus maximis, ubi rigida  constat crassa caligo inferum'. Tantumque invaluit  error, qui mihi quidem iam sublatus videtur, ut corpora  cremata cum scirent, tamen ea fieri apud inferos fingerent,  quae sine corporibus neque fieri possent neque intelligi.  Animos enim per se ipsos viventis non poterant mente  complecti, formam aliquam figuramque quaerebant”. </p>
<p>Et quo pacto mulierculae versibus illis commotae essent,  perinde atque perterritae, ni quae recitabantur  intellexissent? </p>
<p>Agebatur alia tragoedia ludis Apollinaribus, intereratque  una cum universo populo G. Pompeius Magnus. Quo quidem  praesente non est veritus Diphilus tragoedus, cum inter  agendum ad illum venisset versum quo sententia haec  continebatur: “Miseria vestra magnus est”, directis in  Pompeium Magnum manibus, miserabiliter eum pronunciare, ut  aliquotiens revocatus a populo, sine ulla rursus  cunctatione nimiae illum et intolerabilis potentiae rerum  gestu perseveranter demonstrare non destitit, ad eum usque  locum eadem usus perseverantia: “Virtutem istam, Veniet  tempus cum graviter gemas”. Num Diphilus fuisset totiens a  populo tanquam applaudenti revocatus, si minus quae  canebantur et audisset et cognovisset? </p>
<p>Putemusne aliam Romanis fuisse consuetudinem in theatro  quam Atheniensibus reperimus? Agebatur ea Aeschyli  tragoedia, ubi hi sunt versus in Amphiaraum: “Nam vult vir  esse, non videri hic optimus. Qui mentis altae fertilem  sulcans segetem Consulta callens germinat gravissima”.  Quibus auditis populus universus in unum Aristiden, ut in  virum sapientissimum ac iustissimum, oculos coniecit. </p>
<p>At ea tragoedia attice scripta est: quae lingua  Atheniensibus omnibus aeque indoctis erat doctisque  communis, ut Romanis latina. </p>
<p>Et qua ii poetae in scribendo sunt usi, hoc est attica,  eandem invenias non apud oratores modo qui habentur in  pretio, sed etiam apud eos omnis philosophos qui fluxerunt  a Socrate, praecipueque apud Platonem et Aristotelen,  quorum libri si qui apud nostros reperiantur aut inepta aut  duriore scripti oratione, id quicquid fuerit vitii dandum  est interpretibus: nam ii eleganter dilucideque  scripserunt. </p>
<p>Et quemadmodum apud nostros inventi sunt qui male utantur  latina locutione, aut curiosius quam oportet, idem etiam  apud Graecos quandoque usu venisse audimus, ut attica anus  illa, cum annotasset in Theophrasto, philosopho  disertissimo, unius verbi affectionem, hospitem eum dixit:  quae a Theophrasto interrogata aliudne depraehendisset,  aliud, respondit, nihil quam quod nimium attice loqueretur. </p>
<p>At Demetrius rex, cum Athenas quae defecerant recepisset,  in summa rei frumentariae inopia convocata concione,  frumentum Atheniensibus est largitus, cumque ea in concione  haberet orationem, ac barbare quiddam pronunciasset, ex eo  consensu unus, ut verbum dicendum esset, interclamavit:  “Proinde” inquit Demetrius “huius quoque emendationis  gratia, alia vobis praeterea quinque millia medimnum  elargior”. </p>
<p>Et ut apud Athenienses aliud erat attice loqui, aliud  grammatice, eadem quoque differentia fuit apud Romanos, ut  alia esset latinitatis ratio, et litteraturae alia, sed ea  tamen admodum parva: quod patet in iis nominibus quae  et in quarta reperiuntur et in secunda declinatione. </p>
<p>Nam <hi rend="italic">ornatus</hi>, <hi rend="italic">tumultus</hi>, <hi rend="italic">senatus</hi>, <hi rend="italic">victus</hi>  multaque huiusmodi emittunt grammatice genitivos in <hi rend="italic">- us</hi>, ut <hi rend="italic">huius ornatus</hi>, <hi rend="italic">huius tumultus</hi>, <hi rend="italic">huius  senatus</hi>, <hi rend="italic">huius victus</hi>, cum latine declinentur  <hi rend="italic">ornatus -ti</hi>, <hi rend="italic">tumultus -ti</hi>, <hi rend="italic">senatus -ti</hi> et  <hi rend="italic">victus victi</hi>. </p>
<p>Et eodem modo quintae declinationis nomina secundum  grammaticos emittunt, maiore ex parte, rectos in <hi rend="italic">-es</hi> et  genitivos in <hi rend="italic">-ei</hi>, ut <hi rend="italic">barbaries barbariei</hi>,  <hi rend="italic">segnities segnitiei</hi>, <hi rend="italic">duricies duriciei</hi>, <hi rend="italic">mollicies  molliciei</hi>, quae in recto, secundum latinitatem, desinunt  in <hi rend="italic">-a</hi> et in genitivo in <hi rend="italic">-ae</hi> diphtongon, ut  <hi rend="italic">barbaria barbariae</hi>, <hi rend="italic">segnitia segnitiae</hi>, <hi rend="italic">duricia  duriciae</hi>, <hi rend="italic">mollicia molliciae</hi>. </p>
<p>Ad haec latine reperitur <hi rend="italic">nex</hi> in casu nominativo, quod  grammaticorum praecepta prohibent. </p>
<p>Et <hi rend="italic">sponte</hi> grammatice ablativum habere volunt, caeteris  autem casibus carere. At latinitatem aliter eo uti ostendit  Cornelius Celsus, qui libro primo suae artis medicae ita  ait: “Sanus homo, qui et bene valet et suae spontis est,  nullis obligare se legibus debet”. </p>
<p>Latinus, inquam, sermo et vulgaris erat et omnibus  cognitus, litteralis vero non ita prorsus, sed viris  peritis ac doctis duntaxat, caeterum talis qui depravatam  latinitatem et emendaret et aleret. </p>
<p>Quae enim mera integraque latinitas esse iam poterat in  romano populo, qui ex tam multis gentibus nationibusque  constabat? quem innumerabilis etiam multitudo servorum, ex  universo poene orbe, aliis temporibus atque aliis, ob  reipublicae calamitates, libertate primo, deinde civitate  donata, et lingua et moribus inquinarat? </p>
<p>Omitto quot populi, ab ipso usque Romulo urbis conditore, a  caeterisque deinceps regibus in urbem recepti sunt, Sabini,  Hernici, Veientes, Samnites, Ethrusci, Osci aliique postea  permulti, nec in urbem solum sunt recepti, sed etiam in  civitatem. Nonne tota Carthago Romam advecta est? Non item  Numantini? Quid Macedonas? Quid Graecos? Quid asiaticum  vulgus meminero? </p>
<p>Quanta esset in populo romano et locutionis et morum  facta mutatio perspicuo nobis sit argumento unius Publii  Scipionis Aemiliani sententia, qui post eversionem  ruinasque Numantiae ubi revertisset, vix urbem ingressus  cum esset, productus in rostra a Cn. Carbone tribuno  plebis, qui gracchanam seditionem iam propemodum extinctam  excitare cupiebat, quae sua de Tyberii Gracchi morte  sententia foret interrogavit. Non enim Scipionem dubitabat  Carbo illius necem accusaturum, quoniam eius sororem  coniunctam matrimonio haberet, et ita fore ut ex  auctoritate amplissimi viri incrementi plurimum, quod animo  cogitarat, seditionis incendiis adiiceret. Sed longe evenit  contra. </p>
<p>Nam Scipio, ut erat vir gravitate et iustitia singulari,  respondit illum iure sibi caesum videri. Ad quod quidem  dictum ubi concio, tribunicio suasu furoreque irritata,  obstreperet, “Taceant” inquit “quibus Italia noverca, non  mater est”. Moxque addidit: “quos ego sub corona vendidi”.  Atque orto deinde murmure, “Non” inquit “efficietis ut quos  vinctos adduxi, solutos verear”. Italiam inquit Scipio  novercam esse, non matrem, illi multitudini imperitae, quod  ex tot et tam variis gentibus confusa esset. </p>
<p>Non igitur absurde monet apud Ciceronem L. Crassus, nullum  esse dicendi modum meliorem “quam ut latine, ut plane, et  ad id, quodcunque agetur, apte congruenterque dicamus”. </p>
<p>Subditque frustra conandum esse ut eum doceamus qui loqui  nesciat, nec sperandum, qui latine non possit, hunc ornate  esse dicturum. </p>
<p>Erat enim ingens civium turba qui vel novi essent, vel  adventicii, non prisci et origine cives. Et illi quidem non  poterant non inepte loqui et cum ridiculo. </p>
<p>Quod de Oscis, qui Beneventani sunt, ita nominati, quoniam  immundo forent et tanquam coenoso ore, iocatur  Cicero, in epistolam ad M. Marium, cum ait: “Non enim te  puto graecos aut oscos ludos desiderasse, praesertim cum  oscos ludos vel in senatu nostro spectare possis, graecos  vero ita ames, ut ne ad villam quidem tuam via graeca ire  soleas”. Non erant admodum multi in urbe Roma qui meram  illam atque sinceram servarent latinam locutionem. </p>
<p>Quapropter non imprudenter Quintilianus monet curandum esse  parentibus ne vitiosus sit sermo nutricibus, sed loquantur  recte, cum earum verba conetur puer effingere, quas primum  audierit. Nam si secus fiat, eo maior est labor futuro  oratori, quod ei sit dediscendus quem depravatum sermonem  infans didicerit. Sapienter igitur Chrysippum optare  solitum tradunt. Is enim eas nutrices iubebat eligi  oportere, quae essent optimae, idque non solum quo ad  morum, sed etiam quo ad sermonis rationem, cum pueros  diceret ea tenacissime servare memoria, quae rudibus  perceperint annis. </p>
<p>Qui virum se eloquentem et haberi et esse voluerit, sive  apud Graecos, sive apud Latinos, huic omni cura studendum  est, ut in utrisque eam teneat linguam, quae sit  elegantissima. </p>
<p>Quibus in rebus illud mihi gloriari licet, quod nullius  latini hominis usus adminiculis, sed industria solum  diligentiaque mea, ita et graecam et latinam tum linguam  tum litteraturam didicerim, ut me videam consecutum quod  nemini unquam ex omni hominum memoria in haec tempora  contigerit, ut non minus versu quam soluta oratione, et  graece et latine, tam vulgari quam litterali eloquio, quod  hoc tempore appellant, quam plurima volumina elucubrarim  atque aediderim, ut iam mihi facilius sit quodammodo graeco  sermone scribere quam latino ac nostro. </p>
<p>Nec inficier tamen vobis ad graecam locutionem plurimum  conduxisse primam illam uxorem meam, quae mihi vita ipsa  carior fuit, Theodoram Chrysolorinam, summi illius viri  Manuelis Chrysolorae neptem, cuius modo mentionem feci. Nam  et litteraturam et caeteras Graecorum disciplinas  splendidissimus eques auratus socer meus Ioannes  Chrysoloras, huius pater, me docuit. </p>
<p>At uxor illa mea Theodora locutione erat admodum moderata  ac suavi, et maxime attica, utpote quae nihil haberet  peregrini ineptique sermonis admixtum. Nam quoniam nobiles  illae mulieres constantinopolitanae, pro vetere quodam  more, semper se domi continerent, neque interdiu unquam  egrederentur, sed noctu quandoque duntaxat, dum et  equites et facie velata et a domesticis, iisdemque  coniunctissimis, comitatae, aut templum aliquod festis  diebus peterent, aut officii gratia necessarios inviserent,  ob huiusmodi solitudinem antiquitatem etiam illae  observabant incorrupti sermonis. </p>
<p>Quam ego consuetudinem puto Constantinum Augustum, una cum  colonia, ex urbe Roma Constantinopolin transtulisse.  Audimus enim romanas quondam mulieres a multorum sermone  vehementer abstinuisse et sese domi continere solitas. </p>
<p>Quo factum est ut G. Sulpitius Gallus uxorem dimiserit,  quoniam eam capite aperto foris versatam cognoverat, et Q.  Antistium veterem iccirco repudiasse uxorem, quod eam in  publico cum libertina vulgari quadam secreto loquentem  viderat. </p>
<p>“Equidem” inquit Crassus “cum audio socrum meam Laelliam -  facilius enim mulieres incorruptam antiquitatem observant,  quod multorum sermonis expertes ea tenent semper quae prima  didicerunt - sed eam sic audio ut Plautum mihi aut Naevium  videar audire”. </p>
<p>Quis autem ex iis, quae non pauca in hunc usque locum  perstrinximus, negare audeat latinum sermonem fuisse  vulgarem, quem orator, si sciret, non tantae admirationi  erat quantae, ubi nesciret, irrisioni, cum eum, ut dicebat  Crassus, non oratorem modo, sed ne hominem quidem putarent  esse? </p>
<p>Non igitur mirari oportebat si, in lingua omnibus cognita,  theatra tota exclamabant “barbarescimus!”, si fuit una  syllaba prolata aut brevior aut longior. Nam consuetudo  quottidiani sermonis servanda erat, quae ita erat quidam  eruditorum consensus, ut vivendi bonorum consensum dicimus. </p>
<p>Sed quoniam iam satis ac super mihi videor ostendisse  locutionem latinam esse eam, quae non depravata doctis erat  indoctisque communis, in qua nec soloecismo foret nec  barbarismo locus, quaeque nihil peregrini ineptique  sermonis, aut nimis etiam prisci aut inusitati haberet  admixtum, idem comprobasse duobus quoque tribusve exemplis  contenti simus. </p>
<p>Salustius, quem sincerae latinitatis observantissimum  extitisse volunt, in historia de Bello Iugurthino ita  reliquit scriptum: “Ibi Iugurtha cum pluribus erat. Deinde,  cognito Bochi adventu, ad pedites conversus inquit latine -  nam apud Numantiam loqui didicerat - nostros frustra  pugnare, paulo ante Marium sua manu interfectum”. </p>
<p>Et Ti. Livius, in Tullii Hostilii pugna adversus Fidenatis:  “Terror ad hostes transiit: et audiverant clara voce  dictum, et magna pars Fidenatium, et qui coloni additi  Romanis erant, latine sciebant”. </p>
<p>Ad haec idem Livius, libro septimo de Bello Punico secundo:  “Praeterea Hannibal quarta vigilia ferme ad urbem accessit.  Primi agminis erant perfugae Romanorum, et arma romana  habebant. Hi, ubi ad portam est ventum, latine omnes  loquentes excitant vigiles aperirique portam iubent”. Num  quisquam dubitarit, vel ex huiusmodi exemplis, linguam  latinam eam extitisse, qua vulgo Romani utebantur? </p>
<p>Et fieri nulla ratione potuisse Leonardus ait, ut latinitas  hominibus indoctis foret cognita, eandemque putat esse  latinitatem ac litteraturam, adducitque in medium  <hi rend="italic">supellex</hi> et alia nonnulla nomina, quae dicit declinari  ab illitteratis nullo pacto per suos casus potuisse,  idemque facit de verbis. </p>
<p>Si et Leonardus et Poggius graecam litteraturam vulgaremque  linguam tenuissent, nunquam in tantum cecidissent erroris.  Sed litteraturam Leonardus mediocriter tenebat, quam  Poggius ignorabat omnino; at linguam vulgarem sciebat  neuter. </p>
<p>Mediusfidius mulierculae ipsae graecae et declinabunt  nomina per omnis casus ac numeros, et variabunt verba per  omnia tempora ac modos, servatis personis, numeris ac  temporibus longe melius quam uterque ipsorum ea, quae  nostrae sunt aut latinitatis aut litteraturae: quos constat  in plaerisque minus aliquando diligentis fuisse, et  praesertim Poggium. </p>
<p>Nam, quod ad declinationem attinet, respondeat Leonardo M.  Varro, qui ita ait: “Novitii etiam servi empti in magna  familia cito omnia conservorum nomina, recto casu accepto,  per reliquos obliquos declinant”.</p>
<p>Idem veniebat usu latina in lingua quae vulgaris erat, quod  hoc etiam tempore in graeca, quam omnes, cum a prima  discant infantia, nihil habere possunt difficultatis, neque  in nominibus, neque in verbis, nec in aliis orationis  partibus. </p>
<p>Quod autem afferat Leonardus homines illetteratos, quos  eosdem latinitatis nomine complectitur, evangelia  intelligere Missarumque sollemnia, quam id veritatem  sapiat, omnes intelligunt. </p>
<p>At <hi rend="italic">Missarum solemnia</hi> neque latine dictum reor, nec  grammatice. Scio inter <hi rend="italic">sollemnia</hi> et <hi rend="italic">stata</hi> hoc  interesse, quod <hi rend="italic">stata</hi> grammatici ea sacrificia esse  volunt, quae certis fierent temporibus, at sollemnia quae  certis diebus fieri consueverunt. At quas Leonardus  <hi rend="italic">Missas</hi> nominat, hoc est celebrationes consecrationesve  corporis Christi, non certis statutisque diebus, sed  singulis potius fieri videmus. </p>
<p>Verum quid <hi rend="italic">Missas</hi> mihi Leonardus aut Poggius appellat,  quas nemo unquam doctus in universa ecclesia christiana ex  omni antiquitate nominavit? Nec congrue quisquam dicat:  <hi rend="italic">missa</hi> enim participium est, quod per sese stare sine  substantivo non potest. Nam quod in fine huius  consecrationis a sacerdote dicitur: “Ite, missa est”, “ad  Christum oratio” intelligatur necesse est. Recte id  sacrificii genus, quam Graeci <foreign lang="grc">litourghian</foreign> vocant,  idest supplicem operationem, vel precem operativam, nos  corporis Christi vel <hi rend="italic">celebrationem</hi>, vel  <hi rend="italic">consecrationem</hi>, appellemus. Possimus etiam <hi rend="italic">sacrum  obsequium</hi> nominare, ubi <foreign lang="grc">leitourghia</foreign> per <hi rend="italic">ei</hi>  diphtongum in prima syllaba scribatur. </p>
<p>Habes, mi Laurenti, quid ego sentiendum censeam, cum de hac  Italiae lingua quae nunc omnibus est in ore, tum de latina  atque litterali. Nec ambigo tibi quoque, qui et ingenii  acrimonia et studio atque diligentia plurimum vales, idem  visum iri. </p>
<p>Reliquum est ut, quoniam pater iam factus es, eas nutrices  infantibus tuis compares, quae et vita sint sobria quo ad  mores, et ethrusce quam pulcherrime loquantur. Nam ex  universa Italia ethruscus sermo, et maxime florentinus,  elegantissimus est et optimus. </p>
<p>Nam, quantum ad latinitatem attinet, doctoribus est utendum  et eruditis et eloquentibus, quorum oratio aliud nihil  oleat praeter Caesarem et Ciceronem atque horum similes qui  per idem temporis habiti sunt disertissimi. Nec quenquam  latinitatis satis excultum putes, qui litteraturam  neglexerit, quae bona si fuerit, non solum adiuvat  omnem latinitatis rationem, sed etiam regit ac tuetur. </p>
<p>Quare et Nonius Marcellus et Festus Pompeius et Caper et  Diomedes et Donatus et Servius et Priscianus et Phocas et  Au. Gellius et Macrobius et caeteri probatissimi auctores  qui aliquid de arte grammatica tradiderunt, non solum  discendi sunt, verum etiam ediscendi. Nam male ea latinitas  habeat, quae aut significata verborum, aut proprietates,  aut differentias aut genera constructionesve ignorarit. Qua  in re prisci auctores consulendi sunt. </p>
<p>Video enim quosdam nostrae tempestatis homines, qui cum  magnum de se quiddam voluerunt in arte grammatica  profiteri, in maximos errores devenerunt. E quorum numero  principatum mihi tenere visus est Ioannes Tortelius  arretinus, qui, cum et graecam et latinam litteraturam  novisse videri vult, utranque ignoravisse apertissime  declarat. </p>
<p>Curandum igitur tibi est, ut liberi tui aeque abundent  ingenii atque doctrinae bonis ut amplissimae fortunae  divitiis; quod tum cumulate feceris, si operam dabis ut  tibi sint quam simillimi. </p>
<p>Nec illud certe praetermiserim, quod Quintiliano etiam viro  acutissimo videtur, a graeco sermone, quo ad eius fieri  possit, atque litteratura esse incipiendum. Ut enim  caeteras artis disciplinasque praeteream, quas omnis inde  fluxisse novimus, quis audeat se profiteri grammaticum  graecis litteris ignoratis? </p>
<p>Et vicissim quidem ac simul, mea sententia, studendum est  graecis atque latinis litteris, id quod ego in omnibus meis  liberis et observavi antehac semper, et hoc etiam tempore  observo, idque me fecisse nunquam poenituit, cum eos  viderim in utraque et litteratura et oratione egregie  profecisse. Sed haec tu, pro tua prudentia, perpulchre  considerabis.</p>
<p>Vale. Ex Mediolano, quarto kalendas iunias, anno a natali  christiano MCCCCLXXIII. </p></div1>
</body></text></TEI.2>
