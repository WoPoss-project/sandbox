<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>La rivoluzione</title>
      <author>Carlo, 1818-1857 Pisacane</author>
    </titleStmt>
    <extent>483 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit000969</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Saggi storici-politici-militari sull'Italia</title>
        <title type="part">La rivoluzione</title>
        <author>Pisacane, Carlo, 1818-1857</author>
        <publisher>Tip. di P. Agnelli</publisher>
        <pubPlace>Milano</pubPlace>
        <date>1860</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>800</date>
    </creation>
    <langUsage><language id="ita">Italiano</language><language id="lat">Latino</language><language id="fre">Francese</language></langUsage>
    <textClass>
      <keywords scheme="CGB">
        <term>Testi storici e storiografici</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Genova</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Genova</name>
      </respStmt>
      <item>Correzione linguistica</item>
    </change>
    <change>
      <date>2005-08-02T00:00:00.000+02:00</date>
      <respStmt>
        <name>Domitilla Olivieri</name>
        <name>BIBIT</name>
      </respStmt>
      <item>Codifica XML</item>
    </change>
    <change>
      <date>2005-09-14T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>
<text>
<front>
<epigraph>
<p>Non temete nuotare contro il torrente;</p>
<p>è d'un'anima sordida pensare come</p>
<p>il volgo, perchè il volgo è in maggioranza.</p>
<p>G. BRUNO</p></epigraph>
</front>
<body>              
<div1>
<head>Capitolo primo</head>
<div2 n="Sommario">
<p>I. Ragionamento sul progresso. - II. Riscontro con la 
Storia. - III. Tendenza della società moderna. - IV. Religione.</p>
</div2>
<div2 n="Testo">
	<p> La parola <hi rend="italic">progresso</hi> suona nella bocca 
degli uomini di ogni condizione, d'ogni partito, ma è da 
pochissimi, anzi quasi da nessuno compresa. I sorprendenti 
trovati della scienza, che, applicati all'industria, al commercio, 
al vivere in generale, trasformano in mille guise i prodotti, 
sono fatti innegabili: noi vediamo ove erano gruppi di capanne 
sorgere superbe città; vediamo campi aspri e selvaggi 
squarciati dall'aratro, e resi fecondi; selve, monti, mari 
superati; rozzi velli trasformati in finissime stoffe; le 
intemperie vinte con l'arte; le tenebre cacciate da fulgidissima 
luce, il navigare contro i venti; il percorrere con portentosa 
celerità sterminate distanze; perfino il fulmine reso rapido 
messaggiero dell'uomo; l'immensità dei cieli, le viscere della 
terra esplorate, gli astri, gli animali, i vegetabili, i minerali tutti 
studiati, classificati, misurati........ Se questo è il progresso, 
niuno può negarlo o non comprenderlo.</p>
	<p>Ma cotesto accrescimento continuo della ricchezza, e 
dell'umano sapere, spande egualmente la prosperità su tutti? 
Suscita nell'uomo il sentimento del proprio diritto, della 
dignità? Garantisce la libertà, garantisce il popolo 
dall'usurpazione di pochi, rende forse impossibile, sotto ogni 
forma, la schiavitù, ed assicura l'indipendenza dell'uomo 
dall'uomo, o almeno ne libra su giusta lance i rapporti? Ogni 
uno che vuol manifestare francamente la propria 
opinione, ogni uno che studia la Storia, che osserva il 
presente, risponderà: No, l'apogèo della civiltà romana, il 
secolo d'Augusto fu il perigèo della libertà; i rozzi italiani 
dell'undecimo secolo erano liberi, e vilissimi piaggiatori quelli 
del civilissimo secolo di Lorenzo De-Medici; i Francesi dello 
splendido secolo di Luigi XIV non furono che spregevoli 
cortigiani. Ove riscontrasi, adunque, il continuato 
miglioramento delle umane condizioni?</p>
	<p>Quale sarebbe il tipo ideale d'una società perfetta? 
Quella in cui ciascuno fosse nel pieno godimento de' propri 
diritti, che potesse raggiungere il massimo sviluppo di cui sono 
suscettibili le proprie facoltà fisiche e morali, e giovarsi di esse 
senza la necessità o d'umiliarsi innanzi al suo simile, o di 
sopraffarlo; quella società, insomma, in cui la libertà non 
turbasse l'eguaglianza; quella in cui in ogni uomo il sentimento 
fosse d'accordo con la ragione, e in cui niuno fosse mai 
costretto di operare contro i dettati di questa, o soffocare 
gl'impulsi di quello. In tal caso l'uomo manifesterebbe la vita 
in tutta la sua pienezza, e però potrebbe dirsi perfetto. Ma chi 
trovasi più lontano da questo ideale, il mercante, e il dottrinario 
moderno, o il cittadino romano, il greco, e lo stesso italiano 
dell'XI. secolo? La risposta non è dubbia, e facendo paragone 
del presente col passato, saremmo indotti a credere che i 
miracoli del vantato progresso nascondano il continuo 
peggioramento del genere umano.</p>
	<p>Libera la mente da idee preconcette o da sistemi faremo 
ricerca di questa legge del progresso, e del modo come essa 
opera.</p>
	<p>Tutti i filosofi del mondo, da Platone ad Hegel, si 
accordano nel riconoscere l'esistenza di una legge che 
chiamano <hi rend="italic">idea, sostanza, logica</hi> ecc..... che regola le 
condizioni e relazioni degli uomini. Stabilito un tal principio, 
svolgono i loro ragionamenti; ma le conseguenze non sono 
d'accordo col principio d'onde prendono le mosse. Quel primo 
concetto, tutto astratto, è creato dal pensiero 
indipendentemente dai fatti: ma una tale astrazione non dura 
che un istante, la realtà riprende il suo imperio, e la ragione 
non può che insinuarsi attraverso i fatti, e quindi le conclusioni 
a cui ogni uno di essi giunge, si adattano alle condizioni di 
quei popoli fra i quali vissero. Platone ed Aristotile sacrificano 
l'uomo alla grandezza dello stato, perché tali erano le greche 
costituzioni. Locke riconosce la sovranità della nazione sul 
monarca, perché scriveva all'epoca de' rivolgimenti 
dell'Inghilterra, e per esso la nazione è quale era l'inglese: col 
parlamento, coi grandi, coi publici funzionarii. I filosofi 
francesi, per contro, che scrivevano sotto l'impulso del 
bisogno di abbattere ogni privilegio, riconoscono il diritto, la 
sovranità del popolo nel puro senso democratico. Kant, 
comecché razionalista, era un inglese che scriveva nel 
97; quindi afferma che il popolo francese non 
avea il diritto di giudicare e condannare il suo re. Dopo la 
rivoluzione del 93 le condizioni del popolo 
sono cangiate, e con esse cangiano le idee sorte dai nuovi mali; 
la miseria crescente chiama a sé l'anima dei pensatori; quindi 
essi non sacrificano più l'individuo allo stato, ma al diritto 
d'ogni uno vogliono che s'adatti la costituzione di esso, e 
mirano all'umana prosperità; d'onde l'idea del convitto umano, 
del socialismo, rivolto nell'applicazione alla ricerca dei 
godimenti materiali.</p>
	<p>Nella guisa stessa, per le stesse ragioni, nel XVI. secolo 
la vita politica essendo muta in Italia, la filosofia è costretta a 
rimanersi nell'astrazione, e si manifesta nel razionalismo di 
Bruno, che Vico e Campanella avvicinano alla realtà, perché 
cominciasi a sentire il bisogno d'un'esistenza politica; e quando 
questo bisogno manifestasi nell'azione, la realtà è raggiunta da 
Mario Pagano, svolta da Filangieri, da Romagnosi in tutti i 
rami della vita d'un popolo. Oggi finalmente nella dotta e 
pacifica Germania, in cui l'azione ha pochissimo imperio sul 
pensiero, rivive con forme anche più astratte il razionalismo di 
Bruno; e mentre cercasi anche negare la realtà, procedesi così 
servilmente sotto l'imperio di essa, che deducesi dai 
ragionamenti come il costituzionalismo sia l'ideale dello stato 
perfetto. Dunque, dal principio del mondo, il pensiero umano 
non ha potuto mai procedere nelle sue ricerche indipendente 
dalla realtà; ed appena discende all'applicazione delle idee, 
esse si adattano ai fatti, e non mai i fatti procedono da esse. 
Ciò basta per dimostrare ad evidenza, quanto sia assurdo il 
concetto che le rivoluzioni, i mutamenti negli ordini sociali si 
facciano prima nel pensiero e poi nella realtà; essi sono 
conseguenza delle condizioni, e relazioni degli uomini, e 
cominciano a manifestarsi con l'idea quando già sono latenti 
nella società: dalla manifestazione procedesi all'attuazione, e 
spesso questa avviene senza di quella; nella guisa stessa che 
nell'uomo si manifesta un bisogno, poi un'idea, poi l'azione, e 
spesso l'azione segue immediatamente il bisogno di 
manifestarsi, o maturarsi nel pensiero. Quindi la filosofia è 
quella che esamina con pacata ragione sulle condizioni, sui 
rapporti sociali, onde discernere ciò che si nasconde sotto 
l'apparente calma, trae in luce e presenta in concetti chiari e 
distinti quello che vagamente, ed universalmente è sentito. La 
società ammira le astrazioni del pensiero come i giuochi dei 
funamboli, ma non apprende nulla da quelle, che possa 
migliorare le sue condizioni: come niuno impara meglio a 
camminare osservando le sorprendenti prove d'equilibrio di 
questi; le une e gli altri non sono che passatempi. La filosofia 
veramente razionale, ovvero la scienza che merita il nome di 
filosofia, è quella cominciata in Italia con Berardino Telesio e 
seguìta da tutti i sommi Italiani sino al Romagnosi, che le 
diede il più vasto sviluppo; secondo i dettati di questa scienza 
noi seguiremo le nostre ricerche.</p>
	<p>Io mi scorgo parte dell'universo; penso, ma penso ciò 
che è il reale; non si produce nella mia immaginazione nulla 
che non risulti da ciò che esiste. Ho un'idea chiara e distinta, 
senza conoscerne l'essenza della materia, del moto, delle sue 
proprietà; lo <hi rend="italic">spirito</hi> è una negazione, è ciò che non è 
materia, un'incomprensibilità; una cosa, che non potendo 
essere avvertita dai sensi, non può essere né pure immaginata; 
spirito è una parola che non ha significato.</p>
	<p>Nel mondo osservo un incessante avvicendarsi di 
produzione, e di distruzione; due cose opposte, ma se meglio 
rifletto, ogni contraddizione sparisce, produzione e distruzione 
non sono che l'effetto di una medesima causa, che è la legge 
della vita; produzione come distruzione vuol dire moto, ovvero 
vita.</p>
	<p>L'uomo lo scorgo eziandio sotto mille aspetti 
contraddittorii: eroe e codardo, benefattore e crudele, avaro e 
generoso; ma ogni contraddizione sparisce quando riconosco 
queste diverse azioni effetto di una sola, e medesima causa, di 
una sola e medesima legge, la ricerca dell'utile, che secondo 
l'indole degl'individui, ed i rapporti che costituiscono la società 
in cui vive, cangia i modi ed il nome; chi lo cerca nella gloria, 
chi nell'ignòminia; alcuni nel sagrifizio, altri nei beni 
materiali...... È questo un fatto che niuno può revocare in forse; 
esso è riconosciuto da tutta la scuola del sensismo francese ed 
inglese, dai nostri grandi italiani, Pagano, Filangieri, Beccaria, 
Romagnosi, e sottinteso da Vico, da Campanella, da Telesio, 
da tutti gli economisti moderni, da tutti i socialisti, dai 
razionalisti della Germania; <hi rend="italic">Di buon grado</hi>, dice 
Schiller, <hi rend="italic">io presto aiuto agli amici. Ma ahi lasso! lo fo per 
inclinazione; onde spesso mi contrista il pensiero di non essere 
virtuoso. Fichte</hi> dice: <hi rend="italic">ama te stesso sopra ogni cosa, 
ed il tuo prossimo per amor di te stesso</hi>. Negano questa 
verità i paesi devoti ad un Dio personale, e gli ecclettici, cioè 
quelli che cercano conciliare i principii della scienza e lo stato 
presente della società; e così si fanno gli apologisti del 
sacrificio quelli che ne rifuggono con orrore!! A Giordano 
Bruno sarebbe stato più doloroso rinnegare la sua 
dottrina, che sentirsi ardere le carni; si gettò nel rogo per 
fuggire il dolore di rinunziare alle proprie idee. I due ultimi 
versi del suo sonetto il dicono chiaramente:</p>

<lg><l>Fendi secur le nubi e muor contento,</l>
<l>Se il ciel sì illustre morte ti destina!</l>
</lg>
	<p>Chi ha creato il mondo? Nol so. Di tutte le ipotesi la 
più assurda è quella di supporre l'esistenza di un Dio, e l'uomo 
creato a sua imagine; ovvero, non essendoci dato immaginare 
questo Dio, l'uomo l'ha creato ad imagine propria, e ne ha fatto 
il Creatore del mondo; e così una particella diventata creatrice 
del tutto.</p>
	<p>Ma quale utile può ottenersi dalla ricerca del Creatore 
del mondo? Nessuno. Il mondo esiste, e ciò è un fatto; in esso 
da pertutto io trovo moto, da pertutto la medesima causa della 
vita, che appare in mille guise: è latente nei minerali, vegeta 
nelle piante, guizza nei pesci, rugge nel leone, ragiona 
nell'uomo; la diversità dei modi coi quali manifesta la sua 
potenza, dipende dalla maggiore o minor perfezione del corpo 
da essa animato. Corpo ed anima sono entrambi immortali, non 
avvi nell'universo mondo un granello di sabbia che si 
distrugga; il corpo ridotto polvere, rientra in seno alla gran 
madre; l'anima o il fluido animatore esce dalla sua prigione che 
davagli forma, abbandona il corpo che si distrugge e più non si 
presta al moto, e confondesi con la gran massa di esso che 
vaga negli spazii; la morte non è che la distruzione delle forme 
d'<hi rend="italic">individualità</hi>. Da questo moto incessante risultano i 
rapporti dell'uomo col mondo esteriore, degli uomini tra loro, 
la società; e però non fa d'uopo ricercare la causa del moto, 
perché a nulla gioverebbe tale ricerca, ma la legge del moto. 
Tutti i filosofi del mondo convengono nell'immutabilità di 
questa legge; quelli soli che riconoscono l'esistenza di un Dio 
la negano.</p>
	<p>Il concetto d'un Dio onnipotente è figlio dello 
scolasticismo in cui cadde il mondo romano nella sua 
decadenza. La <hi rend="italic">virtù</hi>, il <hi rend="italic">gusto</hi>, il <hi rend="italic">diritto</hi> sono 
incompatibili con l'esistenza di questo <hi rend="italic">Dio</hi> che può tutto 
cangiare secondo il suo capriccio, che piegasi alle discordi 
preghiere dei mortali; nulla vi resta d'immutabile, tutto cangia 
secondo la sua volontà. L'unità nell'universo sparisce; non è 
una sola la causa del moto, e quindi una sola la legge di esso, 
ma son tante cause diverse quanti sono gli enti; l'anima 
dell'uomo è diversa da quella del bruto, questa da quella del 
vegetabile, anzi ogni uomo ha un'anima diversa. 
Ammessa tale ipotesi, la virtù non ha significato, la ricerca di 
una legge unica del moto è impossibile, impossibile il 
progresso; per un solo atto della volontà di questo Dio noi 
potremmo indietreggiare di secoli. L'unica regola, l'unica legge 
è la rivelazione che ci vien fatta da alcuni uomini in nome di 
questo Dio; questi uomini sono gli arbitri dell'umanità. La 
storia non ha più nesso, ma sono tanti fatti, manifestazione 
della libera, e però mutabile, volontà di questo Dio. Ma 
quest'ipotesi scoraggiante e incomprensibile, questo Dio 
assurdo, imagine della dissoluzione sociale, sparisce, non 
appena dalla corruzione comincia a manifestarsi novella vita.</p>
	<p>Stabilito che una sola debba essere l'ignota causa del 
moto, ci faremo a rintracciarne la legge; non già astraendo il 
nostro pensiero, e ricavando le conseguenze secondo i dettati 
della dialettica, ma seguendo da vicino i fatti, studiandoli 
accuratamente, e conoscendo così la legge con cui gli uni dagli 
altri procedono; non già cercando quale <hi rend="italic">dovrebbe essere</hi> 
questa legge, ma quale <hi rend="italic">è</hi>; non l'<hi rend="italic">ideale</hi>, ma il 
<hi rend="italic">reale</hi>.</p>
	<p>Nell'universo scorgiamo armonia ed unità, tutto è 
regolato, il moto degli astri, il succedersi delle stagioni, il 
prodursi delle piante; tutto è l'effetto di una medesima forza 
attiva, la quale sospinge gli uomini al moto, e crea le loro 
diverse condizioni e relazioni, le diverse costituzioni della 
società; e però essendo la storia un effetto di questa forza, essa 
deve procedere secondo una regola, secondo una legge 
immutabile e necessaria.</p>
	<p>La noja che esagera il fastidio del presente, la speranza 
che abbellisce oltre misura l'avvenire; ed in altri termini la 
necessità di soddisfare ai propri bisogni, sospingono l'uomo al 
moto; dolore e piacere, suoi angeli tutelari, lo costringono a 
fermare la sua attenzione sugli oggetti circostanti. Ed in tal 
guisa da ogni sensazione, da ogni esperienza vien creata 
un'idea; se nulla v'è nell'esperienza, nulla v'è nella mente, 
ovvero come dissero i peripatetici: <foreign lang="lat">nihil est in intellectu 
quod prius non fuerit in sensu</foreign>.</p>
	<p>Le continuate sensazioni dirozzano le fibre, che per 
soverchia rigidezza, come quelle del selvaggio, mancano 
d'irritabilità, e danno tono a quelle dei fanciulli per placidezza 
tarde. Appena la fibra acquista un certo grado d'irritabilità, 
l'uomo immagina; né ha più bisogno della presenza 
dell'oggetto per descriverlo e vederlo in sua mente. Segue in 
ultimo la ragione, facoltà di discernere, la quale classifica, 
compara, cerca la correlazione delle acquistate idee, e rischiara 
il <hi rend="italic">tumulto degl'istinti</hi>. Quindi tre età nell'uomo: 
dei sensi, dell'immaginazione, della ragione. Nella prima le 
fibre son molte, nella seconda cominciano a tendersi, nella 
terza hanno il giusto grado d'irritabilità, con la vecchiezza 
diventano flaccide, l'uomo peggiora, e diventa di nuovo 
fanciullo.</p>
	<p>Le facoltà dell'uomo sono inferiori ai bisogni; da ciò la 
perpetua operosità della vita. Ad ogni sensazione, ad ogni idea 
l'uomo subisce una modificazione, e con questa sorge un 
nuovo bisogno; e così la vita è un avvicendarsi continuo di 
bisogni, di idee, di nuovi bisogni.</p>
	<p>L'uomo, se non è costretto da forze esteriori ad operare 
diversamente, segue per sua natura questa serie di movimenti, 
e trasforma tutti gli oggetti circostanti. L'indefinita 
modificabilità del mondo esteriore, che reagendo sull'uomo lo 
modifica indefinitamente, costituisce una indefinita 
modificabilità di rapporti fra uomo, fra esso e gli oggetti che lo 
circondano. Questi rapporti, ovvero l'<hi rend="italic">azione</hi> degli 
uomini gli uni verso gli altri e sul mondo esteriore, 
costituiscono le umane società che per tal ragione sono 
indefinitamente modificabili. Dunque il continuo mutarsi di 
questi rapporti, ovvero delle costituzioni sociali, è una legge 
assolutamente necessaria, legge che risulta dalla natura umana; 
quindi fa duopo o migliorare, o peggiorare continuamente, 
oppure oscillare fra certi limiti.</p>
	<p>Inoltre le fibre vengono modificate secondo il numero 
delle sensazioni: queste crescono a misura della trasformazione 
degli oggetti esterni; dunque in una società in cui la natura è 
selvaggia, e non ancora ha subìto gli effetti dell'umana 
operosità, le sensazioni debbono essere pochissime, le fibre 
degli uomini rozze. A misura che le sensazioni crescono per la 
trasformazione che il mondo esterno subisce per mano 
dell'uomo, le fibre gradatamente si dirozzano; quindi le tre età 
che si riscontrano nell'uomo, esistono egualmente nelle società: 
dei sensi, il puro stato selvaggio; dell'immaginazione, l'epoca 
delle favole e degli eroi; della ragione, l'epoca delle forti 
passioni, delle grandi virtù, perché la fibra ha raggiunto tutto 
quel grado d'irritabilità di cui è capace. Dunque per la natura 
umana il moto, il cangiamento delle condizioni e relazioni 
degli uomini, è immancabile; e per la stessa natura nelle 
società debbono sempre migliorando succedersi tre età diverse; 
dunque progresso. Ma le modificazioni, ed i rapporti, effetti 
dell'umana operosità, essendo indefiniti, indefinito eziandio il 
numero delle sensazioni che ne risultano; e siccome le 
soverchie, e continue sensazioni logorano ed ammolliscono le 
fibre, e gli uomini s'avviliscono, ne risulta che le 
società debbono eziandio soggiacere allo stato di vecchiezza, e 
morire di sfacelo; il progresso indefinito è impossibile.</p>
	<p>Ora ci faremo a particolareggiare le nostre ricerche. 
Generalmente ogni modificazione che l'uomo opera sugli 
oggetti circostanti è un prodotto, le modificazioni sono 
indefinite: dunque, i <hi rend="italic">prodotti debbono indefinitamente 
crescere</hi>.</p>
	<p>Discorremmo nel primo saggio come si formarono le 
prime famiglie, e quindi i <hi rend="italic">vichi</hi>, i <hi rend="italic">paghi</hi>, le 
<hi rend="italic">città</hi>: quindi l'uomo tende all'associazione, o perché il 
debole donasi al forte per esser protetto, o perché questi lo fa 
suo schiavo, o perché varii deboli si collegano contro il forte. 
Insomma questa tendenza continua risulta dall'istinto della 
propria conservazione, dalla ricerca della prosperità, dalla 
brama della vendetta, non già dall'amore reciproco degli 
uomini. Come gli uomini, le famiglie, i vichi, i paghi per 
vantaggiare sé stessi si uniscono e formano le città, del pari 
vediamo le varie città formare le nazioni; e queste sotto 
l'imperio degli stessi moventi, formare gl'imperi. Quindi 
possiamo inferire che l'umanità ha una tendenza verso l'unità 
mondiale.</p>
	<p>Né questa è l'unica ragione, ma àvvene un'altra non 
meno importante. La natura, quasi per confermare questa 
legge, ad ogni regione ha dato prodotti diversi, mentre il 
desiderio, ed il bisogno di giovarsene è lo stesso in tutti gli 
uomini della terra, i quali ricorrono alla forza, alla frode, al 
commercio, per fornirsi di ciò che difettano. Quindi è 
indubitato che un giorno, se il globo non formerà un solo ed 
unico stato, certamente la prosperità e la civiltà saranno 
uniformemente sparse sulla sua superficie. E come ne' vichi, 
ne paghi, nelle città, nelle nazioni dai varii costumi e gerghi, 
nacque una pubblica opinione, ed una lingua comune, nella 
guisa stessa, un giorno vi sarà un'opinione ed una lingua 
mondiale.</p>
	<p>Proseguiamo lo studio della natura umana. 
L'istinto avverte l'esistenza dei fatti senza svolgerne le 
conseguenze. La ragione le svolge, le studia, e le compara. Gli 
impulsi che riceviamo dall'istinto sono l'effetto dell'immediato 
piacere che può procurarci un'azione. Se a questa prima 
sensazione piacevole ne succedano come conseguenza, altre 
dolorosissime, noi nol sappiamo. Solamente la ragione può 
avvertircene, la quale opera quando una sensazione dolorosa 
fissa su di un oggetto la nostra attenzione. L'uomo deve 
necessariamente errare; la sua ragione non evita l'errore, ma lo 
corregge quando i tristi effetti delle sue conseguenze lo 
costringono a ragionare. L'errore non è conforme alle leggi di 
natura, altrimenti non sarebbe errore; i suoi tristi effetti sono la 
voce di queste leggi che ci richiama sotto il loro assoluto 
imperio. Dunque l'istinto ci allontana dalle leggi di natura, la 
ragione ci rimena verso di esse. Il fine a cui tendono le leggi di 
natura, è il bene, è l'azione che risulta dalle ultime conseguenze 
dei loro effetti; lo istinto, invece, non mira che al bene 
immediato; la ragione c'insegna di sacrificare questo 
all'avvenire. L'istinto restringe il nostro sguardo in angusta 
valle, mentre per discernere le leggi di natura, è d'uopo di 
ascendere una sublime vetta, ed in un fissar d'occhio tutto 
antivedere nell'avvenire. Fra i suggerimenti dello istinto, e le 
leggi di natura, avvi il medesimo rapporto che passa fra una 
lettera dell'alfabeto e la scienza. Per il che la legge del moto, 
della vita, è evidente: il moto è una serie non interrotta di 
<hi rend="italic">azioni</hi>, le quali sono effetti erronei dell'istinto, che più 
tardi la ragione corregge, quello deviando, questa 
avvicinandosi alle leggi di natura. Inoltre le condizioni, e le 
relazioni degli uomini, la costituzione sociale insomma, è 
l'effetto dell'<hi rend="italic">azione</hi> degli uomini, gli uni verso gli altri; 
dunque le costituzioni delle società sono effetto dell'errare 
dell'istinto, che la ragione corregge avvicinandole sempre alle 
leggi magistrali della natura. Svolgeremo più diffusamente 
cotesta idea.</p>
	<p>Seguendo l'istinto, l'uomo che trovasi sotto una 
sensazione dolorosa, cerca tutto ciò che allevia il dolore, che 
distrugge la causa del male; né riflette se il rimedio dall'istinto 
suggerito, svolgendo in seguito le sue occulte proprietà, possa 
cagionare un male maggiore del presente; ricalcitra con esso, e 
ciò basta. Con questa legge che risulta dall'indole sua l'uomo 
costituisce la società e muta la costituzione di essa.</p>
	<p>Intanto ad ogni nuova costituzione accettata dagl'istintivi 
desiderii del popolo, esiste sempre un utile immediato, causa di 
coteste aspirazioni, e quindi nei primi istanti, rinfrancata da un 
tale utile, la società prospera. L'ulcera che dovrà roderla è 
nascosta, è appena in germe, i mali non sono sensibili. In tale 
stato la ragione non ancora costretta dal dolore a studiare i 
mali, segue ciecamente l'istinto, ed essendo costretta a 
serpeggiare nei suoi angusti giri, e comparando e studiando i 
rapporti delle cose in quelle condizioni che l'errore dominante 
la sociale costituzione le ha stabilite, risultano i pregiudizii e le 
opinioni, che un giorno dovranno tiranneggiare questa società, 
e pur non di meno in quest'epoca, la ragione, siccome segue 
l'istinto, è d'accordo col sentimento; gli uomini sentono e 
ragionano, non già giustamente, ma liberamente; la società è 
giovine, i costumi sono puri; il diritto, il giusto, le azioni 
virtuose sono quelle conformi al patto sociale.</p>
	<p>Ma i rapporti sociali che si svolgono partendo da una 
base erronea, si scorgono diventare sempre più contrarii alle 
leggi di natura: quindi cominciano a manifestarsi gli 
inconvenienti, poi i mali, i quali rapidamente crescono ed 
ingigantiscono; ecco il periodo delle rivoluzioni, o delle 
dissoluzioni delle società.</p>
	<p>In tal periodo il dolore obbliga la ragione a fare studio su 
i mali che tormentano il pubblico, ed è condotta a delle 
conseguenze opposte ai pregiudizii ed alle opinioni dominanti 
contraddittorie con le opere, coi costumi; quindi una lotta di 
motivi esterni con l'interno convincimento. La virtù, essendo la 
vittoria di questo su di quelli, ovvero quel sentimento superiore 
alla stessa fama che appellasi coscienza, per cui disse il 
Campanella <hi rend="italic">Onor non ha chi d'altri il va cercando</hi>, non è 
più quella che opera secondo il patto, ma in contraddizione col 
patto. Il diritto, il giusto non più quello riconosciuto dal patto, 
ma quello che risulta dai nuovi rapporti delle cose scoverte 
dalla ragione. Se il patto, per cagione dei dolori che 
tormentano le moltitudini, non è riformato o cangiato, la 
società è condannata a perire. Allora scorgesi la virtù difettiva; 
quindi i motivi esterni prevalendo, la ragione è costretta a 
tacere. Ognuno impotente a combattere i proprii mali, 
si isola; non è più commosso dai mali altrui, e la ragione stessa 
impone per propria conservazione silenzio al sentimento; 
l'uomo è depravato, è perfido ed infelice.</p>
	<p>In questi diversi stati, in queste condizioni la società per 
mezzo degli scrittori manifesta le sue idee. Nell'epoca di 
prosperità l'erudizione ordinariamente sovrabbonda, gli 
scrittori sono puri, le loro opere, le loro dottrine sono d'accordo 
col patto sociale.</p>
	<p>Cominciano i mali, i tormenti, e questo sentimento 
doloroso manifestasi con rimpiangere il passato, con maledire i 
depravati costumi. La <hi rend="italic">Divina Commedia</hi> fu il canto 
solenne con cui l'Italia manifestò i proprii dolori, e rimpianse 
l'antica purezza dei costumi.</p>
	<p>I mali cessano, la depravazione generale produce la 
sfiducia, lo scetticismo. Allora vediamo sorgere sovente gli 
apologisti del sentimento, i nemici del calcolo e della ragione; 
scrittori generosi ma non profondi, i quali credono cagione 
dell'isolamento, dell'egoismo, non già i mali da cui l'uomo è 
tormentato, ma la facoltà che li fa discernere. Eglino 
vorrebbero porvi rimedio suscitando in altri quei generosi 
sentimenti dai quali si sentono animati. Melchiorre Delfico, 
Giacomo Leopardi sono di un tal genere; la loro voce è 
lamento, protesta della società contro i mali che tutti sentono.</p>
	<p>Contemporanei di questi scrittori, si mostrano i 
riformatori, nunzii di speranza e di vita, uomini di squisita 
fibra, che sottopongono a severo esame i mali che opprimono 
la società, mostrano a nudo le sue piaghe, ne ricercano la 
cagione, propongono i rimedii, e compongono la filosofia 
dell'epoca. Se i dolori non sono abbastanza sentiti, o l'indole 
nazionale è tarda ed incapace di forte passione, costoro 
rimangono nell'astratto; e se discendono ad applicare le loro 
dottrine, si allontanano ben poco dallo esistente, adattano ad 
esso i loro ragionamenti. Se i mali son gravi, le passioni 
violente, il ragionamento dei riformatori distrugge quanto 
esiste. Gli scrittori alemanni, e i francesi del presente secolo 
hanno questi due distinti caratteri. I riformatori debbono 
vincere l'aspra lotta del proprio convincimento, contro tutti i 
motivi esterni, i pregiudizii, la pubblica opinione, spesso la 
presunzione, l'esilio, il carnefice, il rogo. Sono gli eroi 
dell'epoca.</p>
	<p>D'altra parte in molti l'utile privato trovasi strettamente 
legato alle leggi, alle opinioni, ai pregiudizii combattuti, e 
questi se ne fanno i difensori; ecco i conservatori, gli apologisti 
del presente, in cui essi trovano il bene, o almeno il germe 
d'ogni futuro bene. In questi cotali scrittori depravati, i 
motivi esterni hanno sempre il trionfo sull'interno 
convincimento, la virtù è difettiva; sono turba vile e spregevole 
in perpetuo, se lo sprezzo potesse aspirare ad immortalità; 
l'<hi rend="italic">opportunità</hi> è la legge suprema, il principio che li 
regola. Lodatori infaticabili, formano il corteggio della 
tirannide finché questa non diventa forte, da non aver più 
bisogno delle loro lodi, ed impone silenzio all'importuno 
garrito.</p>
	<p>La lotta fra i riformatori ed i conservatori rischiara le 
tenebre, perfeziona le dottrine di quelli, che, originate da mali 
della società, acquistano maggior lume secondo che maggiori 
sono gli ostacoli che trovano al loro sviluppo. Per tal ragione, i 
conservatori, parte cancrenosa della società, loro malgrado 
contribuiscono al perfezionamento delle nuove idee. Così il 
pensiero nasce dai fatti fra il volgo, dai dolori; procede a 
traverso di essi, ma siegue poi fuor di volgo, i suoi voli, le sue 
astrazioni, mentre questo, senza mai addottrinarsi, dai soli fatti 
vien balzato da un'idea in un'altra.</p>
	<p>Intanto le moltitudini, sotto la pressura dei crescenti 
mali, cominciano a manifestare un'irrequietezza, un odio al 
presente, un desiderio di migliorare vago, confuso, non 
espresso in verun concetto. Ma questo desiderio, questo 
concetto non tarda a formolarsi nella mente di pochi in un'idea 
che diventa legame di sette, scopo di congiure, fede di martiri; 
e così essa manifestasi in una serie di fatti, di sensazioni, che la 
rendono comune, spontanea, concreta, immediata, sentimento 
insomma. Allora la rivoluzione delle idee è compita; quel 
concetto di pochi getta un seme nell'universale coscienza che 
frutterà, fecondato dai fatti. Questa idea popolare legasi con le 
astrazioni dei filosofi, ma essa è quel primo suggerimento 
dell'istinto movente, e punto di partenza dei ragionamenti di 
quelli; e però nasconde nuovi errori, nuovi mali, dai pensatori 
manifestati, comparati, contrappesati, ma sempre inutilmente 
pel volgo, che non cercherà il rimedio di mali non ancora 
esperimentati; e come quelli procedono seguendo i voli del 
loro pensiero sino alle ultime conseguenze, le moltitudini, 
lentamente operano, ed attraverso fatti, delusioni, errori, 
procedono verso la meta da quelli rapidamente raggiunta.</p>
	<p>Sbattuto dalla tempesta sento il bisogno di un ricovero, 
penso di piantare degli alberi, e già li veggo nella mia 
immaginazione, in grandi rami diffusi. Li esamino 
minutamente, e mi convinco che non sarò da essi abbastanza 
guarentito, anzi mi attirerò i fulmini addosso. Come fare 
adunque? Quando saranno grandi, penso meco stesso, li 
abbatterò; coi loro fusti costrurrò un ricovero più utile 
degli alberi. Esamino questo nuovo trovato del 
pensiero, e, non iscorgendolo abbastanza perfetto, procedo; 
perfeziono il ricovero, e giungo, sempre migliorando, ad un 
edifizio; e conchiudo che l'edifizio è il solo utile rimedio 
contro la bufera. Ma a quanti travagli, a quante fatiche, a 
quante delusioni non dovrò sottostare se voglio trarre in atto il 
mio pensiero, e piantare gli alberi, attendere che crescano, 
abbatterli, ed adattarli all'ideato edificio? I riformatori son 
quelli che ragionando stabiliscono la necessità dell'edificio; il 
popolo comincia per attuare il pensiero con piantare l'albero, e 
non l'abbatte, se prima non ha esperimentato che esso non è 
sicuro all'ombra delle sue foglie, come aveva sperato; e così 
procede, perfezionando il proprio ricovero, sempre dopo avere 
esperimentati quei mali che la ragione avea già preveduti.</p>
	<p>Nel pensiero di Campanella, di Pagano, di Filangieri, di 
Romagnosi noi scorgiamo, o espressa, o sottintesa, o come 
conseguenza di quei principii, la rivoluzione sociale. Quindi il 
pensiero italiano raggiunse ben presto le sue ultime 
conseguenze. Ma come procede il popolo verso questa meta? 
Ora oppresso da esorbitanti gravezze, sollevasi nella 
gigantesca Napoli, terribile come la natura in corruccio, e, 
condotto da un pescatore, sbaraglia il mal governo che 
l'opprime; ora si raccoglie in Lucca intorno ad un nero e 
stracciato vessillo, e minaccia i ricchi; ora assale, al segnale di 
Balilla, e caccia lo straniero dalle mura di Genova; ora 
favorisce il Francese per odio contro il Tedesco; poi favorisce 
questo per odio di quello; finalmente, dopo tanti esperimenti e 
tante delusioni, comincia a riconoscere la necessità di 
conquistarsi una patria, e l'idea d'indipendenza Italiana la 
personifica in un Papa, poi in un Re, ed ora attende i nuovi fatti 
che verranno a trarlo dall'incertezza in cui gli ultimi disastri 
l'hanno gettato. A traverso di tanti esperimenti raggiungerà la 
meta, e, distruggendo l'edificio incantato dei pregiudizii e delle 
opinioni, adatterà la sua costituzione alle leggi magistrali della 
natura, le quali già da lungo tempo servon di norma ai nostri 
pensatori. Quindi è assurdo che il progresso dell'idea faccia 
progredire i fatti; è assurdo pretendere di giudicare dalle idee 
espresse dagli scrittori, il progresso di cui un popolo in una 
rivoluzione è capace. Per giudicarne, bisogna studiarne la sua 
storia, e dallo studio delle peripezie a cui è soggiaciuto, potrà 
conoscersi ciò che esiste nella coscienza nazionale, ovvero 
quell'universal sentimento che si manifesta nel moto, lo regge e 
ne prescrive i limiti. Se un tal sentimento non sarà un'idea 
chiara e distinta, ma prenderà norma dai mali esistenti che a 
pena cercherà di toccare senza distruggerli, il moto sarà 
sviato, represso, infruttuoso, non sarà che una nuova 
esperienza, che un ammaestramento universale, che allargherà 
per l'avvenire i limiti di quel concetto esperimentato troppo 
angusto; in tal guisa si succedono le rivoluzioni, errori fatali 
dell'istinto nazionale, che la ragione corregge ed indirizza 
verso le leggi di natura.</p>
	<p>Fin qui potrebbe conchiudersi che il progresso è 
continuato, che le nazioni percorrendo una sanguinosa via 
procedono sempre; ma bisogna considerare altri elementi, altre 
cagioni, che operano sull'indole umana e sulla coscienza dei 
popoli.</p>
	<p>Se l'eccesso delle sensazioni, se le troppe delusioni 
logorano le fibre, e gettano la sfiducia nell'animo, se le 
soverchie ricchezze di alcuni e la miseria spaventevole dei 
molti troncano ogni nerbo alle moltitudini, e succede una 
solitudine di pensieri e d'interessi, che distrugge affatto la 
coscienza nazionale, allora le rivoluzioni sono impossibili. 
Allora manca quel sentimento universale d'onde i pensatori 
traggono le prime idee; mancano ai popoli le speranze, ai 
cospiratori i concetti; mancano le passioni che sospingono 
quelli a scrivere, questi ad agitarsi ed operare. Cessa il moto, e 
con esso la vita: ed il difetto di ardenti passioni non è che 
preludio di morte. Una nazione giunta in tale stato, è 
condannata a perire per vecchiezza: essa sarà preda dei più 
forti vicini.</p>
	<p>Dal nostro ragionamento possiamo conchiudere, che 
ogni nazione, tende con le sue rivoluzioni verso le leggi di 
natura, ma nel suo aspro cammino, può incontrare ostacoli tali 
che ne logorano le forze e la distruggono. Quindi il corso e 
ricorso delle nazioni, non è legge fatale ed inevitabile, ma 
nemmeno contraria all'indole dell'uomo e delle società. Né 
perché per lo passato ebbe luogo, dovrà necessariamente 
ripetersi al presente; può non avvenire, o almeno seguire 
un'orbita più eccentrica di quelle già percorse. Intanto le 
ricchezze sociali, dimostrammo che sono in continuo aumento, 
le scienze che scrutano i segreti della natura, e si giovano delle 
sue forze, volgendole allo accrescimento dell'industria, in 
continuo progresso; ed i popoli del mondo tendono sempre 
verso l'unità; quindi le diverse nazioni corrono tutte verso 
questa meta comune: uniforme prosperità mondiale; ma nel 
loro cammino ciascuna sottogiace alle proprie peripezie; 
alcune migliorano nelle loro istituzioni, altre decadono, certe si 
dissolvono, altre ingrandiscono: sono come tante navi che 
navigano verso il medesimo porto, ma non vi giungono senza 
che ognuna non abbia corso fortuna a sua volta.</p>
	<p>§Fin qui non abbiamo fatto altro che seguire la 
dialettica, e rimanere nell'astrazione; ora l'accurato esame dei 
fatti, ovvero della storia d'Italia, che nel primo saggio abbiamo 
adombrata, servirà di riscontro al nostro ragionamento.</p>
	<p>Distrutto l'Imperio Etrusco, dal diluvio d'Ogige, dalla 
crisi di fuoco di cui parlammo, fra i martiri dell'Italia, e della 
Grecia, per quell'incontrastabile legge di natura per cui l'uomo 
tende all'associazione, come il grave al suo centro, 
cominciarono a raccogliersi in varii gruppi i dispersi selvaggi. 
Le leggi da cui vennero retti questi primi gruppi, il dispotismo 
di uno su molti, ci dimostrano chiaramente il primo 
suggerimento dell'istinto. I deboli, onde esser garantiti dalla 
prepotenza dei forti, cercarono la protezione di altro forte, al 
quale si diedero volontariamente schiavi. Forse fuvvi chi 
suggerì la lega di tutti i deboli contro i pochi forti, forse fuvvi 
chi fece riflettere che si sfuggiva un male, e se ne creavano 
degli altri con la volontaria schiavitù; ma queste ragioni, queste 
dottrine dell'epoca, questi voli del pensiero riuscivano 
infruttuosi; l'istinto diceva ad ognuno: dònati ad un forte, e 
questi ti proteggerà: e così ognuno a schivare la probabilità 
d'un servaggio, rendevasi volontariamente servo.</p>
	<p>Così si formarono i <hi rend="italic">vichi</hi> e i <hi rend="italic">paghi</hi>. I deboli 
si sentivano lieti del ritrovato di aver chiesto la protezione del 
forte, contenti lavoravano, ed il forte, loro protettore, godeva 
del frutto dei loro lavori; la ragione era d'accordo col 
sentimento; queste prime società prosperarono.</p>
	<p>La guerra fra i <hi rend="italic">vichi</hi>, e <hi rend="italic">paghi</hi> fece che varii 
di questi borghi collegandosi formarono la città. I varii capi, re 
scettrati, e sommi sacerdoti dei loro dipendenti, si raccolsero in 
congresso nella città onde accordarsi riguardo il modo come 
condurre la guerra, solo pubblico interesse allora esistente.</p>
	<p>Intanto dal consorzio dei <hi rend="italic">vichi</hi> e <hi rend="italic">paghi</hi> 
risultò un culto comune, ed un paragone fra il modo di 
esercitare l'imperio dei diversi capi; quindi nei più oppressi 
sorse desiderio di migliorare; ed ecco i primi sintomi di una 
rivoluzione. Certamente soffrì pene acerbissime quel primo 
schiavo che si lagnò della propria condizione facendone 
paragone coi più fortunati; questi fu un riformatore, un 
virtuoso: le sue ragioni furono soffocate con la violenza, e la 
virtù ignota a quella società si mostrò per la prima volta. 
Virtuosi furono quei primi plebei, che sfidando il corruccio dei 
loro padroni, proposero sottoporre alla concione dei forti le 
private contese; virtuoso fu quel primo nobile che l'approvò 
facendo prevalere il suo convincimento - motivo 
interno - alla seduzione, che lo attirava ai vantaggi del 
domestico imperio - motivo esterno. Fu questa una prima 
rivoluzione, un progresso; divennero pù equi i rapporti fra i 
padroni ed i clienti, ma crebbe oltre ogni misura la podestà 
della concione, sovrana e giudice nel tempo stesso. Il 
suggerimento dell'istinto di surrogare all'arbitrio di varii capi il 
volere del congresso che essi medesimi componevano, si 
avvicinò assai più alle leggi di natura che la volontaria 
schiavitù ma diede corso a nuova tirannide.</p>
	<p>Al crescere delle popolazioni e delle ricchezze, al 
moltiplicarsi dei rapporti fra gli individui, la podestà 
dell'oligarchia dei forti cresceva, pesava sempre più sulla 
plebe, le cui fibre d'altra parte venivano dirozzate dal crescente 
numero delle sensazioni. Cominciarono a sentirsi i dolori, che 
trassero a sé l'animo dei più accorti, e la ragione dichiarò ben 
presto un'ingiustizia che i soli nobili fossero sovrani. Ecco la 
lotta della ragione coi pregiudizii e colle opinioni di quelle 
società. Da questa lotta cominciò a sorgere naturalmente l'idea 
della colleganza della plebe contro i nobili, idea dalla quale 
l'istinto aveva deviato, prima col volontario servaggio, poi col 
concedere ogni podestà alla concione dei forti, ed a cui la 
ragione rimenava la società. Questa prima colleganza ha in sé 
tutto l'avvenire della democrazia; dà principio alla lotta del 
popolo contro le caste ed i privilegii, ed entra nella sfera delle 
rivoluzioni dei popoli civili.</p>
	<p>Quale sarebbe stato il suggerimento della ragione per 
risolvere questa prima contesa fra nobili e plebei? 
Manomettere i nobili, e farsi la plebe arbitra della cosa 
pubblica. Ma conseguita la vittoria come reggersi da sé? 
Faceva d'uopo rifletterci, pensarci, ed il volgo non riflette, né 
pensa. L'istinto suggerì di non distruggere i nobili, ma limitare 
la loro podestà, sottoporla a regole, e queste regole furono le 
consuetudini, rudimenti dei codici di tutti i popoli; prima 
vittoria della plebe sui nobili, prima idea del giusto, e 
dell'ingiusto. Dunque sulle consuetudini primitive si basarono i 
codici, e queste consuetudini erano risultate dal volontario 
servaggio, dagli erronei suggerimenti dell'istinto; quindi il 
lungo cercare, le tante esperienze ancora in corso, onde 
giungere da principii così ingiusti al semplicissimo codice 
della natura, l'uguaglianza.</p>
	<p>Nuovi danni, e coi danni i dolori, sospinsero la plebe a 
nuova conquista. Si moltiplicarono i rapporti, le faccende, gli 
utili; la macchina sociale si complicò, la difficoltà di reggerla 
crebbe. Alle qualità naturali dell'uomo, forza ed astuzia in 
guerra, si sentì il bisogno d'una qualità nuova, saggezza 
in pace; se questa saggezza era difettiva nei nobili, la società 
non tardava a provarne le conseguenze; ed ecco che il 
sostituire ad essi altri governanti più degni, idea un tempo 
suggerita dalla ragione, ora per lo svolgersi dei fatti era 
suggerimento dell'istinto, effetto dei mali da cui la società era 
gravata, dei dolori, dai quali veniva stimolata. Quindi la storia 
dei tanti tumulti, dei martiri, delle rivoluzioni, con cui la plebe 
cercava conquistarsi il diritto di conferire ai suoi eletti i 
maestrati della republica. Dunque volontario servaggio; quindi 
il volere della concione dei forti sostituito all'arbitrio dei 
singoli capi; quindi la podestà di questa concione sottoposta 
alle consuetudini, ad una regola; finalmente gli eletti o i 
migliori sostituiti ai nobili; ecco il progresso delle interne 
istituzioni seguito dai varii popoli italiani, progresso che lo 
troviamo conforme a quelle leggi di natura, di cui abbiamo nel 
precedente paragrafo ragionato. Ora abbandoneremo per poco 
un tale argomento, e ci faremo a ragionare sulle scambievoli 
relazioni che si stabilirono durante questo tempo fra i varii 
popoli d'Italia e l'effetto che esse produssero sulle interne 
condizioni di ciascuno di essi.</p>
	<p>Quando i selvaggi cominciarono a raccogliersi in 
<hi rend="italic">vichi</hi> e <hi rend="italic">paghi</hi> si trovarono in contatto in Italia con 
i civilissimi etruschi superstiti del distrutto impero; quindi il 
desiderio in quelli di procacciarsi le ricchezze che questi 
possedevano; l'avidità dell'indole umana faceva tendere quei 
nascenti popoli a raggiungere la prosperità dei loro vicini. Di 
qui le guerre continue, le scorrerie che quei semiselvaggi 
fecero contro i civili etruschi, dai quali furono sempre respinti; 
d'altronde le comunicazioni dirette fra' monti, e però 
sommamente disagevoli, fecero sì che lo scambio dei prodotti, 
delle idee, dei trovati dell'industria, fu lentissimo fra gli 
Etruschi ed i popoli montani; e quindi lentissimo fra questi lo 
svolgersi della loro prosperità.</p>
	<p>Non così sulle coste: il mare li abilitò a facilmente 
comunicare coi civili orientali; lo scambio divenne facilissimo, 
ed arti ed industria rapidamente fiorirono, le ricchezze 
crebbero immense, ed ove erano agresti tribù si videro sorgere 
le Magno-Greche republiche.</p>
	<p>Ma come testè dicemmo il codice di questi popoli, 
comeché civilissimi, era basato sulle consuetudini delle 
primitive società, in cui una parte erano servi destinati al 
lavoro, un'altra padroni i quali cautamente vivevano delle 
fatiche di quelli. Inoltre l'indispensabile gerarchia militare, in 
cui i privilegi di ogni grado venivano stabiliti dai 
medesimi capi, introdusse l'ineguale riparto del bottino, quindi 
tali consuetudini, quantunque la condizione dei servi 
migliorasse, la base furono, i principii su cui venne stabilita la 
legge di proprietà, e quindi il diritto, non già quello giustissimo 
di <hi rend="italic">usare</hi> ed <hi rend="italic">abusare</hi> del frutto del proprio lavoro, 
ma l'altro sommamente ingiusto, che alcuni potessero 
possedere più del bisognevole mentre altri mancassero del 
necessario. Un tal diritto fondato su di un principio affatto 
oligarchico venne scosso, temperato ad ogni rivolgimento a cui 
quelle società sottostettero, ma, rimasto fermo nella sostanza, 
conservò la sua tendenza all'oligarchia; e le immense ricchezze 
ammassate da quei popoli civilissimi, furono proprietà di 
pochi, e più non si videro che opulenti e mendichi, mentre fra 
gli abitanti dei monti, l'industria in difetto avendo impedito lo 
sterminato crescere delle ricchezze, serbossi una quasi 
uguaglianza.</p>
	<p>Esaminiamo queste due società. I Magno-Greci e gli 
Etruschi dalla soverchia opulenza e dalla miseria di molti 
depravati; imperò i sensi di quei popoli erano dall'abuso o 
dall'inerzia attutiti, e le fibre per sopprabbondanza di 
sensazione rese flaccide, e se tese, per debolezza 
soverchiamente irritabili, e quindi gli umori dall'incostante 
tensione, o troppo impetuosamente sospinti, o troppo 
languidamente premuti; di quinci i loro vizii corrispondenti a 
questo stato dei loro sensi: sempre oscillanti ed incapaci di 
durevoli proponimenti: gli effetti o troppo concitati ed al 
minimo ostacolo repressi, o soverchiamente rimessi: la 
costanza, la calma impossibili: spesso li vediamo arroganti col 
nemico lontano, e se vicino codardi; i Tarantini derisero i 
legati Romani, all'avvicinarsi poi dell'esercito, tremarono e si 
diedero a Pirro. Inoltre, la miseria degli uni e l'opulenza degli 
altri faceva abilità a questi di comprare il voto di quelli, ed ai 
ricchi, non già ai migliori, veniva conferita la suprema podestà, 
e le cariche della republica; e però più innanzi ancora crebbero 
i mali. L'oligarchia dei ricchi immersi nella mollezza cercò 
sempre di divezzare il popolo dalle armi; per loro difesa 
assoldavano Campani.... Galli ivi accorsi per amor di 
guadagno, terrore di quell'imbelle plebe, ed eziandio de' 
tiranni che li pagavano.</p>
	<p>Se poi ci trasportiamo fra le robuste popolazioni che 
abitavano i monti, non troveremo né soverchia opulenza che 
attutisce i sensi, né miseria che logora le fibre, le quali dotate 
di giusta irritabilità, premono e sospingono a regolare e 
costante corso gli umori: onde fermezza ne' propositi, calma 
nel deliberare, costanza nelle opere; non insultavano, 
ma combattevano il nemico. Il valore in onore: e più del 
valore, la saggezza, e la disciplina dei guerrieri; eravi lusso, ma 
nei militari ornamenti. Inoltre l'agricoltura essendo la gradita 
occupazione di quei guerrieri, e le terre quasi ugualmente 
divise, l'utile privato trovavasi d'accordo con l'utile pubblico; i 
voti non venduti, e la suprema podestà, le cariche tutte della 
republica venivano conferite ai migliori. Ecco dunque 
nell'epoca medesima, nella stessa Italia due società, l'una pel 
rapido svolgersi della civiltà e l'accrescersi delle ricchezze, 
corrotta, e decadente; l'altra, ove erasi conservata una giusta 
uguaglianza, giovane e fiorente.</p>
	<p>Proseguiamo le nostre considerazioni: in una società 
depravata gli scrittori non possono essere che dotti e correttori 
di costumi; tali i Pittagorici, i quali non furono, come alcuni 
opinano, riformatori, ma propugnatori delle antiche virtù, 
apologisti del governo dei migliori, che avea già esistito, che 
esisteva presso i popoli montani, e che fra i Magno-Greci era 
degenerato, perché non bilanciate le fortune, e il governo dei 
più ricchi. "Il migliore dei Governi, diceva Clinia, non 
debb'essere affidato ad un solo, perché un solo ha delle 
debolezze; non a tutti, perché fra tutti il maggior numero è di 
stolti, ma a pochi, perché pochi sempre sono gli ottimi". - "Se 
una città libera, diceva Aristotile, non avesse che un solo uomo 
virtuoso, chi potrebbe negare che in tale città la dominazione 
di un solo sarebbe necessaria". E Clinia, Aristotile, Platone, 
facendosi come è naturale all'uomo centro di ogni cosa, 
credettero scoverte del loro ingegno quelle massime, quei 
principii che in quella società decadente erano un pallido 
riflesso, una debole eco di antichi costumi; e dando il nome di 
virtù, non già all'<hi rend="italic">azione</hi> che oppone nuovi principii a 
vecchi pregiudizii, ma ai principii, stessi, si credettero i soli 
virtuosi, né dubitarono per fare il bene, come essi dicevano, 
spacciarsi quali inspirati da Dio; e così l'amor proprio trovò in 
essi ragioni come accordare impostura e virtù. Quindi 
diventarono setta, società secreta; ma le loro dottrine non erano 
conformi alle istituzioni sociali, né cercavano riformar queste, 
ma rendere gli uomini con le istituzioni stesse migliori, opera 
vana e stolta; epperò li vediamo ora onorati e vezzeggiati, ora 
aspreggiati dai governi, ed in ultimo distrutti da Dionisio, 
quando la Sicilia passò a devastare la Magna-Grecia. Intanto 
quei principii, quelle massime dei Pittagorici si praticavano dai 
popoli montani: fra i Sanniti, forte federazione di tre milioni d'uomini 
raccolti intorno ad eccelsi monti, fra i Lucani, fra i 
Sabini... Sembrava strano ed inutile ragionare lungamente 
per dimostrare la giustizia di quelle massime; fra essi 
tali idee erano sentimento; e simiglianti costumi erano quelli 
dei nascenti Romani. Dunque i fatti sono in perfetto accordo 
col nostro ragionamento; le istituzioni di ciascun popolo 
progrediscono esattamente secondo quelle leggi fatali che sono 
effetto dell'indole umana: e se nelle società avvi 
sovrabbondanza di sensazioni, peggiorano e decadono. Nei 
primi secoli di Roma, si riscontrano in Italia tre diverse 
gradazioni, tre diverse età della vita dei popoli: al settentrione i 
Galli sono in uno stato di completa barbarie; i più forti fra di 
loro sono duci in guerra, ed arbitri degli altrui destini in pace; 
fra gli Appennini, giovani e fiorenti società, governate dagli 
eletti del popolo; sulle coste, popoli peggiorati, e decadenti. I 
primi secondo queste leggi avrebbero dovuto raggiungere lo 
stato dei secondi; questi o passare ad una ignota, ma migliore 
condizione, o decadere; gli ultimi erano condannati a perire. E 
così avvenne; i loro destini si compirono, e si compirono nel 
tempo medesimo che, per le stesse leggi regolatrici 
dell'universo, codesti popoli soggiacevano a nuova 
trasformazione.</p>
	<p>Da isolati selvaggi, per propria conservazione e per 
avidità, erano giunti a costituirsi in forti federazioni, ed 
opulente republiche. La civiltà, la prosperità non erano in Italia 
ugualmente sparse; ne difettavano i Galli, ne sovrabbondavano 
i Magno-Greci.
Guerrieri i Galli e gli abitanti dei monti, e le comunicazioni
difficili, quindi impossibile che avessero atteso
dal lavoro pacifico e lento del commercio quest'opera 
unificatrice. L'autonomia di quegli stati, troppo recisamente 
costituita per sacrificarla all'unità, e sorgente di odi 
vicendevoli; niun nemico comune ed universalmente temuto 
che li avesse indotti per propria conservazione a confederarsi, 
quindi essi erano dal fato condannati a sottostare ad una forza 
prepotente che ne avesse formata una sola nazione. Intanto ad 
ognuna di quelle nazioni sarebbe stato difficile compiere tale 
impresa, e perché avevano in contro avversari di pari forza, e 
perché eravi in Italia stabilito un diritto pubblico che garantiva 
la loro indipendenza.I Romani in forza di questo diritto pubblico,
perché nascente, ne vennero esclusi e sprezzati; essi per propria 
conservazione dovettero vincer tutti; prima dovettero esser 
guerrieri per procacciarsi il bisognevole; poi lo furono per 
difendersi da tante aggressioni, finché vinti i più forti 
avversarii, i Sanniti, divennero quella forza prepotente che 
unificò l'Italia.
Unificata l'Italia essa trovossi in quella purezza
di costumi in cui erano i Romani, i Sanniti, i Latini, ecc., 
che formavano la parte preponderante; il patriziato 
romano, i migliori d'Italia fu la sovrana concione che governò 
tutta la penisola. In tal guisa Galli, Sanniti, Magno-Greci 
corsero verso la stessa meta che raggiunsero, ma, nel compiersi 
cotesta legge, le istituzioni, i costumi delle società fiorenti 
prevalsero; i Galli ancora barbari furono inciviliti per forza: i 
Magno-Greci e gli Etruschi per vecchiezza perirono nella 
lotta. Roma fu il centro ove concorsero le varie istituzioni e i 
costumi di tanti popoli italiani: Roma fu il centro d'onde queste 
istituzioni si sparsero ugualmente in tutta l'Italia.</p>
	<p>Gl'italiani, retti dal saggio e guerriero patriziato romano 
si trovarono in contatto della vecchia civiltà d'Oriente e della 
barbarie d'Occidente; conquistarono gli uni e gli altri e 
sparsero la civiltà dei primi egualmente sul loro vasto impero. 
Ma le tante ricchezze acquistate colla guerra cominciarono a 
far sorgere l'opulenza e la miseria; il governo passò nelle mani 
dei più ricchi; gli ordini sociali avevano compito il loro corso, i 
mali crescevano, quindi o dovevano con una rivoluzione 
rigenerarsi o peggiorare e dissolversi come era avvenuto ai 
Magno-Greci.</p>
	<p>Le fibre non erano inflacidite, le passioni ancora 
esistevano; quella società presentò sintomi di rigenerazione; i 
Gracchi, i Saturnini, i Drusi furono i riformatori dell'epoca; 
essi mirarono a limitare i diritti di proprietà, ma i loro 
ragionamenti, i loro sforzi non furono compresi dal popolo 
italiano; questo seguiva i suggerimenti del proprio istinto e 
credeva cagione dei mali il potere usurpato dai romani. Tutti 
vollero essere romani, e lo furono. Ma i mali, in luogo di 
diminuire crebbero; le loro forze, le loro fibre si logorarono 
nella lotta. Noi vediamo la stessa cagione - opulenza e miseria 
- produrre i medesimi effetti, i medesimi vizii, dai versi di 
Lucano, espressi con impareggiabile maestà ed evidenza:</p>

<lg><l>In poter vasto il campicel si estese,</l>
<l>Ed estraneo arator fe' lunghi i solchi</l>
<l>Dove brevi li fea l'irto Camillo,</l>
<l>E affondavan le marre i Curi antichi</l>
<l>... </l>
<l>Alla ragione</l>
<l>Fu misura la forza, e parto iniquo</l>
<l>Della forza, le leggi e i plebisciti:</l>
<l>...</l>
<l>Allor fur compri i fasci, e mercatante</l>
<l>Dei suoi favori il popolo divenne</l>
<l>...</l>
<l>Allor l'usura, lupa che fa d'oro</l>
<l>Ricolta ad ogni luna: allor la fede</l>
<l>Violata e la guerra utile ai nudi.</l>
</lg>
	<p>Tutti i maestrati della republica si ridussero nelle 
mani dei pochi ricchi, e con essi il governo, il tesoro, la guerra, 
le provincie, i trofei, le glorie; le guerriere prede fra capitani si 
dividevano, erano i soldati plebe misera e vendereccia, e se le 
proprietà dei padri o figli di qualche soldato confinavano a 
quelle di qualche potente, ne rimanevano spogliati. Così 
spalancossi fra i patrizii e la plebe - quelli diventati opulenta 
oligarchia, questa moltitudine di codardi e mendichi - la stessa 
voragine da cui furono inghiottiti i Magno-Greci. - Ben presto 
in Roma, come era avvenuto fra quelli antichi popoli, 
l'oligarchia dei ricchi fu a sua volta oppressa dal militare 
dispotismo.</p>
	<p>La storia d'Italia diventa ora la cronaca sanguinosa dei 
suoi tiranni; e Roma nella decadenza non cessò di essere 
grande. Gli eroici e puri costumi che descrive Tito-Livio e la 
corruzione ed i misfatti scolpiti da Tacito, rappresentano 
degnamente il sorgere ed il tramontare di un gran popolo. Lo 
stato di Libari, di Cuma, di Cotrone, di Siracusa.... è riprodotto 
su vastissime dimensioni. Sino a Nerone la cronaca è italiana, 
poi perde questo carattere di nazionalità e diventa universale. 
Alle frontiere si creano gl'imperatori che si disputano il trono; 
il Senato, estraneo alla lotta, applaudisce al vincitore. 
Quest'impero cadente e ricco trovasi a contatto di Goti, 
Longobardi, Franchi, barbari affatto. Essi agognano 
d'impossessarsi di tante ricchezze, ma dubitano pel terrore che 
loro inspira il nome romano. Intanto per effetto della 
corruzione le feroci terre si spopolano, e si cangiano in deserti, 
gli uomini avviliti dalla miseria ed oppressi dalla tirannide 
cercano rifugio fra le caverne e le selve. I superstiti a questo 
cataclisma politico non differiscono gran fatto dai superstiti 
alle grandi crisi della natura: essi fuggono spaventati la 
violenza dei potenti, come questi lo scroscio della folgore ed il 
muggito della tempesta. Finalmente i barbari scacciano la 
paura e si rimescolano con le reliquie dell'Impero. I 
destini si compiono; i Romani periscono per vecchiezza, e la 
civiltà che arrestavasi al Reno ed al Danubio spandesi sino 
all'Oder.</p>
	<p>Siamo ora alla barbarie ricorsa, che vedremo progredire 
sotto l'impero di quelle medesime leggi di cui discorremmo. 
All'imbelle patriziato romano si surroga la robusta e guerriera 
aristocrazia dei barbari. Quest'aristocrazia componeva la 
concione sovrana da cui veniva eletto il re loro duce in guerra. 
I patrizii romani con l'usura e la frode vicendevolmente si 
distruggevano: i nobili barbari lo facevano con la forza, ed i 
piccioli proprietari erano da questi baroni talmente oppressi 
che rinunziando ad un'effimera libertà, si dichiaravano 
volontariamente vassalli del potente vicino onde esserne 
protetti; nella guisa stessa che nella primitiva barbarie quelli 
che meno potevano si donavano schiavi ai più forti. La società 
nuova che erasi costituita all'antica con nomi e costumi diversi 
conservò la medesima tendenza ad un'oligarchia di proprietari 
che andavasi sempre restringendo, allargava quella fatale 
voragine che separavala dalla plebe. Intanto in questa barbarie 
ricorsa era rimasto superstite il comune romano; esso fu punto 
di rannodamento alla maggior parte degli oppressi; questi 
comuni sottostettero all'assoluto imperio dei baroni, ma essi 
furono tanti centri di vita. Il misero popolo dopo sei secoli 
cominciò a sentire i propri mali, venne scosso dalla lotta 
impegnata fra l'aristocrazia e la teocrazia, la rivoluzione 
cominciò; e questa rivoluzione che logorò le forze dei romani, 
fece inabissare tutto l'Impero in quella voragine spalancata fra 
ricchi e poveri che trionfò dinante la barbarie riscossa, 
imperocché le sue mire furono più recise. Allora gl'italiani 
volevano conservare l'Impero, chiedevano solo di esser 
Romani. Vano rimedio ai loro mali. Ora che in diritto ed in 
fatto altro non esisteva che l'arbitrio dei baroni, il suggerimento 
dell'istinto fu di distruggere questi; non eravi nulla da 
conservare; i ricchi baroni vennero assaliti; le loro terre 
conquise, diroccate le loro castella, ed essi furono costretti a 
chiedere rifugio ai trionfanti comuni. L'Italia risorgeva. I 
comuni italiani, per loro interne istituzioni erano al medesimo 
punto in cui erano giunti i Sanniti e i Magno-Greci; quindi 
l'intera Italia sotto i Romani, il governo dei migliori, gli eletti 
del popolo. Quelli pel crescere delle ricchezze peggiorarono e 
perirono, questi corsero con più rapidità le vicende medesime. 
Nelle antiche città italiane formate dalla riunione di rozzi 
selvaggi, ed in cui l'agricoltura era in onore, i migliori erano 
considerati i più laboriosi, i meno ignoranti; per contro 
nelle città italiane surte dalla ritornata barbarie, dal lezzo della 
comune depravazione, cogli sforzi dell'industria e del 
commercio, i simulatori e gli scaltri erano quelli nelle cui mani 
veniva affidata la suprema podestà; nelle primitive popolazioni 
agricole tutto l'utile privato accordavasi con l'utile pubblico; in 
questo in cui tutto era industria e commercio, quello era in 
opposizione con questo, e vinto il nemico che li aveva costretti 
ad unirsi e concorrere al medesimo scopo, l'amor di patria 
cessò di fatto e fuvvi solitudine di pensieri e d'interesse. Le 
ricchezze degli antichi popoli italiani che abitavano i monti 
non poterono crescere che lentamente e per mezzo delle 
conquiste; ai comuni risorti invece che non aveano rivali nel 
resto d'Europa allora barbara, le ricchezze, come presso i 
Magno-Greci, crebbero rapidamente. Al XIII secolo le grandi 
fortune erano ammassate, la plebe compra, le città si dividevano 
in opulenti e mendiche; al XV secolo è riprodotto il medesimo 
fatto osservato presso i Magno-Greci ed i Romani. Alla cima 
della società un'opulenta e però molle e codarda oligarchia che 
sempre restringevasi, alla base plebe vilissima; dall'oligarchia 
si viene al dispotismo militare dei tirannelli. Sintomi delle 
rivoluzioni si manifestano; i tumulti si succedono, ma tutti 
mancano di un concetto dirigente. In quelle società parteggiate 
dall'oro, l'istinto altro non suggeriva che surrogare una 
tirannide ad un'altra; le forze si logorarono, e la voragine 
spalancata fra ricchi e poveri inghiottiva libertà, indipendenza, 
arti, industria, commercio, tutto insomma.</p>
	<p>Mentre l'Italia per le mal distribuite ricchezze perdeva 
ogni nerbo ed imputridiva nei vizii, la sua opulenza, la sua 
civiltà soverchiamente superiore a quella delle nazioni che 
l'accerchiavano, dando effetto a quella fatale legge per cui la 
prosperità tende continuamente a spandersi su tutti i popoli, 
produsse l'irruzione in Italia di quelle nazioni. L'Italia dei 
Romani era stata mirata dai barbari come lo schiavo mira il 
padrone; ora i semi-barbari d'oltremonte la guatarono come il 
discepolo il maestro, come il mendico guarda l'agiato; la preda 
era facile e ricca, all'ammirazione prevalse il desiderio di 
rapina; i nostri tardi discepoli, gettandosi sul nostro corpo 
infralito da vecchiezza, lo sbranarono. L'Italia venne disseccata 
dalla vitalità che assorbirono i conquistatori; noi ricevemmo da 
essi barbarismo, vanità ed ozio. In tale epoca la degradazione 
comprese in noi ogni elaterio dell'animo; lo splendido 
medio-evo moriva, e per indolenza si amò da noi la stessa 
tirannide, si aborrì la libertà per amor dell'inerzia; 
<hi rend="italic">obbedienza a chi comanda</hi>, disse con gran verità il 
Sismondi, fu la formola che raccolse in sé ogni precetto 
politico fondato sull'avversione alla lotta, e nel costante 
desiderio del riposo.</p>
	<p>Dall'Italia gettiamo un rapido sguardo al resto d'Europa, 
che sorge anch'essa dalla rinnovata barbarie. Da per tutto 
vediamo la concione dei baroni sovrana, il popolo servo, il re 
magistrato. Il risorgimento dei comuni riformò in Italia questa 
società; ma presto cogli oltremontani, l'elemento barbaro 
prevaleva al romano, le città mancavano di quella vita che si 
svolse in Italia, e tale rivoluzione avrebbe dovuto compiersi su 
vastissimi imperi, e però le cose procedettero diversamente. 
Nelle città il re eletto dai forti, poco differiva da essi, né poteva 
per l'immediato contatto esercitare un grande ascendente. 
Quando il popolo sente il bisogno di distruggere l'oligarchia, la 
prima idea pratica che gli suggerisce l'istinto è quella di 
surrogare ad essi gli eletti del popolo; quindi la democrazia 
trionfa; per contro in un vasto impero in cui il re solo in una 
capitale si estolle agli occhi del volgo al disopra dei feudatari, i 
popoli per francarsi dalla prepotenza di questi divennero 
collegati del re, e poi si trasformarono da vassalli in sudditi 
della corona, e la regia podestà trionfò, e con essa venne 
stabilito il diritto divino; e questo diritto prova che l'opinione 
universale e la rivoluzione tendevano, come era naturale, al 
governo dei migliori; epperò i re per non concedere al popolo 
quel diritto di elezione che aveano i baroni, si fecero dichiarare 
i migliori da Dio, onde così la loro podestà più non dipendeva 
dalla volontà dei governati.</p>
	<p>Possiamo finalmente conchiudere che quelle leggi fatali 
che reggono i destini delle nazioni si verificano nei fatti con 
l'esattezza medesima con cui risultano dalla logica, e 
l'esperienza e la ragione si trovano in perfetto accordo. 
Ragionando della natura umana e del suo modo di essere nel 
mondo esteriore, dimostrammo nel paragrafo precedente, come 
essa con incessante trasformazione accresca sempre le 
ricchezze sociali: le quali poi per legge della stessa natura, 
tendono a spandersi egualmente su tutto il globo; e mentre la 
prima di queste leggi è per se medesima evidente, l'altra la 
troviamo esattamente confermata dalla storia. La civiltà tende 
all'equilibrio fra due nazioni vicine come il fluido elettrico fra 
due nubi; quelli degli Etruschi e Magno-Greci era molto 
superiore a quella dei popoli montani d'Italia; quindi noi 
vediamo quelli conquistati da questi, e l'opulenza e l'industria 
spandersi egualmente in tutta la penisola; nella guisa stessa le 
conquiste dei Romani in Oriente stabilirono l'equilibrio fra le 
due civiltà, l'una scarsa, l'altra sovrabbondante; ed i 
Romani conquistando i barbari d'occidente la sparsero 
uniformemente sul vasto impero da essi fondato; finalmente 
l'irruzione dei barbari del settentrione fu conseguenza di questa 
mancanza d'equilibrio fra la civiltà corruttrice dei Romani ed i 
selvaggi costumi dei loro vicini, e con questa irruzione i limiti 
dell'Europa civile non furono il Reno ed il Danubio, ma l'Oder; 
d'onde poi col mezzo stesso delle guerre e del commercio 
penetrò in Prussia, e mentre con moto incessante tali destini si 
compivano in un periodo di forse quaranta secoli vedemmo in 
Italia tre società progredire e poi pei loro vizi dissolversi, i 
Magno-Greci, i Romani, i Comuni italiani. Dunque il 
progresso continuo è un sogno, i fatti sono troppo eloquenti per 
sé medesimi, né possono distruggersi da studiati sofismi.</p>
	<p>Nell'Europa moderna la costituzione politica dei varii 
stati, ha raggiunto quel punto medesimo in cui si trovavano 
quei popoli decaduti, <hi rend="italic">il governo dei migliori</hi>; cotesto 
principio sotto diverse forme, e con diversi nomi regge tutte le 
nazioni: o lo sono dichiarati da Dio, o, eletti, tali li dichiara il 
popolo.</p>
	<p>Questo limite fatale nessun popolo antico come moderno 
è stato capace di oltrepassarlo, quantunque moltissimi tentativi 
si fossero fatti per conseguire un tale scopo. Le eloquenti 
orazioni dei romani tribuni contro il potere dei consoli, i tanti 
rivolgimenti delle republiche italiane del Medio-Evo, e 
particolarmente di quella di Firenze, i tanti ritrovati dei 
moderni, ad altro non mirano che a garantirsi contro quella 
podestà dal popolo stesso conceduta, ma è forza confessare che 
lo scopo non si è raggiunto. Appena affidasi il maestrato 
supremo ad un uomo o a varii uomini, le forze di tutta la 
nazione si volgono a profitto di questi pochi, e dei loro seguaci, 
e la schiavitù delle moltitudini in varie gradazioni è 
permanente.</p>
	<p>È questo forse il limite fatale dalla natura stabilito? 
Declinano i moderni come i Magno-Greci, i Romani, i 
Comuni italiani? Abbiamo dimostrato che la possibilità di 
andare oltre è attributo della natura umana; come essa ha 
necessariamente corretto le diverse costituzioni, ed è giunta 
allo stato presente, non havvi nessuna ragione per credere che 
sotto il pungente stimolo del dolore non possa stabilire 
ordinamenti migliori. Ma se è possibile migliorare, è possibile 
eziandio che i moderni si dissolvano come gli antichi prima di 
raggiungere il loro scopo. Ci faremo a svolgere tale argomento 
interrogando le tendenze della moderna società, ma prima di 
tutto fa d'uopo porre in vista, e richiamare l'attenzione 
del lettore su di una grande verità che risulta da quanto 
testè abbiamo detto.</p>
	<p>Quale fu la cagione per cui presso i Magno-Greci 
all'antica purezza di costumi successero i vizi che li 
corruppero? Quale fu la cagione per cui tutte le cariche della 
republica, un tempo concesse dal popolo ai più degni, caddero 
nelle mani dei pochi ricchi, i quali ad altro non pensarono che 
ad avvilire e tiranneggiare il popolo, e godersi la podestà 
usurpata e le esorbitanti ricchezze? Quale fu la cagione per cui 
presso i Romani avvenne precisamente lo stesso? E quale la 
cagione che rinnovò il fatto nei comuni italiani? La cagione fu 
sempre la stessa: la cattiva distribuzione delle immense 
ricchezze che divisero la nazione in opulenti e mendichi; di qui 
tutti i mali accennati, e quella voragine spalancata in cui questi 
imperi sprofondarono. Quale fu la cagione per cui presso i 
Magno-Greci, i Romani, le ricchezze nell'accrescersi si sono 
sempre più ammassate fra un ristretto numero di cittadini, e la 
miseria della plebe è cresciuta in ragione diretta dell'aumento 
del prodotto sociale? La cagione è evidente, <hi rend="italic">il diritto di 
proprietà</hi>, il diritto che dà facoltà a pochi di arricchirsi a 
discapito di molti, ma tale diritto è l'asse intorno a cui queste 
nazioni, queste società hanno compito il loro ciclo. Sofisti!... 
apologisti della proprietà, osereste negare quaranta secoli 
d'istoria? Sareste voi capaci di dimostrare che non fu la miseria 
della plebe e l'opulenza di pochi la sorgente di tutti i vizi che li 
distrussero; che la tendenza del prodotto sociale ad 
accumularsi in poche mani, e quindi cagionare la miseria della 
moltitudine, non sia una conseguenza inevitabile del diritto di 
proprietà?</p>
	<p> Le rapide e numerose comunicazioni, che si aprono ogni 
giorno e traversano in ogni senso l'Europa, hanno fatto abilità 
ai prodotti dell'industria di spandersi quasi uniformemente da 
per tutto, hanno reso le idee, le scoverte di comune ragione; 
hanno talmente intrecciato gl'interessi dei vari popoli che la 
guerra fra due Stati europei viene considerata dalla numerosa 
turba dei commercianti ed industriali quasi come guerra civile.</p>
	<p>Intanto le due diverse civiltà di Asia e d'Europa debbono 
in un avvenire non lontano compenetrarsi, unificarsi; questa è 
una legge che abbiamo vista confermata dalla storia. Ma come 
avverrà questo fatto? Sarà l'Europa che si rovescerà sull'Asia, o 
questa su quella? Né l'uno, né l'altro: l'Europa non abbandona, 
né le converrebbe farlo, il suo commercio e la sua industria per 
correre alla conquista dell'Asia, né questa ha tali moventi che 
la facciano sortire dalla indolenza per rovesciarsi sull'Europa; e 
se il facesse, il periglio comune unificherebbe le falangi 
di tutti gli eserciti europei, al cui urto gli Asiatici verrebbero 
dispersi.</p>
	<p>Se rivolgiamo lo sguardo all'America la vediamo posta 
fra i due continenti, fra le due civiltà, e parrebbe destinata a dar 
compimento a questa legge fatale, nella guisa stessa che l'Italia 
il fece fra l'Oriente e l'Occidente. Ma gli Americani sono dediti 
al commercio, all'industria e non già alla guerra; i loro prodotti 
trovano sempre mercati abbastanza vasti, e l'estensione e 
feracità del suolo di cui dispone, fanno sì ch'essa non ha 
bisogno di cercare ventura per accrescere la sua prosperità.</p>
	<p>La Russia per la sua apparenza guerriera, e per la velleità 
dei suoi autocrati c'indurrebbe a credere che un giorno fosse 
destinata a compiere con la spada i decreti del fato; ma non vi 
è popolo meno del Russo adattato alla guerra, esso non è 
abbastanza civile per sentire gli stimoli della gloria militare; né 
tanto barbaro d'abbandonare le proprie contrade e correre alla 
conquista di nuove regioni. La volontà dell'Autocrate basterà 
per esaltarlo in difesa del proprio paese, ma non già per 
trasformare in conquistatore un popolo di servi - La Russia 
contribuisce a compiere queste leggi fatali non già con la 
guerra, ma col lento lavoro del commercio.</p>
	<p>La civiltà europea già varca gli Urali e penetra in Asia. 
Finalmente se ci faremo a considerare attentamente le 
condizioni dell'Inghilterra, ben lungi dal vedere in essa la 
Roma o la Cartagine moderna, noi crediamo che essa 
rappresenti ciò che era Venezia nel medioevo. L'Inghilterra 
vive d'industria, i suoi prodotti sono immensi e sempre 
crescenti, quindi essa ha bisogno di mercati vastissimi; essa 
deve, se le circostanze lo richiedono, aprire col cannone lo 
sbocco ai suoi prodotti. Quindi a noi pare che l'Inghilterra sia 
destinata a capitanare l'esercito di trafficanti, che unificherà la 
civiltà europea e l'asiatica se impreveduti avvenimenti non 
cangiano la condizione dei popoli.</p>
	<p>Dunque, esclameranno i partigiani del continuo 
progresso, noi ci avviciniamo verso l'unità mondiale, che verrà 
quasi pacificamente attuata; noi ci avviciniamo ad un libero e 
facile commercio fra tutti i popoli della terra; i vari prodotti di 
tante nazioni, la loro industria, le attitudini speciali di ciascun 
popolo, di ciascun individuo, saranno volti a benefizio di tutta 
l'umanità; - questo è quello che desideriamo. Ma la storia e la 
logica ci conducono a queste incoraggianti conclusioni? 
Cerchiamo le sorti più vicine, a cui accenna la vita politica ed 
economica dei popoli moderni.</p>
	<p>Sino allo scorcio del XV secolo l'Italia fu l'astro 
intorno a cui tutti i popoli hanno compito il loro giro, il centro 
verso di cui tutti hanno gravitato. La sua luce offuscata, spenta 
questa signora delle genti, questo centro venuto meno, l'Europa 
abbandonata a sé stessa, per quasi tre secoli ha seguìto un 
corso incerto e balenante. La Francia finalmente si è surrogata 
all'Italia per regolare il corso dei destini europei, ma il suo 
ascendente non è evidente, incontrastabile come fu quello 
dell'Italia, spesso è contrappesato, quasi sempre resta in ombra 
e si discerne appena, qualche volta sparisce affatto. Non di 
meno in Francia possiamo fare studio sulle tendenze delle 
moderne nazioni.</p>
	<p>Sappiamo dalla storia come in essa i comuni non 
potettero mai completamente francarsi; la regia podestà 
distrusse il feudalismo e surrogossi a lui. Ma il popolo non 
essendo libero, come in Italia, l'industria, il commercio 
lentamente progredirono, e il protezionismo, conseguenza della 
monarchia, tutto interdisse. Finalmente sotto Sully ed Enrico 
IV fiorì l'agricoltura, sotto Colbert e Luigi XIV l'industria, a 
cui Turgot con l'abolizione delle <hi rend="italic">corvate</hi> e dei 
<hi rend="italic">mestieri</hi> diede grandissimo impulso. Oggi i francesi, e 
quasi tutti gli oltremontani, raggiunsero quel grado di 
prosperità a cui erano giunti gli italiani allo scorcio del XIV 
secolo; e se presso gl'italiani, in quest'epoca ogni cosa 
accennava decadenza, quali sono le tendenze dei moderni? 
<hi rend="italic">Come</hi>!... esclama Mercier de la Rivière, ch'è un 
partigiano del despotismo, l'<hi rend="italic">agiatezza è sconosciuta a 
coloro che la producono. Ah!! diffidate di questo contrasto</hi>. 
Ma spingiamoci innanzi alla ricerca dell'ignoto avvenire.</p>
	<p>È innegabile che la presente società può considerarsi 
divisa in due classi: da una parte capitalisti e proprietà, 
dall'altra operai e fittaiuoli. Queste due classi sono in 
un'evidente e continua opposizione: quella prospera al deperire 
di questa. "Invano, dice Filangieri, i moralisti han cercato di 
stabilire un trattato di pace fra queste due condizioni: quelli 
cercheranno sempre di comprar l'opera di questi al minor 
prezzo possibile; e questi cercheranno sempre di venderla loro 
al maggior prezzo che possono. In questo negoziato quali delle 
due parti succomberà?... Questo è evidente: la più numerosa". 
Cotal vero non può negarsi, che per ignoranza o per difetto di 
buona fede: il capitalista mira sempre ad accrescere il prodotto 
netto, quindi il ribasso della mercede alla ruina dell'operajo; il 
proprietario a trarre quanto più sia possibile dal fittaiuolo onde 
alimentare i suoi ozii, poco curandosi dei bisogni di quello.</p>
	<p>La proprietà fondiaria venne già scrollata dalle 
riforme del XVIII secolo, che scemarono molto il suo 
ascendente sui destini della società; oggi è il capitale l'arbitro 
dell'umanità, per esso corrono prosperi i tempi. L'umano 
ingegno datosi all'industria, non si tardò ad inventare 
macchine, strumenti, trovati che ne facilitano il progresso. Ma 
in questo progresso la vittima è stata l'operajo; le macchine e la 
divisione del lavoro hanno accresciuto il prodotto netto, e nel 
tempo medesimo ribassato grandemente il salario; e quello e 
questa riducendo l'opera dell'uomo ad un atto puramente 
materiale e costante, non è rimasto al misero operaio nessuna 
attitudine di cui possa avvalersi. Un tal fatto gli economisti nol 
niegano, ma come rimediarvi, essi dicono? <hi rend="italic">Sostituiremo i 
viaggi sul dorso d'uomini alle strade ferrate, la vanga all'aratro, 
il copista alla stampa? Non si arriva</hi>, soggiungono, <hi rend="italic">senza 
perdite sulla breccia! Né possiamo tener conto di coloro che il 
corso del progresso schiaccia nel suo cammino</hi>. E 
l'economista, atteggiandosi qual benefattore dell'umanità, con 
una gravità sotto cui nasconde la sua ipocrisia, vi dice; <hi rend="italic">noi 
miriamo al bene pubblico, non già al privato</hi>. Meno 
quest'ultimo asserto, le loro risposte sono giuste; sarebbe 
stoltezza pretendere di arrestare i voli dell'umano ingegno; a 
noi basta registrare un vero, un fatto, un risultato ch'eglino 
stessi non possono negare, ed è che: la miseria dell'operajo 
cresce <hi rend="italic">al crescere della ricchezza sociale e del prodotto 
dell'industria</hi>.</p>
	<p>Inoltre maggiore è il capitale, ed in parità di lavoro, 
maggiore è il prodotto, questo è un assioma in economia; e 
però un vistoso capitale producendo sempre più a buon 
mercato che un piccolo capitale, ne risulta che questi dovrà 
indubitatamente succombere nella concorrenza. D'onde risulta 
un altro fatto, che gli economisti non possono disconoscere, 
ma non vogliono confessare, cioè: <hi rend="italic">nella continua lotta che 
si fanno i varii prodotti, i varii capitali, la ricchezza sociale si 
accresce ed il numero di coloro che la posseggono 
diminuisce</hi>. L'Inghilterra produce quanto basta a 250 
milioni d'uomini; solamente 9 milioni sono i possessori di 
queste immense ricchezze. Perché avviene ciò? per legge di 
natura: ricerca continua di prosperità; bisogni crescenti al 
crescere de' prodotti; facoltà inferiori ai bisogni, ecco l'umana 
natura; d'onde l'operosità, il progresso dell'industria indefinito, 
la felicità ad onta degli umani sforzi impossibile, ed in questo 
continuo ed istintivo moto l'uomo cercando di volgere in suo 
profitto quanto cade sotto i suoi sensi, in una società in cui i 
guadagni privati non sono cospiranti, ma contrarii ed in 
concorrenza, e cercano vicendevolmente distruggersi, 
bisogna inevitabilmente, fatalmente tendere ad una oligarchia 
di ricchi e raggiungerla.</p>
	<p>Dunque i principii su cui sono stabilite le leggi 
economiche, le leggi immutabili di naturali fatti in fine, ci 
dimostrano ad evidenza che le moderne società si avvicinano 
rapidamente a quelle condizioni medesime a cui giunsero i 
Magno-Greci, i Romani, i Comuni: cioè essi tendono a ridursi 
in un'opulentissima oligarchia, ad una moltitudine di mendichi.</p>
	<p>Fin qui per ciascuna nazione in particolare. Ora ci 
faremo ad esaminare i destini dell'intera Europa. La giustizia, 
l'utile del libero cambio, astrattamente, è incontrastabile; esso è 
una conseguenza delle leggi naturali da cui viene regolato il 
mondo. Ma queste leggi naturali vengono esse osservate nel 
resto degli ordini sociali, nella distribuzione delle ricchezze? È 
questo il punto della quistione dagli economisti studiosamente 
evitato. La varietà dei prodotti delle diverse regioni, la 
diversità delle attitudini di ciascuna nazione e di ciascun uomo 
sono fatti da' quali risulta l'utile, la necessità del libero 
cambio. Che ogni popolo fruisca dei prodotti degli altri popoli 
e faccia loro fruire dei suoi; che ognuno possa giovarsi delle 
diverse attitudini di tutti, e tutti di quelle di ognuno, è il 
problema umanitario, il problema che il libero commercio, e la 
facilità e rapidità delle comunicazioni risolvono. Il libero 
cambio, produrrà l'altro grandissimo vantaggio che una 
nazione, destinata dalla natura ad essere agricola, non 
abbandonerà certo l'agricoltura per l'industria e viceversa, e 
così ogni popolo troverà il suo vantaggio rimanendo in quelle 
condizioni che natura gli ha fatto. Ma per ottenere cotesti 
risultamenti richiederebbesi che i prodotti sociali, le ricchezze 
insomma, scorressero e si diffondessero ugualmente in tutte le 
classi della società, e non già, come avviene, che si andassero 
restringendo in pochissime mani. Questo fatto che abbiamo 
dimostrato fa crollare l'edifizio incantato dei liberi cambisti; è 
questo lo scoglio ch'eglino vorrebbero nascondere curandosi 
poco, ottenuto l'intento, che la società si rompesse.</p>
	<p>Discendiamo ai fatti: un paese abbonda di cereali, ed ivi 
la plebe vive a buon mercato. Si ponga in atto il libero cambio, 
ed immediatamente gl'incettatori faranno acquisto di tutto il 
grano, e l'invieranno a quei mercati ove maggiore è il prezzo. 
Quale sarà la conseguenza? Il caro del pane! Ma vi rispondono 
i liberi cambisti: se il prezzo del pane sarà maggiore, vi sarà in 
compenso una grandissima diminuzione nel prezzo de' 
panni, delle stoffe, dei tappeti; ed inoltre non contate l'oro che 
entra nella scarsella degl'incettatori? Tutto questo è 
vero, ma il popolo minuto, misero come è, non ha bisogno per 
covrirsi de' panni forastieri, né gode della diminuzione di 
prezzo di questi generi; l'oro che entra nella scarsella 
degl'incettatori, non arreca nessun vantaggio alle moltitudini, 
ma è volto ad affamarle l'anno seguente. Né qui finiscono i 
mali. La proprietà fondiaria è un monopolio permanente, ed in 
una nazione destinata dalla natura ad essere esclusivamente 
agricola, non tutti possono dedicarsi all'agricoltura; i posti sono 
occupati, quindi per necessità, alcuni capitali e moltissime 
persone si dedicano all'industria, che per l'indole nazionale, per 
le condizioni del paese mai potrà ingrandirsi e perfezionarsi in 
modo tale da sostenere la concorrenza di quelle fabbriche 
immense, di quei prodotti dei popoli esclusivamente industri, e 
però il libero commercio le distrugge immediatamente, e priva 
di lavoro quelli operai che già ha tormentato col caro del pane. 
I capitali poi escono immediatamente dallo Stato e passano 
allo straniero. Senza poter rispondere alle prime obbiezioni, i 
liberi cambisti credono di rispondere vittoriosamente a 
quest'ultima e dicono: Allorchè il denaro passerà da A in B è 
segno che A ne abbonda; appena ne mancherà, il danaro 
ritornerà, per la ragione medesima che da A è passato a B. - Sì, 
vi tornerà, risponde Proudhon, ma vi ritorna nelle mani dei 
capitalisti stranieri, i quali acquisteranno terre, stabiliranno 
fabbriche, ed A diverrà una nazione che vive dei salari che 
percepisce dagli stranieri. L'ascendente dell'Inghilterra in 
Portogallo è dovuta al libero commercio; il vasto impero delle 
Indie per questa ragione è divenuto proprietà di pochi 
mercanti. In una parola: se le condizioni e le relazioni sociali 
non mutano, il libero cambio facilita la concorrenza, e questa il 
monopolio di sua natura oligarchico; quindi facilita la tendenza 
delle ricchezze sociali a ridursi in poche mani, ed il crescere 
incessante del numero dei mendichi e delle loro miserie.</p>
	<p>Coteste verità, che studiosamente si disconoscono fanno 
esclamare a Proudhon: "Il libero monopolio, è la Santa 
Alleanza dei grandi feudatarii del capitale e dell'industria, è la 
mostruosa potenza che deve compiere su ciascun punto del 
globo l'opera cominciata dalla divisione del lavoro, dalle 
macchine, dalla concorrenza, dal monopolio, dalla polizia: 
schiacciare le industrie minori e sottomettere definitivamente il 
proletariato. È la centralizzazione su tutta la faccia della terra, 
è il reggimento della spoliazione e della miseria, è la proprietà 
in tutta la sua forza e gloria. È per conseguire l'adempimento di 
questo sistema che tanti milioni di lavoratori sono 
affamati, tante innocenti creature gettate dalla mammella nel 
niente, tante fanciulle e donne prostituite, tante riputazioni 
macchiate. E sapessero almeno gli economisti un'uscita da 
questo laberinto, una fine di queste torture. Ma no, 
<hi rend="italic">sempre</hi>, <hi rend="italic">mai</hi> come l'orologio dei dannati è il 
ritornello dell'apocalisse economica. Oh! se i dannati potessero 
ardere l'inferno!!..."</p>
	<p>Né qui si arrestano i mali, né qui cessa il potere che 
hanno le leggi economiche sui destini sociali; esse informano, 
danno norma, indirizzano verso la stessa meta a cui esse 
tendono qualunque politica istituzione, eziandio quelle che 
sembrano volte a migliorare le condizioni delle moltitudini. Il 
governo vive delle gravezze pagate da' cittadini, e queste, 
meno pochissime su taluni oggetti di lusso, tutte gravitano sui 
poverelli, sul minuto popolo che paga nella più gran parte, e 
più delle altre classi sociali ne risente il peso; mentre i ricchi, e 
coloro che assorbono i maggiori stipendii sono in proporzione i 
meno gravati. Questi governi dovrebbero almeno proteggere i 
miseri. Ma no: è il ricco che ne ottiene protezione, è il povero 
che popola le prigioni, che vive sotto la sferza e la prepotenza 
dei birri.</p>
	<p>Nel governo assoluto il povero può alcune volte ottenere 
da un monarca un provvedimento arbitrario, ma repressivo, 
contro il ricco; nel governo rappresentativo, coverto con la 
maschera della legalità, ciò è impossibile; elettori quelli che 
posseggono, i nulla tenenti sono fuori la legge, sono in una 
condizione peggiore degli schiavi; il governo è nelle mani 
de' capitalisti e de' proprietarii, l'industria progredisce, la 
miseria cresce, e la società corre verso l'oligarchia dell'oro.</p>
	<p>Passiamo al suffragio universale, amara derisione pel 
popolo minuto. L'operajo, il contadino, che non votano pel 
capitalista, pel proprietario, vengono da questi minacciati della 
fame. I capitalisti fanno monopolio del voto come d'una 
derrata; il popolo nel governo rappresentativo è abbandonato 
affatto in balìa del ricco, i suoi mali giungono al colmo. Il 
capitale dispoticamente governa: da ciò la codardia politica, 
co' deboli superbi, e co' forti umili; la non curanza per 
l'avvenire, guadagni pronti e grossi è la massima de' presenti 
uomini di Stato; nelle loro mani il telegrafo elettrico ed il 
vapore, grandi trovati dell'umano ingegno, volti a perpetuare 
l'usurpazione e la miseria. Il Sismondi scriveva alla giovane 
Italia: "Affiderete voi la causa del proletario agli uomini che ne 
dividono le privazioni? essi non hanno forza. L'affiderete 
quindi ai ricchi? essi saranno i primi a tradire il povero". Ecco 
il problema fatale che tutte riassume le future sorti 
dell'umanità. Né questo è tutto: le ricchezze de' pochi, e la 
crescente miseria delle moltitudini producono l'ignoranza e 
fanno abilità agli usurpatori di salariare parte del popolo per 
opprimere il rimanente. Quindi le numerose soldatesche ed il 
militare dispotismo. La quistione politica è nulla in faccia 
all'importanza della quistione economica. Finché vi saranno 
uomini che per miseria si vendono, il governo sarà in balìa di 
coloro che più posseggono; la libertà è un vano nome. 
Invenzioni, scoverte, ordini nuovi, liberi reggimenti, altro non 
fanno che sospingere la società in quell'abisso verso cui le 
leggi economiche inesorabilmente la traggono. In quali Stati è 
maggiore la miseria e più sensibile l'oligarchia dei ricchi? In 
quelli ove le moderne libertà e l'industria maggiormente 
fioriscono; più che altrove in Inghilterra, poi nel Belgio, poi in 
Francia. Gli europei dalla burrasca economica che li travaglia 
sono cacciati a torme verso il nuovo mondo; e dall'Inghilterra 
emigrano il maggior numero, perché, secondo i moderni, la più 
civile. Son fatti questi e non congetture che vengono in 
appoggio alla ragione; quindi il vantato progresso altro non è 
che decadenza. Ma ove giungeremo? Sarà un giorno l'affannata 
umanità governata da una gretta oligarchia di banchieri? È 
questa la domanda a cui risponderemo col ragionamento che 
segue.</p>
	<p>Svolgiamo la storia: essa ci indicherà quali furono le 
sorti di quei popoli le cui ricchezze s'accumularono nelle mani 
di pochi patrizii. I Magno-Greci sono lontani da noi, e 
comeché la loro storia ci venga tramandata attraverso la nebbia 
de' secoli, pure vediamo che appena pochi divennero i 
possessori delle ricchezze sociali, cominciò in quelle 
repubbliche il parteggiarsi del popolo, sorsero i tumulti, d'onde 
risultò il militare dispotismo, quindi gli Aristodemi, gli 
Anapili, i Dionisii, i Faleridi.... Presso i Romani gli 
avvenimenti si disegnano con recisi contorni; appena la società 
vien divisa in pochi ricchi e numerosa ed ignorante plebe, 
cominciano, dai mali di questa suscitati, i tumulti: Tiberio e 
Cajo Gracco, Saturnino Apulliano, Livio Druso, lo stesso 
Catilina sono generosi che tentano francare il popolo da 
schiavitù, alleviare le sue miserie; la guerra sociale, la servile, 
la spartacida, la mariana, la sertoriana, la catalanizia, furono i 
conati di un popolo infelice contro l'usurpazione dei ricchi; ma 
la cagione dei mali non cadeva sotto i sensi, non poteva perciò 
suggerirsi dall'istinto il rimedio: mancò quindi il concetto che 
avesse unificata e diretta l'universal volontà; il popolo fu 
sempre vinto, ma non perciò gli opulenti patrizii gioirono delle 
loro usurpazioni; ad essi successe il dispotismo 
militare: quindi Mario, Silla, Cesare, poi l'impero, i pretoriani 
che spogliarono ed oppressero ricchi e poveri. E gli stessi 
avvenimenti li vediamo esattamente riprodotti nelle 
repubbliche del medio evo; l'oligarchia de' ricchi cade sotto 
il dispotismo dei venturieri. E presso i moderni quali sono i 
fatti che osserviamo? Chiunque senza spirito di parte si farà ad 
esaminarli potrà riconoscere ch'essi sono del medesimo 
carattere di quelli avvenuti presso i Magno-Greci, i Romani, il 
Medio Evo; i tumulti, le guerre civili si succedono, il 
dispotismo militare fra noi, a cagione degli eserciti permanenti, 
più pronto, già s'estolle su tutti gli ordini, viola giuramenti, 
calpesta leggi, vuota borse.... Banchieri! monopolisti! cercate 
gioire del presente, giacché l'avvenire non vi appartiene: il 
popolo non può ottenere il trionfo che scrollando ed 
abbattendo tutto l'edifizio sociale, ed in tal caso voi perirete 
sotto le ruine; se poi il popolo è vinto, il dispotismo militare vi 
aspetta; la vostra morte sarà più lenta. Vedrete a poco a poco 
vuotare le vostre borse, e morrete consunti; altra alternativa 
non v'è; questo decreto del fato è incancellabile.</p>
	<p>Ecco, o dottrinarii! il progresso sognato dalla vostra 
beata schiera. È meravigliosa l'astrazione in cui questi cotali 
lontani dalla miseria e dall'opulenza vivono; essi credono in 
buona fede che dalle loro elucubrazioni fiorirà la libertà. Una 
catastrofe politica li sorprende, un soldato prescrive i limiti alle 
loro dissertazioni, come un pedagogo limita, minacciandoli 
della sferza, le ricreazioni dei fanciulli; essi senza perder 
coraggio velano le loro idee, le lasciano indovinare, e 
procedono sognando di far guerra al dispotismo. L'idea, il 
concetto dominano, è vero, il destino dei popoli: ma esse sono 
conseguenza de' fatti e non si traducono in fatti che dalle 
rivoluzioni compite per forza d'armi; ed il popolo non 
trascorre mai alla violenza perché animato da un concetto, ma 
perché stimolato da' dolori. Cosa sono le idee senza le 
rivoluzioni, senza la guerra che le faccia trionfare? un nulla: 
sono le varie forme che i vapori prendono nell'aria, e che un 
zeffiro disperde.</p>
	<p>Ma non bisogna arrestarsi alla superficie della società, su 
cui pur troppo chiaramente è scolpito un tale destino; fa d'uopo 
esplorare il fondo per pronunciare la sentenza. Discorreremo, 
come i pregiudizii e le false opinioni in origine più comuni, 
manifestando col tempo i loro attributi, cagionano, perché non 
concordi con le leggi di natura, mali gravissimi, ed il rispetto, 
anzi il culto che il popolo aveva per essi, cangiasi in disprezzo 
e derisione. Coloro che primi scrollano tali pregiudizii sono i 
riformatori; affrontano questi l'ira sociale, sfidano 
l'esecrazione di quelle moltitudini ch'eglino vogliono 
difendere, e tanti dolori immeritati, tanti martirii estremi 
vengono in essi ad alleviarsi pel convincimento di essere i 
propugnatori del vero.
Incontro a questi, dicemmo eziandio, sorgono gli apologisti
del presente, dediti sempre a sacrificare ogni loro
convincimento ai vantaggi che gli vengono offerti dal
mondo esteriore; sono questi i propugnatori degl'interessi che 
prevalgono, difensori delle classi che predominano, 
nascondendo sempre il male, sotto le apparenze del bene; - 
sono gli ottimisti. Queste due schiere nemiche possono dirsi il 
genio del bene e del male dell'umanità; quelli rappresentano il 
moto, la vita; questi, l'immobilità, la morte; sono due pleiadi 
che precedono sempre le grandi crisi sociali; una tramonta a 
misura che l'altra sorge sull'orizzonte. Queste due schiere 
nemiche vengono, fra i moderni, chiaramente rappresentate dai 
socialisti e dagli economisti, e noi ci faremo ad esporre per 
sommi capi la lotta che tutt'ora fra loro si combatte.</p>
	<p>Tutti i riformatori osservando la cattiva ed ingiusta 
distribuzione delle ricchezze in una società che pretende di 
esser libera, cercano un mezzo acciocché essa venga 
ugualmente ripartita. Le idee di Campanella, nella <hi rend="italic">Città del 
sole</hi>, di Cabet nell'<hi rend="italic">Icaria</hi>, le teorie di Owen, di Louis 
Blanc tutte si propongono lo scopo di creare una forza 
estrinseca, artificiale, la quale presieda alla divisione delle 
ricchezze. Carlo Fourier, superiore a tutti, rinviene questa forza 
nella natura stessa dell'uomo: sciogliete il freno alle passioni, 
concedete ad esse piena libertà: e l'equilibrio, egli dice, si 
stabilirà da sé. Nondimeno all'applicazione di questo trovato 
egli prescrive alcune regole; grande nel rinvenire questa forza 
di cui si va in cerca, erra nel modo di adoperarla. Gli 
economisti hanno francamente appiccata la battaglia, ed 
abilmente ferito l'avversario nel debole della corazza. I vostri 
sistemi, dicono essi, non sono che il ristabilimento del 
dispotismo con tanta pena abbattuto. Incontro ad essi il passato 
protezionismo può dirsi libertà: voi prescrivete il vestito, il 
cibo, la dimora, alcuni tra voi finanche l'ora del coito. La 
società sotto un tal reggimento perirebbe di languore: l'uomo 
non lavora che per sé; se distruggete la personalità 
distruggerete il prodotto. Pretendete forse con le vostre utopie 
cangiare le immutabili leggi di natura? Libertà a tutti e per tutti 
è la formola degli economisti, e quindi, osservate 
superficialmente le cose, eglino in questa lotta sembrano i 
propugnatori della libertà e del progresso. La libertà ridona la 
dignità all'operajo, vi dicono essi; noi non possiamo né 
vogliamo lasciar da parte la sua volontà, altrimenti sarebbe 
ridurlo alla condizione del bruto che opera sotto l'impulso della 
sferza. Continuano, né tralasciano di servirsi giustamente, ed 
abilmente del sarcasmo - I vostri sistemi, dicono ai riformatori, 
sono così complicati che solo il vostro grande ingegno che li 
ha concepiti può averne un'idea chiara e distinta; e però per 
attuarli fa d'uopo che la società abbandoni nelle vostre mani 
tutte le sue ricchezze, tutti i suoi diritti, che vi conceda 
illimitatissima podestà, acciocché voi possiate rigenerare 
l'umanità. Le vostre filantropiche pretese, è forza confessarlo, 
non sono piccole.</p>
	<p>Fin qui la vittoria degli economisti è completa. Ma 
quando si trasporta la quistione sul suo vero terreno, cambiano 
le veci. I riformatori, a lor volta, dicono: Voi parlate di libertà 
e dignità dell'operajo? Quale libertà gli concedete voi se non 
quella sola di morir di fame? Quale sferza è più umiliante e più 
potente della fame, solo ed unico legame che aggioga il 
proletario al carro sociale? Quando i riformatori notano la 
profondità delle piaghe sociali, e la statistica alla mano, 
terribile scienza, contano in Parigi 360 mila persone 
immerse nella miseria, ed in tutta la Francia sette milioni e 
mezzo d'uomini che vivono con soli cinque soldi al giorno, e 
nel Belgio un milione e mezzo che vivono di pubblica 
beneficenza; quando spalancano innanzi ad essi quei tetri 
volumi delle ricerche fatte in Londra, delle condizioni dei 
poveri, quindi scorgesi che quasi tutti i malfattori sono miseri 
ed ignoranti; quando si osserva, finanche un morbo distruttore 
rispettare il ricco ed unirsi con gli altri innumerevoli mali sotto 
il nero e stracciato vessillo della miseria; quando infine, la 
forza delle stesse leggi economiche, gli mostra ad evidenza che 
questi mali debbono immancabilmente crescere con 
ispaventevole celerità, allora gli economisti rimangono 
atterriti. I loro sofismi sono impotenti, il sarcasmo cangiasi in 
ira, e prorompono alle onte: vi chiamano anarchisti e 
parteggiatori; ma i fatti sanguinosi e minaccianti non cessano 
di protestare.</p>
	<p>Fra gli economisti il solo Malthus, coraggiosamente si è 
svincolato dalle fatali strette: Non sono le leggi economiche, 
egli dice, non è l'ingiusta distribuzione delle ricchezze, non le 
condizioni ed i rapporti della società la cagione di questi mali; 
ma essi risultano da due leggi immutabili di natura, che 
regolano la propagazione della specie, e l'accrescimento del 
prodotto, e fanno sì che l'una procede in una progressione 
geometrica, mentre quella cresce in una progressione 
aritmetica; e quindi conchiude: "Un uomo che nasce in 
un mondo di già occupato, se la sua famiglia non ha come 
nutrirlo, e la società non ha bisogno del suo lavoro, quest'uomo 
dico non ha il minimo diritto a reclamare una porzione 
qualunque di nutrimento, egli è realmente di soverchio sulla 
terra. Al grande convito della natura non vi è posto per lui, la 
natura gli comanda d'andarsene, né tarderà a porre essa 
medesima quest'ordine in esecuzione".</p>
	<p>Non è necessario dimostrare per ribattere l'argomento di 
Malthus, che in natura non esiste cotesta legge fatale e 
terribile; ma basterà rispondere che se essa esistesse, non 
dovrebbe avere effetto, se non quando ognuno non occupasse 
nel convito della vita che un posto solo; ma quella ingiusta 
distribuzione di ricchezze di cui si ragiona fa sì che uno solo 
occupa i posti di più: che 9 milioni per esempio, come 
avviene in Inghilterra, divorano la mensa che natura ha 
imbandito per 250 milioni. Or come impedire ai tanti 
esclusi di avvalersi di quella superiorità di forze dalla natura 
stessa concessagli, e calpestando quei pochi, farsi da loro 
medesimi giustizia?</p>
	<p>Giunta la quistione a tal punto, entra in lizza Proudhon: 
la chiave della volta, secondo Garnier, dell'edifizio sociale è... - 
<hi rend="italic">La proprietà è un furto</hi>, è la netta evidente 
incontrastabile conseguenza a cui perviene Proudhon colla sua 
inesorabile logica. Gli economisti hanno consumate 
inutilmente tutte le loro forze per difendersi, ma l'impresa era 
troppo ardua, massime per la proprietà fondiaria. Sarebbe 
soverchio venir ripetendo in queste pagine gli argomenti di 
Proudhon; il certo è che l'uomo ozioso, semplice consumatore 
inutile alla società, che impone patti a suo capriccio a coloro 
a' quali essa deve tutto, è l'immediata, la legittima 
conseguenza del diritto di proprietà. L'ultimo fra i volgari, se i 
pregiudizii non l'acciecano, se la sua ragione può per un solo 
istante francarsi dall'imperio de' fatti, è nel caso di 
comprendere questa verità. Come mai può dirsi giusta una 
legge dalla quale risulta il diritto di non far nulla, e 
scialacquare il frutto dell'altrui sudore? Gli economisti hanno 
alzata l'ultima barricata dietro cui si credevano invulnerabili: 
La terra, soggiunge Bastiat, non ha valore (quasi che la 
mancanza di valore in un oggetto da tutti desiderato potesse 
adonestarne l'usurpazione); la proprietà, egli dice, è un lavoro 
accumulato. Ma ad onta di questa ardita asserzione sono stati 
disfatti, e videro distrutte eziandio le ragioni con cui 
difendevano il capitale: L'uomo creato con facoltà inferiori ai 
suoi bisogni, non può bastare a sé medesimo, e solo 
associandosi coi suoi simili esce dallo stato selvaggio; 
isolato è inferiore a quasi tutti gli animali, associato diventa 
sovrano. Solo non può neppure procacciarsi il necessario; in 
società ottiene subito dal lavoro collettivo un prodotto 
sovrabbondante, quindi comincia il risparmio, il capitale; e 
siccome il lavoro, come afferma lo stesso Pellegrino Rossi, 
non essendo trasmissibile, non è neppure usufruttabile, ne 
risulta che il risparmio, ovvero il capitale, conseguenza di un 
lavoro collettivo, non può essere che una proprietà collettiva. Il 
capitalista che paga otto di salario ad ogni operajo che produce 
dieci, non solo ruba due ad ognuno di essi, ma ruba eziandio la 
loro potenza collettiva, quella potenza per cui l'azione 
simultanea di cento persone è superiore all'azione successiva di 
tutti gli uomini della terra; potenza per cui accrescesi oltre 
misura il prodotto; potenza generatrice del capitale. Per qual 
ragione adunque gli operai, padroni legittimi del prodotto del 
loro lavoro, padroni legittimi del capitale che la loro potenza 
collettiva ha accumulato, sottostanno alle esorbitanti e 
tiranniche esigenze d'un capitalista? La fame ne li costringe. Se 
nella presente società cessasse la miseria, capitalisti e 
proprietarii più non troverebbero né operai, né fittaiuoli che 
volessero lavorare per loro conto; cesserebbe ogni produzione, 
la miseria fa loro abilità di usufruttare gli altrui lavori; la 
miseria è il punto d'appoggio su cui librasi, è la base su cui 
poggia l'edificio sociale; è il solo movente che produce quella 
vantata armonia della società. I pochi si giovano del frutto dei 
lavori di molti.</p>
	<p>Gli economisti, vedendosi debellati, hanno eseguita 
un'abile evoluzione, sono ritornati sull'antico terreno; essi 
trascinarono nuovamente i loro avversari ad esaminare i 
sistemi che pretendono surrogare alle condizioni e relazioni 
presenti, e disser loro: "voi non fate che distruggere; edificate, 
ed esperimentiamo se i vostri concetti sono attuabili. I 
riformatori in quest'ultima contesa mancarono di carattere, si 
mostrarono deboli: eglino, credendo sincere le proposte dei 
loro avversari, si fecero a chiedere ai proprietarii i mezzi come 
esperimentare una società senza proprietà, la facoltà 
d'abolirla,... ammirabile innocenza!!. Eglino avrebbero voluto 
riedificare senza distruggere, vestire il povero senza spogliare 
il ricco,... vana speranza. Lo stesso Proudhon pretende 
riformare la società con alcune istituzioni che tutti potrebbero 
accettare. I loro avversarii risposero con un sorriso di scherno, 
ed ascosero il loro veleno per servirsene a miglior tempo. Noi 
troncheremo il nodo della quistione, non essendovi alcuna 
necessità di scioglierlo.</p>
	<p>Riscontrasi forse registrato ne' fasti dell'umanità che le 
rivoluzioni si compiono con una discussione o con 
un'esperienza? Gl'interessi oppositi da cui viene l'urto si 
salvano entrambi. D'onde, se non dal torrente degli affetti che 
sgorgano dalle rivoluzioni, e travolgono nel loro rapido corso 
ogni ostacolo, sorte inaspettato il nuovo ordine sociale? A me 
basta d'aver provato, né ciò possono negare gli economisti, che 
i mali, le cagioni de' presenti dolori, esistono non solo, ma 
crescono continuamente, e questo fatto, scritto a caratteri 
indelebili negli eterni volumi del destino, racchiude in sé la 
rivoluzione, come i corpi il calorico. "<hi rend="italic">Quando il popolo 
non avrà più nulla da mangiare, mangerà il ricco</hi>". In questi 
termini, con queste parole Rousseau ha preveduto e definito la 
rivoluzione, e così avverrà. Inoltre le nazionalità compresse, le 
ingorde tirannidi, l'agitarsi delle sette, sono altre ragioni, 
effetti, e cause della rivoluzione, le quali ne avvicinano il 
momento, e vestono delle loro apparenze alcuni rivolgimenti, il 
cui movente principale, la miseria, il bisogno di migliorare, 
rimane nascosto.</p>
	<p>Dunque, risponderanno esterrefatti gli economisti, la 
rivoluzione preveduta, desiderata è la strage, la spogliazione? 
Sì, tale sarà; ma le sue vittime saranno in numero assai minore 
di quelle che voi spegnete coi lunghi tormenti della miseria. E 
fossero più, noi ripeteremo le vostre frasi: non si giunge senza 
perdita sulla breccia - "non possiamo tener conto di coloro che 
il carro del progresso schiaccia nel suo cammino". -
Conchiudiamo: la rivoluzione è inevitabile, essa si avvicina 
con caratteri chiari e distinti, e procede indipendente dalle 
discussioni dei dotti. - Noi ci faremo ad esaminarne più 
minutamente le tendenze.</p>
	<p>"La Provvidenza, esclama Alessio Battiloro in Palermo 
nel 1649, fa le campagne ubertose per tutti, né 
noi dobbiamo morire di fame perché alcuni ladri 
s'impinguano".</p>
	<p>È questa la formola della rivoluzione - che esiste latente 
da due secoli - dal momento che al popolo del medio evo 
successe il popolo moderno. Tutti i rivolgimenti che hanno 
avuto luogo da quell'epoca, che avranno luogo in avvenire, 
tutti, comeché in apparenza vestiti di altri caratteri, sono 
l'effetto del medesimo movente: i bisogni materiali del popolo. 
Questi varii rivolgimenti sono stati vinti e sviati, imperocché 
l'istinto appigliandosi alle apparenze ha trascurata la realtà; 
sollecito della riforma politica non ha curato la sociale: ma il 
movente principale sino ad ora occulto, sconosciuto, non 
compreso dalla moltitudine, già comincia ad emergere dal 
fondo della coscienza sociale. Chi oggi è così semplice da 
supporre che un popolo corra alle armi per surrogare 
qualche scaltro ad un re, per inalberare uno straccio 
dipinto in un modo piuttosto che in un altro, per ottenere con le 
stesse misure un pomposo nome? Chi negherà che il popolo 
armasi perché spera in cuor suo, senza dirsi il come, migliorare 
le sue materiali condizioni? Chi negherà che libertà, patria, 
diritti, sieno vani nomi, amare derisioni per costoro, dannati in 
perpetuo dalle leggi sociali alla miseria ed all'ignoranza, 
inerenti al diritto di proprietà come l'ombra ai corpi? Perché 
amerà la libertà della persona, del pensiero, della stampa colui 
che non ha mezzi onde esistere, che, per ignoranza, non pensa 
e non legge? Sorrideva Metternich quando i sovrani 
spaventavano della quistione politica; il suo arguto ingegno 
scorgeva che la vittoria era certa pel dispotismo, finché la 
quistione non diventasse sociale. Ed oggi chi non vede che la 
quistione sociale comincia a prevalere alla politica? Gli stessi 
uomini tenacemente ristretti fra le antiche idee sono loro 
malgrado obbligati a concederle qualche pensiero, qualche 
frase. Non era la quistione sociale che scriveva nel 
33 sulle bandiere dei ribelli di Lione 
<hi rend="italic">Vivere travagliando o morire combattendo</hi>? Non era la 
quistione sociale quella a cui Cavaignac nel  
Giugno del 48 rispondeva a colpi di cannone? E le 
associazioni che si creano, appena ne hanno facoltà quasi 
istintivamente non accennano forse a cotesto avvenire? E 
l'indifferenza con cui il popolo francese mirò violata la 
costituzione dello stato, arrestati i suoi rappresentanti, 
diroccato il palazzo dell'assemblea, non dice chiaramente che 
egli sperava con la repubblica migliorare le proprie condizioni, 
e, rimasto deluso, non trovò ragione sufficiente per difenderla 
contro l'Impero? Sono scorsi quasi due anni dacché ho scritto 
queste pagine, al cominciare del 1856, con 
mia soddisfazione posso aggiungere nuovi fatti in conferma del 
mio asserto. Ora che le dottrine socialiste più non si 
manifestano, ora che i dottrinanti d'ogni colore predicano 
l'assurda concordia de' partiti contro il comune nemico, il 
socialismo s'eleva alla pratica, è l'aspirazione di una società 
secreta, la <hi rend="italic">Marianna</hi>.</p>
	<p>Le concioni popolari in Londra già prendono questo 
carattere, aspreggiano i ricchi. Nella Spagna, ove non erasi mai 
scritto di socialismo, esso mostrasi nei tumulti popoleschi; e la 
sollevazione di Lione, quella di giugno, la Marianna, le 
concioni d'Inghilterra, i tumulti di Barcellona... sono quelle 
serie di fatti che spiegano trasformarsi l'idea in sentimento, ed 
in cui sembra suggerimento dell'istinto ciò che a pena un 
tempo antivedeva la ragione. Quando un tal fatto avverrà, in 
men che balena, crollerà il moderno edifizio sociale, e 
su le sue rovine si vedrà sorgere l'era della <hi rend="italic">libera 
associazione</hi>.</p>
	<p>A cotesti fatti sappiamo quale sarà la risposta dei 
conservatori. Noi speriamo, dicono essi, che tutti i rivolgimenti 
vengano, come per lo passato, soffocati nel sangue; noi non 
daremo campo alla rivoluzione di ergere il capo; noi 
cercheremo di comprimere ogni elatere dell'animo e 
vinceremo. Ed io rispondo: forse lo potrete: ma nell'aspra lotta 
le forze della società si logorano, e di vittoria in vittoria vi 
troverete inevitabilmente sotto il giogo del militare dispotismo, 
e quindi della decadenza e dissoluzione.</p>
	<p>L'avvenire è già inesorabilmente stabilito: o libera 
associazione, o militare dispotismo. Quale di queste due 
condizioni sociali avrà il trionfo, è dubbio. Noi porremo fine a 
questo paragrafo paragonando le forze contrarie che debbono 
venire in lotta, e così manifesteremo un'opinione, se non esatta, 
almeno probabile, rispetto al nostro avvenire. Se il popolo si 
riscuote, rovescia facilmente nobili, ricchi, preti che 
l'opprimono; questa imbelle schiera d'oppressori non può 
paragonarsi alla gagliarda aristocrazia feudale; essi verrebbero 
fugati dal solo fragore della plebe in corruccio. La sola forza 
che li protegge, la sola forza che si opponga alla rivoluzione, 
sono gli eserciti permanenti; ma quale è la loro natura? 
Possiamo paragonarli ai satelliti armati di cui si circondarono i 
tiranni della Magna Grecia, a' pretoriani de' romani 
imperatori, a' venturieri del medio evo? No: pei moderni 
uffiziali la milizia è un mestiere, ma non lo è pei gregarii, per 
questi è un peso a cui con riluttanza si sottomettono. La 
disciplina adopera ogni meglio onde, quasi direi, affatturarli, e 
farne un sostegno alla tirannide, di cui i soldati sono le vittime 
più che le altre tormentate, ma non cessano di esser popolo, dal 
cui seno sono svelti a forza, e sempre agognano farvi ritorno. 
Perché dunque credere che il fascino, l'incanto che li aggioga 
al dispotismo, non possa cadere, né possa sorgere in essi la 
speranza di un avvenire migliore da conquistarsi non già al 
prezzo di una battaglia, ma solamente rifiutandosi di 
combattere contro i propri concittadini ed amici? Chi più del 
semplice soldato deve desiderare un miglioramento nelle 
condizioni della plebe? Egli non è che plebe. Inoltre quell'amor 
proprio di corpo in cui risiede tutta la forza de' moderni 
eserciti è eziandio efficacissimo conduttore d'ogni nuova idea; 
un solo, in quei difficili momenti, in cui gli spiriti esaltati 
ondeggiano nell'incertezza, momenti nelle guerre civili 
comunissimi, un solo basterebbe per trascinare col suo 
esempio un reggimento intero, ed un reggimento, un 
esercito. Aggiungi che la polvere da fuoco ha reso facilissimo 
l'armeggiare; ha diroccato le torri dei feudatarii; ha sfondata la 
loro corazza: ha uguagliato il povero al ricco, il forte al debole; 
ha reso impossibile alle soldatesche sostenersi in una città, in 
cui i cittadini padroni degli edifizi son decisi a combattere; e 
finalmente il vantaggio al numero sul valore pare che abbia 
favorevolmente decisa la causa dell'umanità.</p>
	<p>Concludiamo: la moderna società trovasi in quel punto 
fatale d'onde le antiche hanno rapidamente declinato. Ma 
facendo qualche considerazione sulle condizioni di quelle, vi 
osserviamo una grande differenza in confronto delle attuali. Il 
popolo è misero come l'antico, ma non come quello parteggiato 
da' ricchi e legato alle loro persone; il prestigio di cui 
godevano gli oppressori più non esiste; le questioni sulle 
riforme, vaste, nette, non vaghe ed oscure come le antiche - 
esse dall'astrazione di pochi cominciano già a diventare idee 
pratiche, sentimento di molti: facili gli armeggiamenti, la 
trasformazione del cittadino in guerriero facilissima, 
prontissima; per nemici i soli eserciti permanenti, popolo 
anch'essi; e però può sperarsi che la società non declini, ma 
ascenda all'era della <hi rend="italic">libera associazione</hi>, scorrendo così 
un'orbita più vasta di quella percorsa dai popoli che ci hanno 
preceduto.</p>
	<p> Discorremmo come i varii rivolgimenti trasformino la 
società, ed illuminati da fatti delle moderne condizioni e 
relazioni degli uomini, abbiamo sospinto lo sguardo 
nell'avvenire. La religione fra coteste vicende molto opera, ma 
pochissimo le modifica: quindi preferiremo per semplicità 
separatamente discorrerne.</p>
	<p>La religione è un effetto dell'ignoranza e del terrore; 
l'uomo deifica ogni forza ignota che lo spaventa, e personifica 
coteste forze dando loro le proprie forme, le proprie passioni; 
quindi mutano i costumi, e gli attributi de' Dei al cangiar 
de' costumi dei popoli.</p>
	<p>I primi numi furono i reggitori di quelle forze che la 
natura manifesta nel suo tremendo corruccio, e cotesti numi 
così possenti la sconvolgevano, al credere de' stupidi ed 
attoniti mortali, per muover guerra all'uomo. Di qui la credenza 
di averli offesi, il desiderio di placarli, e siccome la sola 
vendetta accheta l'uomo sdegnato, per placare gli Dei offrirono 
loro la vita dell'offensore, ed il culto manifestavasi con gli 
umani sacrifizii. Isolati gli uomini, ogni uno ebbe i propri Dei, 
quindi gli Dei penati. Raccolti in città, surse il pubblico culto, 
come surse la pubblica opinione, il pubblico costume.</p>
	<p>I popoli si mansuefecero, si assottigliarono le 
menti, e la religione cangiò. L'agricolo e placido Etiope adorò 
le costellazioni, che annunziavano le stagioni avverse o 
propizie ai suoi campi ed il dilagare dei fiumi fecondatori; le 
nominò con simboli conformi alle sue idee, ed adorò la Fede, 
la Pace, la Guerra.... Infine coll'ingentilirsi dei costumi i 
sacrifizii umani cessarono. Nell'assottigliarsi della religione 
surse la Greca e l'Italica filosofia la quale era in opposizione, 
come ogni filosofia, coi principii religiosi. Gli dei dei Greci e 
de' Romani non erano gli arbitri del destino degli uomini, 
ma di ajuto efficacissimo, se propizii, alle loro imprese, nemici 
terribili, se irati; al disopra di essi eravi l'immutabile destino, 
alle cui leggi sottostavano Dii, e mortali. La filosofia 
naturalmente concentrò tutti i suoi studii su questa forza, su 
questa legge suprema, e riconoscendo la frivolezza degli altri 
simboli, l'assurdità della numerosa turba di Dei, li dichiarò 
falsi, ed altro non riconobbe che questa potenza superiore, che 
fu l'unico Dio, le cui leggi essendo eminentemente giuste, e 
però immutabili, distruggono qualunque culto, qualunque 
relazione tra Dio e gli uomini, e così, come era naturale, la 
filosofia stabiliva l'<hi rend="italic">Ateismo</hi>.</p>
	<p>Il riconoscere una legge suprema giusta e fatale 
regolatrice dei destini degli uomini, era idea che poteva 
allignare solamente fra un popolo puro e conscio della propria 
dignità, ma la buona semente fu sparsa su cattivo terreno, il 
degradato popolo del cadente impero; popolo avvilito, popolo 
schiavo, che le miserie avevano ridotto quasi nello stato 
medesimo del selvaggio, atterrito dalla sconvolta natura, venne 
naturalmente dal proprio scetticismo condotto a rimettere le 
sue sorti nelle mani di quest'unico Dio, e ne fece il 
vendicatore degli oppressi, l'arbitro degli umani destini; e 
siccome i popoli credonsi fatti ad immagine sua, così gli 
attributi di esso furono i loro: l'abbiettezza, l'umiltà, la 
pazienza, l'indifferenza per le cose terrene. Il culto onde 
adorarlo, i misteri, i riti li trassero dagli Orientali, quanto i 
Romani di quell'epoca schiavi ed indolenti. Intanto le solitudini 
degli animi e degli interessi, l'egoismo umano, volto solo 
all'utile privato: questo in diretta contraddizione con l'utile 
pubblico, produsse naturalmente la reazione negli animi degli 
scrittori, i quali come vogliono i correttori de' costumi, senza 
comprendere che que' vizii erano l'effetto dello sfacelo in cui 
andava la società colle istituzioni che la reggevano, credettero 
porvi rimedio predicando contro di essi ed opponendovi a 
bilanciarli massime di fratellanza ed abnegazione; e così da 
questa morale predicata, impraticabile, e dalla teologia 
orientale nacque il Cristianesimo, le cui regole e 
massime mostrano benissimo che sursero fra un popolo 
eccessivamente degradato ed in balìa di uno sfrenato egoismo.</p>
	<p>Quindi giustamente Hegel dichiara la modestia cristiana 
nel sapere il grado supremo dell'immoralità. Immorali e 
contraddittorie alla natura umana dovevano essere tali massime 
perché surte fra un popolo in cui ogni elatere dell'anima era 
spento, e predicate in contraddizione alla realtà dei fatti 
ch'erano effetti delle immutabili leggi di natura. Gli uomini 
deïficati formarono, ad imitazione del paganesimo, la turba 
dei Dii minori, che, come gli antichi, presiedettero a tutte le 
operazioni della vita, a tutti i fenomeni della natura. Alcune 
madonne, alcuni santi con attributi speciali, gli amuleti, le 
reliquie, specie di feticci, si surrogavano agli dei penati, ai lari; 
e così con diversi principii e nomi, ma quasi con le stesse 
forme, alla religione di un popolo giovane e fiorente, si sostituì 
quella che convenivasi ad un popolo degradato e corrotto.</p>
	<p>Gli Dei antichi erano eroi, perché eroico il popolo che li 
adorava: quelli dei cristiani, eran martiri, perché schiavi ed 
oppressi gli adoratori. Avvezzi gli antichi a vedere il trionfo ed 
a rispettare il giusto, lo riguardavano come legge immutabile a 
cui sottostavano dei, e uomini; i cristiani, per contro, che la 
miseria aveva sospinti allo scetticismo, ne perdettero ogni idea, 
e deïficarono l'arbitrio, abbandonando i destini dell'umanità in 
balìa d'un Dio, secondo la preghiera degli uomini mutabile, e 
così al padrone che si creavano nel cielo davano gli attributi 
medesimi che avevano i loro padroni sulla terra. La morale 
degli antichi risultata dall'azione era pratica, e però d'accordo 
con l'umana natura; quella dei cristiani impraticabile, perché 
volta a frenare le sue leggi.</p>
	<p>La nuova religione, umile in prima, si propagò 
strisciando fra i potenti, ma, divenuta padrona della forza, 
mostrossi oltre ogni credere feroce e codarda. Inorridiscono i 
moderni in pensando a' terribili riti druidici ed agli umani 
sagrifizii degli antichi; non conoscono, tanto da' pregiudizi è 
oscurato il loro intelletto, quanto più atroci e codardi sono gli 
assassinii del cristianesimo commessi nei tetri recessi 
dell'inquisizione.</p>
	<p>Coronata di fiori, resa ebbra dallo stesso sentimento 
religioso, alla splendida luce del sole, fra devota e festosa 
moltitudine, invitavasi la vittima degli antichi, la cui vita, in 
men che balena, veniva spenta dal colpo che vibrava il destro 
sacerdote.</p>
	<p>Carica di catene, estenuata dalla fame, sotto oscure e 
solitarie volte de' sotterranei, circondata da carnefici, non 
già addestrati a recar pronta la morte, ma raffinati nel 
lento incrudelire, frusto a frusto consumavano fra tormenti
atrocissimi la vittima dei cristiani.</p>
	<p>Ne' sacrifizii degli antichi l'aria risuonava dei canti 
dell'inneggiante e devoto popolo, ed era profumata dalle 
nuvole di fumo che s'innalzano dai brucianti incensi. Fra 
cristiani invece, veniva percossa dalle strida acutissime della 
vittima, ed appestata dal lezzo insopportabile di carni lacerate 
ed arse. E quindi i principii, i misteri, gli attributi degli dei, i 
riti, i sacrifizii, tutto insomma rivela un popolo generoso, e nel 
cristianesimo un popolo codardo e servo.</p>
	<p>Fin qui della religione.</p>
	<p>Ora diremo de' sacerdoti. Ogni eroe fu sommo 
sacerdote nella propria famiglia e fra i suoi clienti. Formati i 
<hi rend="italic">vichi</hi>, i <hi rend="italic">paghi</hi>, le città, la concione de' forti, 
spesso non potendo occuparsi delle cose divine concernenti il 
pubblico culto, delegò altri a compiere tali ufficii, ma costoro 
con tali facoltà acquistarono ben presto un grande ascendente 
sulla credula moltitudine, e l'aristocrazia si vide osteggiata, 
contrappesata dalla teocrazia; onde la lotta fra queste due caste, 
che si disputavano la sovranità. Uno dei fatti più antichi, che ci 
rammenta questa lotta accanita, è l'esterminio che Nob fece 
d'Achimelech con altri ottantacinque sacerdoti. E le mille volte 
presso i celti incalzati dal fulmine, brando de' prodi 
aristocratici, i tremanti sacerdoti dovettero riparare nelle 
caverne.</p>
	<p>In Italia l'aristocrazia prevalse presso i Magno Greci 
come presso i Romani, i Numi obbedivano alla suprema 
podestà dello Stato.</p>
	<p>Le medesime vicende si riscontrano nel cristianesimo. 
Surto in uno stato già costituito, fu al principio indipendente 
dal governo. Come fra i vichi ed i paghi della primitiva 
barbarie il capo era sommo sacerdote, così ogni villaggio, ogni 
città de' primi cristiani elesse un cittadino a tale ufficio, il 
vescovo. In tal guisa cominciò la teocrazia, la quale, crescendo 
il suo potere, si rinserrò in una casta e si attribuì que' diritti 
che ad essi venivano dal popolo ed erano inerenti al popolo.</p>
	<p>La lotta con l'aristocrazia non tardò a dichiararsi; quindi i 
guelfi ed i ghibellini. La spada vinse il prete fra moderni, ove il 
reggimento è nelle mani di uomini né codardi né devoti; se non 
di diritto, di fatto il pergamo è soggetto a chi impera; i 
miracoli, le preghiere sono ai comandi del trono.</p>
	<p>Cerchiamo ora di scorgere quale sia l'avvenire a cui 
accenna la religione. Vedemmo come essa ha seguito i destini 
de' popoli e sia conforme ai loro costumi.</p>
	<p>In quella de' selvaggi sta impresso il terrore di 
cui è figlia, e il loro ingentilirsi ne rammorbidisce 
gradatamente i troppo duri contorni; la religione di una società 
fiorente è quale si conviene ad un popolo di eroi, ed è sempre 
in perfetto accordo con l'utile pubblico, come quella nata fra 
uomini dediti al bene ed alla grandezza della patria.</p>
	<p>Nella decadenza delle società poi si riscontrano in essa le 
contraddizioni e la viltà d'un popolo degradato, e, cercando 
rapire l'uomo alle cure di un mondo in cui soffre con la 
promessa di un futuro ed immaginario godimento, deve sempre 
trovarsi in opposizione con l'utile pubblico.</p>
	<p>Dunque, affinché una nuova religione potesse sorgere, 
sarebbe indispensabile che un cataclisma confondesse la nostra 
mente, ne cancellasse ogni tradizione, e riproducesse in noi la 
meraviglia stessa, lo stesso terrore che i selvaggi sentirono al 
rombar del tuono. O pure è indispensabile che la corruzione e 
la miseria, comprimendo affatto l'elatere di nostra vita ci 
prostrino talmente che, disperando delle proprie forze, ci 
costringano ad invocare potenze imaginarie; non v'è che 
l'uomo atterrito e degradato che riponga le proprie sorti nelle 
mani di Dio. Nel primo caso si riprodurrebbero le primitive 
religioni con nomi diversi perché spontanee sono quelle 
tradizioni. Nel secondo, esistendo ancora una religione surta in 
simili condizioni non potrebbe che riprodursi, rifiorire la 
medesima. Quindi se la società moderna declina risorgerà il 
Cristianesimo e raggiungerà nuovo splendore con rifiorire il 
cattolicismo, stato di sua perfezione; e viceversa, se questa 
religione perde il suo prestigio è indizio che la società si 
avvicina al suo risorgimento. Apriamo l'anima alla speranza, 
esso non dovrebbe esser lontano. Ma quale sarà la religione
della società rigenerata? È questa l'ultima domanda a cui
ci faremo a rispondere. La religione è fondata su di
un'idea di podestà suprema, di dipendenza, senza
della quale non potrebbe esistere. Senza preghiere,
senza credenze, senza culto, senza autorità non v'è
religione. Dunque sono indispensabili i sacerdoti che parlano 
in nome degli dei, che predicano la virtù che gli dei 
richieggono. È egli mai possibile che ciò avvenga? In una 
società la quale tende verso la libera associazione e 
l'eguaglianza, ove ogni gerarchia sarà abolita, potrà mai 
allignare l'idea di dipendenza da una somma sapienza? Chi 
oserà dirsi delegato da Dio a predicare la virtù? Chi nelle 
presenti condizioni può farlo senza essere deriso? Il popolo, 
dice Mazzini, sarà il solo interprete di Dio; ma in simile 
caso Dio che cosa diverrà? I suoi voleri saranno quelli del 
popolo né potranno essere differenti, imperocché per 
esprimerli sarebbe d'uopo d'interpreti che non fossero popolo; 
quindi Dio diventa un vano nome, e non altro. Se poi, come 
soggiunge lo stesso Mazzini, Dio è la legge, allora fa d'uopo 
dichiarare di quale legge parlasi; se di una legge naturale, 
allora essa debbe assolutamente esistere nel popolo, quindi Dio 
sparisce, Dio è il popolo. Se poi questa legge è differente da 
quelle di natura, sarà indispensabile un rivelatore, ma chi 
l'oserà? Ognuno al giorno d'oggi potrebbe dire: Italiani! 
ascoltatemi! io vi darò le migliori leggi possibili, ma niuno 
avrà tanto ardire, o sarà così stolto d'aggiungervi: esse mi sono 
state rivelate da Dio!</p>
	<p>La religione non è, come asseriscono alcuni, il desiderio, 
il bisogno di venire alla conoscenza dell'assoluto; la religione è 
un sentimento di debolezza che rendeci creatori ed adoratori di 
potenze sovrumane, e quando la ragione dimostra che queste 
forze non esistono, o almeno non impongono doveri, né 
accordano premii, né infliggono castighi, né avvi mezzo come 
placarle, e renderle a noi propizie, la religione più non esiste. 
Dicono alcuni: il simbolo della nuova religione sarà 
l'<hi rend="italic">umanità</hi>, la ragione, la libertà. Ma coteste idee non 
essendo né mistiche, né sovrumane, non hanno in sé alcun 
sentimento religioso. Ma, senza andarci ravvolgendo in inutile 
giro di parole, domandiamo a costoro se nella nuova società a 
cui eglino medesimi accennano vi potrà essere un'idea mistica 
che ne modifichi la costituzione ed i costumi degli uomini. La 
risposta non può essere che negativa, quindi la società 
rigenerata dovrà essere indubitatamente <hi rend="italic">irreligiosa</hi>.</p>
	<p>Chiamare religione e deismo l'aspirazione alla 
conoscenza dell'infinito è un'improprietà di linguaggio, è 
oscurare le nuove idee con voci antiche destinate ad esprimere 
tutt'altro sentimento. Non ammettere che queste aspirazioni, 
dichiarare ogni simbolo di Dio assurdo, negargli ogni 
ingerenza nella vita dell'uomo altro non è che 
<hi rend="italic">irreligione, ateismo</hi>.</p>
	<p>In tutte le religioni sino ad ora esistite la <hi rend="italic">fede</hi> ha 
creduto alla certezza e verità <hi rend="italic">obbiettiva</hi> della parte 
sovrumana. La ragione altro non aveva fatto che distruggere un 
simbolo e sostituirne un altro accettato come <hi rend="italic">verissimo</hi>. 
Ma oggi siamo trascorsi più innanzi: studiando sul passato e 
scorgendo una successione di <hi rend="italic">simboli</hi> religiosi, ogni uno 
a sua volta dichiarato <hi rend="italic">falso</hi>, si è dedotto che tutti erano 
egualmente bugiardi, che tale è il presente, che tale sarebbe un 
nuovo simbolo che ad esso si sostituisse. Dunque la nuova fede 
qual'è? Il non aver fede in nessun <hi rend="italic">simbolo</hi> perché 
chimere della nostra immaginazione; ovvero, la nuova fede è 
l'<hi rend="italic">irreligione</hi>. Tutti i riformatori, tutti gli apostoli del 
progresso sono irreligiosi ed atei, ma tutti non vogliono 
accettare questa conseguenza della loro dialettica e si 
dichiarano con enfasi religiosi e deisti. Per contro non tutti 
sono socialisti, ma tutti, comeché professando dottrine opposte 
al socialismo si compiacciono dirsi tali, e perché? La ragione è 
evidente: l'irreligione è già sentimento; quindi tutti la 
professano; ma sono riluttanti a confessarlo; il socialismo 
riguardasi ancora dottrina, e tutti cercano farne pompa senza 
comprenderlo o approvarlo.</p>
	<p>Un'altra ragione per cui la religione si dichiara 
indispensabile è che la storia la registra come un fatto 
universale e costante. Ma questa ragione non dovrebbe avere 
alcun peso per coloro che credono al progresso indefinito, 
imperocché tale credenza non può ammettere che una qualsiasi 
istituzione debba esistere per la sola ragione che ha sempre 
esistito; anzi la dottrina del progresso indefinito stabilisce il 
contrario. La religione ha sempre esistito imperocché tutti i 
popoli della terra hanno percorso sino ad ora la medesima 
orbita, sono soggiaciuti alle medesime vicende. Gli orientali, 
gli etruschi, i magno-greci, i romani, i moderni tutti, partendo 
o dallo stato selvaggio o dalla barbarie ricorsa, hanno 
raggiunto le medesime condizioni. Al termine poi di questo 
ciclo sociale percorso da tutti i popoli del mondo, si è 
accennato ad una legge di fraternità ed eguaglianza, quasi 
sintesi dell'idea sociale: vi accennarono le dottrine di Zoroastro 
e di Confucio, vi accennò Platone, vi accennò il cristianesimo, 
vi aspirano più recisamente i moderni. Quei popoli decaddero, 
né poterono raggiungere questo nuovo stato: noi, 
raggiungendolo, varcheremo un punto che nessun popolo ha 
varcato, quindi niuna delle istituzioni passate o presenti ci può 
esser norma ad indovinare le future. L'irreligione sarà nuova, 
come è nuovo il socialismo.</p>
	<p>Daremo fine a questo capitolo richiamando l'attenzione 
del lettore su di un fatto da cui moltissimi sono tratti in un 
grossolano errore.</p>
	<p>Quelle aspirazioni alla fratellanza, che abbiamo scorto in 
tutte le società, cominciavano a dissolversi: la comunità de' 
beni predicata nel vangelo, ha lasciato credere quasi a tutti che 
quelle antiche idee fossero i rudimenti del moderno socialismo: 
ma quest'aspirazione ad un migliore avvenire che sentiva un 
popolo avvilito, un popolo in cui era spenta ogni energia, era 
conseguenza delle condizioni di quella società, che doveva o 
pregredire o decadere. Ma essa non fu che una semplice 
aspirazione; le massime che prevalsero furono quelle 
dell'umiltà, dell'indifferenza alle cose terrene de' cristiani, 
effetto di loro degradazione e causa che ne accelerò la caduta; 
una tale aspirazione fu il crepuscolo d'un tramonto, o piuttosto 
fu l'alba di nuovo giorno.</p>
	<p>L'avvenire immaginato da' cristiani in tale aspirazione 
sarebbe stato la trasformazione del mondo in un convento. Il 
fanatismo condusse que' popoli al martirio, ma non potette 
elevarli alla battaglia. Per contro fra le dottrine de' moderni 
socialisti, fra le massime ricevute, non avvene alcuna che 
dissolva od avvilisca; gli uomini oggi si associano non già per 
pregare e soffrire, ma per prestarsi vicendevole ajuto, 
lavorando per acquistare maggior prosperità e per combattere; 
l'aspirazione del socialismo non è quella di ascendere in cielo, 
ma di godere sulla terra. La differenza che passa fra esso ed il 
vangelo è la stessa che si riscontra fra la rigogliosa vita d'un 
corpo giovane, ed il rantolo d'un moribondo.</p>
</div2>
</div1>
<div1>
<head>Capitolo secondo</head>
<div2 n="Sommario">
<p>V. Nazionalità. - VI. Libertà. - VII. Unità. - VIII. 
Federazione.</p></div2>
<div2 n="Testo">
	<p> Senza obbliare le verità economiche rammentate nelle 
precedenti pagine, e le conseguenze da esse dedotte, 
restringeremo le nostre considerazioni fra i confini che le alpi 
ed il mare segnano alla nostra patria: e prima di farci a scrutare 
l'avvenire verremo svolgendo quei popolari concetti che 
sembrano riassumerlo, mentre essi non potranno ch'essere la 
conseguenza e l'effetto.</p>
	<p>In Italia il concetto sociale appena albeggia, traspare 
appena fra i voti e le speranze universali, il politico predomina, 
e la ragione è per se medesima evidente; un popolo a cui 
negasi una patria crede un tal fatto cagione assoluta dei mali 
suoi, e conquistandola spera alleviarli; nondimeno i fugaci 
esperimenti del 48 e 49 hanno 
fatto scemare fra gl'italiani, e per essi non intendo una setta, 
ma l'intera nazione, il prestigio che aveva il politico concetto. 
Se malamente sopportansi le presenti miserie, sentesi eziandio 
che un cangiamento di forme, di nomi, d'uomini non è rimedio 
efficace; ed un tal sentimento, comeché sconfortante pel 
presente è segno indubitato di migliore avvenire, avvegnaché 
sarebbe impossibile abbracciare nuove idee, nuovi ordini, 
prima che il fatto non avesse distrutto le presenti illusioni e gli 
antichi pregiudizii. Inoltre sono le relazioni di stato a stato così 
intime e così intrecciate in Europa che gli esperimenti in 
politica fatti da una nazione, del pari che le invenzioni e le 
scoperte sono di un utile universale, non potendo 
rimanere inosservate ed infruttuose per gli altri popoli; epperò 
l'Italia va ammaestrandosi non solo con le proprie esperienze, 
ma ancora con quelle de' suoi vicini.</p>
	<p>Gli stati europei navigano di conserva verso la stessa 
meta; il primo a giungervi determinerà la linea sulla quale gli 
altri verranno ad arringarsi.</p>
	<p>La Francia, più che ogni altra moderna nazione, ha fatto 
numerose esperienze nelle varie forme del suo reggimento.</p>
	<p>Gli italiani hanno visto, tremendo esempio, crescere i 
loro mali senza verun vantaggio. Un tale fatto e le nostre 
passate speranze sono cagioni abbastanza gravi a determinarci 
allo studio accurato delle conseguenze a cui potrebbero 
condurci le nostre istintive aspirazioni. A coloro che credono 
che la buona scelta degli individui o qualche piccolo 
cangiamento facesse fruttare in Italia felicità quelle stesse 
istituzioni cadute in Francia nel dispotismo, è inutile 
rispondere: io non scrivo per costoro, i quali se non sono 
ignorantissimi, sono indubbiamente in mala fede.</p>
	<p><hi rend="italic">Nazionalità</hi> è una parola che all'iniziarsi i 
rivolgimenti del 48 corse di bocca in bocca, ed 
è tuttora per gl'Italiani di grandissima efficacia, ma sempre è 
stata malamente definita né mai profondamente meditata.</p>
	<p>La nazionalità è l'essere di una nazione. Un uomo che 
liberamente opera, liberamente vive, ed esprime i propri 
pensieri, possiede completamente il suo essere, ma se un 
ostacolo qualunque impedisce lo sviluppo delle sue facoltà, ne 
interdice la volontà, ne arresta i moti, l'essere più non esiste. 
Nella stessa guisa per esservi nazionalità bisogna che non 
frappongasi ostacolo di sorta alla libera manifestazione della 
volontà collettiva, e che veruno interesse individuale non 
prevalga all'interesse universale; quindi non può scompagnarsi 
dalla piena ed assoluta libertà, quindi non ammette classi 
privilegiate o dinastie o individui, la cui volontà, attesi gli 
ordini sociali, debba assolutamente prevalere; è nazionalità 
quella che godesi sotto il giogo d'un assoluto sovrano? Quale 
utile ebbero i popoli dalle guerre che da tre secoli e mezzo si 
combattono in Europa? guerre di rivalità dinastiche e non 
d'altro? Gli austriaci, i prussiani, i piemontesi, gli spagnuoli 
quali ragioni avevano di correre alle armi, e d'assalire i francesi 
per vendicare la morte di Luigi XVI? Il popolo sotto tali 
governi è un gregge vilissimo, tosato in pace con balzelli, 
stromento in guerra di vendetta e di odio personale fra i 
principi. La ricca vita nazionale si riassume e si angustia in 
quella ignobilissima d'un despota o d'un suo favorito, e 
diventa però mutabilissima; quindi la stessa nazione la 
vediamo ora superba, ora umìle, ora bigotta, ora religiosa, ora 
debole, ora forte; il continuato progresso impossibile; ogni 
ministero distrugge, o sceglie via diversa da quella del 
predecessore, sempre suo rivale, e la nazione è condannata ad 
un perpetuo ondeggiare. Tutto ciò ch'è collettivo, epperò 
nazionale, abborrito, interdetto. La storia della nazione riducesi 
ad una cronaca menzognera o scandalosa delle virtù o de' 
vizi dei principi. Ove adunque trovasi la nazionalità? Quali 
vantaggi otterrebbe l'Italia con l'unità monarchica assoluta? 
Nuovi mali e non altro.</p>
	<p>Tutte le miserie ed umiliazioni che ora si riscontrano in 
ogni principato in cui è divisa l'Italia non cesserebbero, ma a 
queste altre verrebbero aggiunte dell'accentramento del potere 
e dell'amministrazione che naturalmente risultano.</p>
	<p>Come ora languono le provincie d'ogni stato, 
languirebbero allora egualmente le città che oggi sono capitali, 
eccetto una. Il male e l'ingiustizia che le provincie sieno 
governate da uomini spediti da lontane corti crescerebbero 
d'assai con l'unità. Gli abitanti delle varie capitali oggi 
usufruttano quasi tutte le cariche di ogni stato: in allora ad una 
sola città restringerebbesi un tale vantaggio. La probabilità di 
rinvenire fra tanti principi uno che sia meno cattivo, la loro 
debolezza che rende meno ardua l'impresa di rovesciarli, 
cesserebbero. Scapiterebbe l'industria che ora in ogni stato ha 
un centro di moto, scapiterebbe per la ragione medesima il 
commercio, non contrappesando i doni dell'accentramento, 
della più libera circolazione interna. Ogni governo, eziandio 
dispotico, è costretto alcune volte o perché l'epoca il comporta 
o per indole del principe, a proteggere le scienze ed avvalersi 
de' distinti ingegni; quindi, in ragione del numero de' 
governi, cresce la probabilità che abbia a splendere qualche 
face tra le fitte tenebre della tirannide. Né Boccaccio, né 
Filangieri, né Pagano, né Romagnosi conterebbe l'Italia se 
fosse stata una sola monarchia. Avvegnaché in un sol centro 
troppo lontano dagli estremi sarebbesi favorito lo sviluppo 
dell'ingegno, e difficilmente un sol governo sarebbesi mostrato 
in breve tempo più di una volta propenso alle riforme, né 
avrebbero avuto luogo le varie vicende che le promossero da 
capo.</p>
	<p>La forza è l'apparente vantaggio dell'unità; dico 
apparente, perocché l'esercito ed il tesoro sono mezzi di cui 
dispone il re, non già la nazione; volti ad opprimerla e non già 
a difenderla; non pegno di prosperità, ma incentivo a capriccio 
di qualche despota avventuroso.</p>
	<p>Qual monarchia può reggere al paragone del 
nostro splendido medio evo coi suoi torreggianti edifizii, col 
suo Dante, col suo Macchiavelli, coi suoi guerrieri di ventura, 
e raggiungere in sì breve tempo quel grande sviluppo 
dell'industria e del commercio? L'Italia surse dalla barbarie, 
raggiunse l'apogeo della civiltà, decadde: ed allora le altre 
nazioni vennero ad attingere dalle sue ruine una scintilla di 
vita.</p>
	<p>Non prima dell'epoca di Luigi XIV la Francia s'avvicinò 
a ciò ch'era stata l'Italia nel XIV secolo. La storia di Francia 
sarà sempre la cronaca di una corte dissoluta; e quella d'Italia 
la storia di libere genti; l'una è l'immagine dei dispotici imperi 
asiatici, l'altra della libera Grecia. Perché tanta differenza? 
Perché l'indole svegliata degli Italiani ed il loro spirito 
d'indipendenza, non si prestò mai, né mai si presterà a seguire 
come stupido gregge le sorti di una dinastia. La libertà e non 
già la forza potrà unificare l'Italia; esempio la Francia, ove la 
fazione che ora trionfa in Parigi dispone a suo talento di 34
milioni di francesi. Nelle grandi monarchie, salvo la capitale, 
le altre provincie languono quasi membra inaridite e dogliose; 
minori assai sono i nostri mali, divisi come siamo in tanti 
principati di quello che sarebbe se fossimo tutti sottoposti al 
medesimo tiranno.</p>
	<p>Passiamo ora a far paragone fra la monarchia assoluta e 
lo stato di conquista. Un paese governato dispoticamente 
subisce una perenne conquista. I principi non hanno patria: 
loro patria è il mondo che si parteggiano. Ove cercano le 
spose, ove gli amici? fra i connazionali forse? mai no! fra 
questi cercano sgherri e cortigiani; loro amici sono gli altri 
principi, pronti a muovere le armi in loro difesa.</p>
	<p>Quale interesse possono avere gli italiani di favorire una 
dinastia piuttostoché un'altra? il medesimo di un condannato a 
cui fosse concesso di scegliere il carnefice. Se mai siamo 
destinati ad essere tiranneggiati ed oppressi, è meglio che i 
satelliti del despota, i sostegni del dispotismo siano stranieri. 
Ne verrà risparmiato il dolore di veder rivolti contro noi stessi i 
nostri concittadini, ed essendo maggiore il distacco fra il 
governo ed il popolo, più sentito sarà l'odio, più pronta e 
terribile la vendetta. Non è forse più onorevole pe' Romani 
che il papa debba sostenersi per forza d'armi straniere anziché 
appoggiarsi alle armi nazionali? Non sarebbe stato per la 
Francia meno vergognoso il sottostare ad una conquista, che 
vedersi oppressa, umiliata, venduta da francesi stessi? Si 
direbbe disgraziata la Francia, non già corrotta. La conquista 
può essere l'effetto di una momentanea prepotenza di 
forza, né dura, se lo spirito nazionale esiste. La tirannide 
domestica, per contro, sorge dalle viscere stesse della nazione 
e vi tiene profondate e sparse le barbe. In una parola, quando i 
tempi sono maturi a libertà, che un despota scacci un altro 
despota o si sostituisca alla conquista straniera, il popolo, 
senza nulla guadagnare, sopporta infruttuosamente tutti i mali 
della guerra. Col dispotismo non v'è nazionalità; qualunque 
lingua parli il tiranno, qualunque sia il luogo ove ebbe i natali.</p>
	<p>Della monarchia costituzionale dico brevemente, non 
perché dopo il già detto poco sia necessario, ma ad evitare l'accusa 
d'averne taciuto ad arte. Tal forma di governo è assurda: altro 
non è che un'ipocrita tirannide. Il principe capo delle armate, 
padrone del tesoro, distributore di tutte le cariche, di tutti gli 
onori dello stato, negoziatore con le potenze straniere, sorgente 
di tutte le grazie, solo inviolabile ed irreprensibile di qualunque 
atto, mentre non avvene alcuno che non sia sua emanazione e 
sua volontà. Adunque, gli attributi, la forza, i privilegii del 
principe sono i medesimi che nella monarchia assoluta. Quali 
sono incontro ad essi le guarentigie del popolo? Un patto, 
ovvero il giuramento del principe stesso, ed un congresso che 
il governo, forte di tutti i favori, facilmente rende ligio a sé 
stesso. Credesi guarentigia la guardia nazionale? Questa 
istituzione è un accrescimento di forza al governo e non già 
una difesa del popolo. I suoi capi sono a scelta del re, e sarà 
perciò facilissimo se non d'avvalersi dell'opera di questi armati, 
paralizzare almeno la loro azione; perocché essi, loro 
malgrado, subiranno, quantunque leggermente, l'influenza 
dell'autorità dei loro capi, e moltissimi cittadini, che in qualche 
avvenimento prenderebbero parte attivissima, se ne astengono, 
se guardie nazionali. Inoltre l'inutile servizio ad essa imposto è, 
ai più, di gravissimo peso, sovente non proporzionato, attesa 
l'indole e la condizione dell'individuo ai vantaggi che esso 
ottiene dalle franchigie accordate dal governo.</p>
	<p>Dalla sola volontà del re dipende l'esistenza di un tal 
governo, quindi è stabile per quanto può esserlo la volontà d'un 
individuo che un matrimonio, il credito di un favorito, la paura, 
o qualche impreveduto avvenimento, cangia. Si attengono i 
ministri alle forme perché da esse dipende il loro utile 
personale, la loro carica; ma se credono necessaria una misura 
arbitraria come ne' governi assoluti, e non altrimenti 
l'eseguono; sparla il pubblico, ne scrivono i giornali, qualche 
deputato ne chiede conto a' ministri, e qui finiscono 
le opposizioni; a questo si riducono i diritti, le guarentigie del 
popolo.</p>
	<p>Credo inutile distendere più oltre un tale ragionamento, 
non parendomi necessario addurre ragioni quando sonovi i fatti 
che parlano chiaramente. La storia delle monarchie 
costituzionali è contemporanea, ricca, notissima. La Francia, 
dopo essersi dibattuta per ventun'anni sotto un tale governo 
(che tale eziandio deve considerarsi l'ultima sedicente 
repubblica), è ritornata al puro dispotismo; nella Spagna sono 
corsi infruttuosi fiumi di sangue; moltissime costituzioni. 
Nell'anno 1848 le abbiamo vedute soffocate in 
fasce da' principi medesimi che le avevano concesse e 
giurate.</p>
	<p>Non è l'Inghilterra eccezione a questa regola generale;
le sue grandiose apparenze non fanno che nascondere le 
cancrenose piaghe di quella società. Ora che scrivo, il governo 
inglese è una piramide alla cui cima pochi sessagenarii si 
ripartiscono le cariche dello stato; più sotto un congresso 
parteggiato non da principii politici, ma dal credito personale 
di quelli, quindi gli elettori, commercianti ed industriali che 
mercanteggiano eziandio il loro voto; alla base infine una 
plebe ignorante e misera oltre misura. Se meno che altrove 
hanno luogo nell'Inghilterra gli arbitrii del governo, ciò 
dipende dall'indole pacifica di quel popolo, dalle tradizioni 
d'alcune leggi, che l'avvicinano ad una repubblica aristocratica 
più che ad una monarchia.</p>
	<p>Inoltre la monarchia costituzionale è corruttrice per 
eccellenza, è un armistizio segnato fra i principi ed i 
monopolisti, in danno dell'onestà. Il dispotismo non cerca 
l'appoggio della pubblica opinione, la nazione soffre e tace, ma 
non mentisce; il governo costituzionale ha bisogno del plauso e 
dell'approvazione di pochi per opprimere i molti; la compra, e 
l'approvazione e le lodi si trasformano sotto tal governo in 
merci. Di qui l'ignobile e puerile schiera de' soddisfatti ad 
ogni costo, che si atteggiano, parlano, scrivono, lodando 
sempre, come se fossero davvero liberi cittadini, e le loro 
opinioni avessero peso nelle determinazioni governative. 
Vantano i loro dritti e la loro libertà che riducesi al dritto ed 
alla libertà di applaudire al governo. Tra costoro, quelli che 
sono venduti materialmente rassomigliano a quei fanciulli i 
quali con elmo di carta, e spada di legno credono rappresentare 
Scipione o Marcello.</p>
	<p>Il despota regna con la sciabola, il re costituzionale con 
l'oro; quindi appena il reggimento d'uno Stato d'assoluto 
cangiasi in costituzionale, le gravezze crescono in modo 
esorbitante. Il despotismo incatena i capi, il costituzionalismo 
perverte il morale; quello comprime l'elatere 
dell'animo, questo lo logora e lo distrugge, ed abitua il 
cittadino ad una continua transazione, a quel cinismo di cui la 
Francia è scuola e sentina e che da lei si sparse sull'Europa 
intera. Sotto nome di libertà favorito e protetto il monopolio, e 
quindi il proletario abbandonato affatto all'avidità de' 
monopolisti ed incettatori. La politica esteriore codarda ed 
ipocrita, dovendosi tutelare gl'interessi di una dinastia, facendo 
le viste di propugnare i dritti della nazione. Conchiudo, 
monopolisti, dottrinarii, giornalisti, editori.... vantaggiano col 
reggimento costituzionale, mentre le sorti de' proprietarii, e 
quelle del minuto popolo peggiorano. Sovente una tal forma di 
governo è d'impaccio ad un principe, ad un ministro 
riformatore; se gli Stati napoletani avessero avuto uno statuto 
al tempo in cui Tanucci ne resse le sorti, probabilmente a 
questo ministro sarebbe riuscito impossibile attuare le tante 
riforme. Questo governo ermafrodito impaccia un principe che 
voglia far del bene, ma non frena le nequizie di un despota.</p>
	<p>Parmi di aver dimostrato che sia l'Italia divisa in varii 
principati, sia riunita sotto una sola monarchia dispotica o 
costituzionale, la nazionalità Italiana non esisterà per questo; 
l'Italia sarà scudo di varii principotti o di un solo, e gl'italiani 
non altro che vassalli.</p>
	<p>Ma voglio supporre erronee le ragioni esposte, e 
concedere che la nazionalità esiste ogni qualvolta le dinastie o 
la dinastia regnante siano indigene, e farmi a studiare sui mezzi 
e le sue probabilità di scacciare gli stranieri dal suolo italiano, 
e francare il paese da ogni loro ascendente.</p>
	<p>Autorità, tradizioni, e forza sono i principii su cui sono 
costituiti tutti i governi d'Europa. La sola differenza che passa 
fra loro dipende dalle diverse gradazioni con cui la libertà 
individuale accordasi con essi; perciò nella sostanza differenza 
non v'è. Cotesti principii sono già in discredito; <hi rend="italic">libertà, 
nazionalità, diritto</hi> sorgono ad osteggiarli; quinci la lega 
dell'Europa intera contro le nuove idee. I governi occidentali 
più del nord temono queste idee, e quindi più immediatamente 
interessati ad osteggiare ogni rivolgimento; questa triade 
rivoluzionaria non può essere mutilata in modo alcuno, 
sconvolte le passioni popolari è impossibile arrestare il 
torrente, ed è assurdo per parte nostra il pretendere che ci 
facessimo a combattere, per giovare altrui, i principii su cui 
basano la sua esistenza; può mai suscitare la rivoluzione chi la 
teme più di qualunque altro nemico? Potranno esservi momenti 
come è accaduto, in cui le potenze occidentali, per loro mire 
particolari, facessero le viste di proteggere i 
rivolgimenti popolari contro la prepotenza del nord; ma appena 
ottenuto il loro intento, s'unirebbero co' nostri nemici per 
opprimerci, spezzare dopo essersene servito, un pernicioso 
strumento, e punire come delitto di maestà i fatti da loro 
promossi, e le speranze che hanno fatto sorgere. Se l'Austria 
che francamente ci osteggia merita l'odio nostro, Francia ed 
Inghilterra (parlasi qui del governo, non già del popolo) 
meritano odio e disprezzo perché nemiche occulte. Alì Tèbèlen 
diceva ai Greci "Non contate che su voi soli; Russi, Inglesi, 
Francesi, tutti vi saranno nemici dal momento che sapranno 
che volete essere un popolo; non perdete mai di vista questa 
importante verità". Ed è cosa naturale che la sola ragione 
d'impedire che un altro stato dalla condizione di vassallo 
venisse a sedere a canto a loro ne' congressi europei, sarebbe 
bastante per far volgere contro di noi tutte le loro armi. Dunque 
il risorgimento italiano altro non potrà essere che la vittoria 
delle nostre armi sull'Europa dei re. In qual modo compiere 
una tale impresa? Quali mezzi posseggono i principi italiani 
per combattere l'Europa intera è quello che verremo ora 
studiando.</p>
	<p>Il primitivo e naturale concetto è una lega dei principi 
italiani contro l'Austria che dirige la loro politica, che protegge 
i deboli dall'ambizione de' forti e tutti dalla rivoluzione. 
Quale utilità avrebbero essi di cacciarla dall'Italia privandosi 
così del più saldo sostegno de' loro troni? Del 
Lombardo-Veneto dovrebbero creare uno stato indipendente o 
spartirselo, cose entrambe di somma difficoltà ed imbarazzo. Il 
supporre che tutti cooperino all'ingrandimento d'un solo, è un 
assurdo inutile a discutersi, che il senso comune ed i fatti 
hanno dichiarato impossibile. Ma ponghiamo che i popoli con 
mezzi violenti e più stabili che nel quarantotto
costringessero i principi a scendere nell'agone: quale speranza
potrebbe porsi in una lega che porta con sé il germe della dissoluzione,
il mal volere? Concedasi vinto anche questo ostacolo: restano sempre 
le discordie, il dubbiare, la poco energia, con cui operano le 
armi collegate; la storia registra fatti innumerevoli che ne 
dimostrano l'impotenza. L'Europa s'é collegata con Federico II 
contro l'Inghilterra durante la guerra americana, contro la 
Francia durante la rivoluzione; Federico uscì vittorioso dalla 
lotta, l'Inghilterra conservò sempre una grande superiorità sui 
nemici: fu la costanza degli americani e la abilità di Washington 
che la vinsero. I francesi vinsero sempre; caddero per propria 
stanchezza e non già per virtù del nemico. Chi è solo, ha il 
vantaggio incommensurabile dell'unità, e di comando. 
Furono leghe coteste in cui ogni collegato da sé solo 
pareggiava se non superava di forze il comune avversario. Che 
sperare adunque da una lega di principi italiani di cui tutte le 
forze messe insieme sono inferiori alle austriache, e fra cui 
contasi il Papa cosmopolita e centro di dissoluzione e 
discordie?</p>
	<p>Se l'Austria abbandonasse la sua abile politica e 
minacciasse di voler conquistare d'un sol tratto l'Italia, sarebbe 
il solo caso di una lega sincera, ma durevole quanto il periglio. 
Le leghe fra i despoti non sono mai concertate da mire comuni 
e durature; l'indole d'un principe, il suo capriccio, un 
matrimonio cangia la politica, e si violano i patti. Basta 
promettere ad uno dei collegati vantaggi in preferenza degli 
altri per staccarlo dalla lega, e forse da amico farlo nemico. La 
colleganza dei re contro i popoli è la sola possibile e 
conseguente; essa esiste di fatto, essendo il periglio comune e 
durevole.</p>
	<p>Facciamoci ora a discorrere del caso in cui uno solo 
de' principi italiani voglia assumere l'impresa d'unificare 
l'Italia; numeriamo i nemici. Prima l'Austria, che tre o quattro 
disfatte non debellano; mentre la perdita d'una battaglia prostra 
le forze d'un piccolo Stato; con l'Austria s'uniranno gli altri 
principi italiani facenti ogni sforzo per salvare i loro troni, ed il 
Papa con essi che, oltre di chiamare l'Europa intera in sua 
difesa, lancerebbe in campo la livida schiera de' clericali con 
le armi che loro son proprie, tradimento e raggiro. Armi 
efficacissime in quello sciame di cortigiani di cui circondasi il 
trono, e che temono scapitare se il padrone vien costretto a 
spandere in circolo più ampio i suoi favori. Non trattasi di un 
re che caccia gli stranieri dai proprii Stati; ma di un piccolo 
Stato che conquista e debella Stati ad esso molto superiori di 
forze. A contrappesare tanti nemici, il principe conquistatore si 
rivolgerà alle simpatie de' popoli italiani, che in un baleno 
potrebbero rovesciare i troni, soffocare le mene de' clericali, 
e schierarsi sotto il suo vessillo. Ma il trionfo del popolo in 
ogni Stato non basta ad ottenere l'unità di voleri e di sforzi che 
richiede l'impresa. Il volontario cangiamento di dinastia è per 
sé medesimo illogico: chi può rispondere della virtù di una 
schiatta? In parità di potere la miglior dinastia è sempre la 
regnante e perché la più affine, e perché il paese non sottogiace 
all'invasione d'uomini nuovi ed ignoti. Allorché tali 
cangiamenti non avvengono per forza d'armi sono tranelli di 
pochi imbrogliatori, che il futuro ed il presente bene della 
patria sacrificano a vantaggi personali che sperano 
dalla nuova corte. Arrogi che nel caso di cui parliamo, siccome 
gli Stati a conquistarsi cesserebbero d'esser monarchia per 
diventare provincia di monarchia, maggiori sarebbero le 
difficoltà. A tali unificazioni ripugnano i popoli e più che gli 
altri con ragione gl'italiani. Adunque ogni città, ogni Stato 
imporrebbe a questo principe patti, chiederebbe tali guarentigie 
da suscitare in esso gravi preoccupazioni; egli vedrebbe il 
trono de' suoi avi abbandonato in balìa de' muggenti flutti 
de' popolari rivolgimenti, che potrebbero trarlo a guerra 
lunga e terribile.</p>
	<p>Suppongasi ora cotesti ostacoli rimossi, ed il popolo 
italiano con illimitata fiducia abbandonarsi all'arbitrio di 
questo principe; e che niun partito, niun uomo sorga a 
propugnare idee contrarie, o a spargere diffidenza. In tale 
ipotesi, impossibile a verificarsi, esaminiamo se questo 
principe potrà osteggiare e vincere l'intera Europa. Quanti 
ostacoli e di sommo rilievo non si opporrebbero al rapido 
andamento dell'impresa? Delle tasse, della coscrizione, due 
musculi della guerra, per mancanza di ordinamento e d'unità, 
per diversità di leggi, d'usi, di tradizioni sarebbe quasi 
impossibile valersi. L'Italia deve costituirsi e guerreggiare nel 
tempo stesso; son miracoli questi che fanno le monarchie? 
Sperasi forse nell'esaltazione universale? Essa, senza dubbio 
alcuno, è arma terribile contro il nemico: spiana nell'interno 
ogni ostacolo, tien luogo di leggi e di magistratura: ma potrà 
un principe valersene senza temere di rivolgerne in sé 
medesimo la punta?</p>
	<p>I liberi e popolari oratori che suscitano le passioni, le 
promesse e le speranze d'un migliore avvenire, schiusa la via a 
brillanti e rapide carriere, il magico nome di libertà che agita 
gli animi e li sospinge in cerca di moto e d'azione; l'amore che 
tutti sentono per la cosa pubblica, perché a tutti è dato 
liberamente parlare, farà correre a torme gli uomini alle 
bandiere, ed entreranno nel pubblico tesoro le sostanze de' 
privati. Ma potrà un principe avvalersi di questi mezzi? 
ordinerà invano ai suoi agenti di far suonare le parole di patria 
e libertà: il suono sarà fioco, il senso oscuro nella bocca di un 
cortigiano; unite con le lodi della <hi rend="italic">magnanimità</hi> del 
principe formeranno una discorde mistura. Gli uomini che fra 
l'universale esaltazione corrono alla pugna non possono che 
esser prodi; come sfuggire, se codardi, alla pubblica 
esecrazione? La libertà, facendo d'ogni cittadino un censore del 
governo, ne forma eziandio un sostegno. È cosa notissima 
come erano onorati presso le antiche repubbliche que' 
cittadini che si facevano a scoprire e rivelare le trame dannose 
allo Stato; e fra i moderni stessi, non appena viene 
adottato il reggimento a popolo, ogni cittadino non dubita farsi 
il persecutore de' contumaci, opera vilissima in una 
monarchia. La repubblica non escludendo nessuno dal 
sindacato, ogni cittadino avendo il dritto di censurare la 
condotta del generale, non esiterà denunziare il soldato a 
qualunque ufficiale, e la stampa, la libera parola ne' circoli e 
nelle piazze, offriranno il modo onde farlo dignitosamente ed 
eziandio acquistarne fama. Per contro, un severo e pubblico 
censore trasformasi sotto il principato in un vile delatore: il 
silenzio è imposto, o almeno la parola limitata; è inviolabile il 
principe; e non è ragionevole, dicono i monarchici, <hi rend="italic">trovare 
difetto d'ingegno, di carattere, di patriotismo negli uomini che 
il principe chiama a reggere lo Stato</hi>. Adunque la censura 
non colpirebbe efficacemente che il povero gregario e 
dovrebbe esporsi a voce bassa nelle anticamere delle EE. LL.. 
Quindi, quantunque rivolto al bene del paese, diverrebbe atto 
obliquo e degradante. Inoltre è natura dei cuori generosi, il non 
sentire simpatia pei re o altro potere che s'impone al paese, e 
sotto tali reggimenti i refrattarii trovano protezione e 
compatimento e non già riprovazione. Questa è una delle tante 
cause per cui gli eserciti regii, ad onta di pene rigorosissime, 
non sono mai saldi come le schiere repubblicane.</p>
	<p>Né qui finiscono le cagioni che danno il primato agli 
eserciti di un popolo libero. È istituzione fra questi il dare 
campo al valore ed all'ingegno di palesarsi, e d'aspirare a balzi 
ai primi onori; da ciò l'universale operosità e l'ambizione 
madre d'eroi. Un generale d'esercito, avido di conservare l'aura 
popolare, stimolato dalla forza d'una stampa libera e severa, 
sollecito di soddisfare alla pubblica aspettazione ed impedire 
che un rivale con arditi disegni lo soppianti, precipitasi in 
quelle audacissime imprese che sono l'impeto di un popolo 
corrente verso la libertà. Nei regii eserciti è ben diverso il 
modo di governarsi: il campo della scelta angustiato fra un 
cerchio di favoriti; il duce supremo contento del favore del re, 
scudo e difesa sicurissima a qualunque errore; un ciondolo 
inviato dai penetrali della reggia, segno di schiavitù più che 
d'onore, tenuto in maggior conto che l'opinione pubblica. Da 
queste varie ragioni risulta la paralisi, il dubbiare continuo, il 
temporeggiare, la prudenza spinta alla pusillanimità, e per 
conseguenza meschine imprese, disastri o patti vergognosi.</p>
	<p>Ne' rivolgimenti popolari, egli è vero che accanto agli 
eroi si veggono codardi ed impostori, ed il disordine spesso 
accompagna le grandi imprese: ma non perciò viene turbato il 
rapido corso degli avvenimenti.</p>
	<p>Le rivoluzioni sono come le onde d'un rapido 
torrente che, quantunque torbide della mota sollevata dal 
fondo, non s'arrestano perciò, né cessano di sgombrare con 
fremito gli ostacoli che contrastano al loro corso. Appena un 
principe o un potere qualunque sorge a reggere il movimento, e 
dice <hi rend="italic">farò io</hi>: immediatamente ogni cittadino d'attore 
diviene spettatore, l'impeto della rivoluzione s'ammorza.</p>
	<p>Suppongasi che dall'ignobile schiera de' moderni 
cortigiani, da quella turba di generali cresciuti fra le 
pedantesche discipline dei quartieri, sorga come dalla brillante 
nobiltà del medio-evo, non serva, ma partecipe de' splendori 
del trono, un Condé, un Turenna, un Montecuccoli: esso non 
potrebbe menare a buon fine la guerra italiana; avvegnaché 
dovendo, durante la guerra, creare la nazione, gli farebbe 
d'uopo d'un potere più che sovrano. La sola libertà può 
risolvere il complicato problema, abrogando ogni legge, 
dichiarando libero ed indipendente ogni comune, ogni 
cittadino; si spezzano le pastoie domestiche, le differenze; i 
limiti de' varii stati spariscono, e dall'eguaglianza l'unità 
risulta di fatto, e così non sarà l'effetto d'un nuovo patto 
imposto agli italiani, ma la naturale conseguenza 
dell'abolizione di ogni patto. Reso libero ed indipendente ogni 
comune avrà il solo obbligo che gli viene imposto dalla 
necessità di conservare l'acquistata libertà ed indipendenza di 
concorrere con tutti i suoi mezzi a liberare l'Italia da' nemici 
esterni. Una <hi rend="italic">Convenzione</hi> italiana ripartirà sui diversi 
comuni, ma senza ingerirsi della loro interna amministrazione, 
proporzionatamente le gravezze volte ad alimentare la guerra; 
e l'esercito eleggendosi, come è suo diritto, i capi, sarà 
l'esecutore de' voleri della nazione sgomberando l'Italia dalle 
Alpi al mare, <hi rend="italic">da ogni elemento straniero tirannico</hi>. Potrà 
mai un principe operare in tal modo? non potendo accordare 
illimitata libertà o dovrà bandire in Italia nuove leggi, o 
pretendere che tutti si uniformino durante la guerra a quelle di 
uno stato: cose entrambe impossibili ad effettuarsi. In ogni 
provincia, in ogni Stato giungeranno i regii commissarii, ed il 
malcontento o l'indifferenza li accompagneranno come l'ombra 
i capi. L'Italia non subirà mai il giogo d'un potere che abbia il 
benché minimo carattere d'uno de' presenti Stati in cui essa 
si divide. Tutto ciò ch'è esclusivamente piemontese, 
napoletano, romano, non è italiano. Un principe durante 
qualche disastro (essendo puerilità supporre una sequela non 
interrotta di vittorie) può scendere a patti per salvare il trono 
degli avi; e però all'Italia fa d'uopo una rappresentanza 
nazionale, per cui non siavi altro utile se non quello 
dell'intera Italia, e che dirà: tutto o nulla. Se vi fosse una città 
che venga dall'esercito considerata come capitale, sarà lo 
scoglio contro cui romperebbero i nostri sforzi. Carlo Alberto 
pensò a difendere Torino, i veneziani Venezia, i romani 
Roma.... tutti furono vinti perché angustiarono l'idea italiana 
fra le mura d'una capitale. Durante la guerra l'Italia non dovrà 
averne altra, che il punto strategico determinato dal corso delle 
operazioni militari. Un principe non può con animo sgombro da 
sospetti armare l'intero popolo italiano e trasformarlo in un 
esercito, e per tema di non poterlo padroneggiare, e perché la 
natura del suo governo nol comporta. Il principe dovrà 
guerreggiare con l'esercito, e la nostra è guerra da combattersi 
dall'intera nazione. Solo un Alessandro, un Cesare, un 
Napoleone.... potrebbe menare a compimento una simile 
impresa; ma questi grandi sempre o quasi sempre sorgono 
dalla rivoluzione; ed inoltre la monarchia italiana, fondata da 
un Alessandro, facendo cedere il fato alla prepotenza del suo 
genio, sfascerebbesi alla sua morte, come si sfasciano tutti 
gl'imperi fondati per conquista. I vantaggi che può offrire la 
monarchia non sono tali da far dimenticare agli italiani le loro 
splendide tradizioni municipali; le rivalità e l'odio fra i diversi 
popoli, con tale reggimento non si spengono, ma crescono, e le 
detronizzate famiglie non mancherebbero usufruttuarle in loro 
favore; soltanto la libertà assoluta e l'uguaglianza ponno 
cancellare le rimembranze del passato. I re che da disgregate 
baronie formarono regni, sonovi riusciti distruggendo ed 
assorbendo nella corte le famiglie baronali, ed unificando i 
popoli con abolire il vassallaggio; ma i tempi sono mutati, ed 
assai diverso è il caso in Italia. La più larga promessa che farà 
un principe è uno statuto; cosa sia il sappiamo; promessa che 
non tarderebbero a fare, e più largamente, i suoi rivali, ed in 
parità di circostanze ognuno preferirà di essere monarchia 
piuttosto che provincia di monarchia. In una parola la storia e 
la ragione hanno dimostrato abbastanza che la forza non fonda 
nazioni, ma conquista schiavi.</p>
	<p>Finalmente se la sola guerra di popolo, e guerra affatto 
rivoluzionaria, può sola riscattare l'Italia del suo servaggio, non 
vi è luogo più a dubbii se debbasi o pur no lasciar campo alla 
monarchia d'immischiarvi. Una rappresentanza popolare che 
sorgesse in uno degli stati in cui è divisa l'Italia non potrebbe 
né dovrebbe porsi d'accordo per cacciar lo straniero con una 
delle monarchie italiane; troppo discordi sarebbero i mandati 
dei due poteri, troppo discordi le mire, per sortirne un buon 
effetto. Il principe più che all'indipendenza italiana, 
dovrebbe mirare alla salvezza del proprio trono, che il 
reggimento repubblicano, ricco in Italia di splendide tradizioni, 
minaccerebbe di ruina. Un potere nazionale, per contro, col 
mandato di sgombrare l'Italia di quanto osta alla sua 
nazionalità e libertà, dovrebbe in ogni modo impedire che il 
principato acquistasse credito e potere. L'uno direbbe: meglio 
io re, e l'Italia schiava, che questa libera ed io esule; l'altro non 
dovrebbe riconoscere altri limiti che le alpi e il mare, altro 
patto che l'assoluta libertà. Ma concediamo che o sconoscendo 
ognuno la propria politica, o per valore della nazione, 
s'accordassero: quale potrebbe essere il patto? Interrogare il 
paese a guerra vinta, siccome nel 48; né pare 
che lo spirito di conciliazione potrebbesi spingersi più oltre di 
quello che lo fu in quell'epoca fatale. Si mantenne il patto fra 
tanta concordia? No: l'atto della fusione il ruppe; e così 
avverrebbe sempre; da' regi o da' repubblicani, (a chi 
prima capitasse il destro) sarebbe infranto. Ed è poi da 
supporsi che un re, eziandio nella certezza di essere eletto, 
rinunzierebbe al diritto divino, per surrogargli quello del 
popolo? Dio non può interroggare il popolo sempre; concedere 
al popolo il diritto di fare un re è, vogliasi o no, concedergli il 
dritto di disfarlo.</p>
	<p>Ma ammettiamo tutto possibile, la colleganza, il patto, la 
fede al patto. A chi verrebbe affidata la suprema direzione 
della guerra? Ai generali regii o ai repubblicani? 
Permetterebbero questi che le loro forze venissero logorate e 
distrutte dall'indubitata incapacità e dalla dubbia fede di quelli, 
o affiderebbe il re il proprio esercito a generali d'un partito 
avverso? Egli è facile in simili momenti gridare concordia, 
arrestandosi alle fallaci apparenze del caso, senza discernerne i 
veri rapporti, ma nella pratica poi si veggono sorgere gli 
ostacoli che generano disordini, codardia, illusioni, disfatte.</p>
	<p>Finalmente le speranze di vedere ingranditi i 
possedimenti di casa Savoia con l'aiuto delle potenze 
occidentali, non essendo se non calcoli ed utili parziali, o tutto 
al più di una provincia d'Italia, non entrano nel quadro di 
questo libro. Nondimeno ne parleremo di volo. Un forte regno 
boreale, se non è vassallo della Francia, è dannoso per essa.</p>
	<p>La Francia ogni qualvolta muove guerra all'Austria, 
debbe, per ragioni strategiche, dirigere i suoi sforzi nella 
vallata del Pò, mentre all'Austria, per contro, conviene tenersi 
in questa sulle difese, e schierare sul Danubio l'esercito 
maggiore; quindi alla prima rileva sommamente che in 
Italia, fra essa e l'Austria, non s'inframmettesse altra potenza 
capace, se non d'altro, di mantenere la propria neutralità. Il 
supporre questo regno sempre ligio a Francia è puerile 
concetto che non merita risposta. Una volta costituito, esso 
avrebbe proprii interessi, i quali attese le frontiere e la natura 
de' prodotti, l'avvicinerebbero più alla Germania che alla 
Francia. E questo regno Italiano non potrebbe giammai dar 
norma (come asseriscono i suoi propugnatori) alla politica 
degli altri stati: Napoli, Toscana, il Papa, per non subirne la 
preponderanza, si getterebbero nelle braccia del Russo, 
dell'Austriaco, del Francese. Negarlo è disconoscere l'istoria 
de' Longobardi, degli Angioini, dei Visconti, di Venezia. 
Mai gli stati italiani non vollero subire un protettorato italiano, 
perché natura de' principi come de' popoli è, allorché son 
costretti di avere un protettore, di scegliere sempre il più 
potente ed il più lontano. Quindi questa utopia che sperano o 
fingono di sperare i cortigiani, non vantaggerebbe, e forse ben 
poco, che soli i lombardo-veneti. Dò fine a questo 
ragionamento persuaso di aver dimostrato abbastanza che la 
nazionalità chiesta ad una lega di principi, ad una monarchia, è 
un fantasma, un'illusione, non è nazionalità; né potra mai 
attuarsi perché leghe principesche, o principi, non possono né 
conquistarla, né conservarla. L'Italia per vincere i suoi 
numerosi e potenti nemici bisogna che combatta svincolata 
dalle pastoie domestiche, la guerra del risorgimento: gli italiani 
debbono guerreggiarla da uomini perfettamente liberi: 
richiedere all'esaltazione le schiere, ed al bollore delle passioni 
popolari quei genii che mai non mancano nelle rivoluzioni, 
come le folgori non mancano alla tempesta. Il credere che la 
libertà debba seguire l'indipendenza è funestissimo errore; è 
quello che nel 1848 ci ricacciò nella schiavitù.</p>
	<p> Affermano alcuni, ma non molti, che potrebbesi, benché 
privi di nazionalità, godere libertà. La più parte di costoro sono 
dotti, pei quali, a loro credere, è patria il mondo, e cotesta 
vanità può, in parte, adonestare il loro asserto, che, assurdo 
quanto quello di nazionalità senza libertà, male adequerebbesi 
colla loro dottrina.</p>
	<p>L'essere privi di nazionalità vuol dire che un elemento 
straniero debba, nella nostra patria, preponderare, ed in tal caso 
è indubitato che la libertà individuale verrà lesa. L'Italia, o 
parte di essa, dicono costoro, potrà formar parte di un'altra 
nazione libera, e godere di una tal libertà. In primo luogo, 
come l'utile, le attitudini, le cognizioni non si riscontrano mai 
identiche fra due individui, del pari avviene fra due nazioni. 
Un italiano non sarà mai né francese, né tedesco senza 
una forza estrinseca che violenti il suo naturale. È questa una 
verità comunemente sentita, un assioma che non ha bisogno di 
dimostrazioni; una provincia italiana o l'intera Italia, che 
facesse parte di liberissimo impero, non potrebbe perciò dirsi 
libera; gli italiani non sarebbero che schiavi beati (per quanto 
possa esservi beatitudine fra le catene), ma non altro che 
schiavi. Se poi l'Italia, o parte di essa, fosse confederata ad un 
altra nazione, in tal caso sarebbe libera se unita da volontario 
patto, ed allora di fatto esisterebbe la nazionalità; ma se una 
ragione qualunque imponesse questo patto, nazionalità e libertà 
sparirebbero entrambe. Tali furono i cisalpini, vergogna 
maggiore del bastone tedesco. Tra i cisalpini ed i moderni 
lombardo-veneti havvi la differenza medesima che fra un vile 
cortigiano ed un fiero e dignitoso cittadino condannato per 
delitto di maestà. Se la semplice centralizzazione italiana può 
intaccare la libertà, come essa può mai rimanere intera sotto 
l'attrito che eserciterebbe su noi un popolo straniero? eziandio 
riducendo il tutto alla sola libertà di stampa, pure gli scrittori 
che si faranno a propugnare l'utile della propria nazione, 
giungeranno ad un punto che intaccheranno il protettore, e la 
forza li farà tacere se l'oro non giungerà a comprarli.</p>
	<p>Facciamoci ora a considerare la libertà nel suo vero 
aspetto, nel suo vero significato: dritto di eleggersi i propri 
magistrati, di essere giudicati da propri conterranei; di essere 
legislatori di se medesimi, di non sottostare ad alcuna 
determinazione senza che venga ascoltato il proprio parere, o 
di chi eleggerà quale suo rappresentante. Possono tali 
condizioni verificarsi senza una recisa nazionalità? Oltrecché, 
come un individuo per esistere deve sentire il proprio essere, la 
propria sensibilità, ed avere un pensiero tutto suo, attributi che 
non solo non possono essergli comunicati, ma vengono 
distrutti o mutilati dalla benché minima influenza altrui, del 
pari ogni influenza straniera non potrà mai favorire, ma 
ritarderà il nostro risorgimento.</p>
	<p>Sperano altri che un popolo straniero ci conquisti per poi 
donarci libertà: ed è questa delle utopie la più assurda e 
codarda ad un tempo stesso. Il forte troverà maggior vantaggio 
nel comandare, che nel francare completamente il debole, 
senza che la libertà ottenuta in dono non potrà essere che 
condizionata, quindi mutilata; non è libera una nazione 
convinta ch'altri, volendo, possa rapirgli la sua libertà. La piena 
fiducia nelle proprie forze è una condizione indispensabile; 
fiducia, che solo dai fatti può emergere:  quindi la 
libertà deve non solo conquistarsi, ma conquistarsi senza aiuti. 
Se gl'invasori d'Italia, ritirandosi, l'abbandonassero a se 
medesima, non per questo l'Italia sarebbe libera: senz'alcuna 
fiducia, o almeno dubitando del proprio valore, ad ogni 
incontro non potrebbe che trattare umilmente con l'antico 
padrone temendo che questi gli rapisse il dono concesso: ed è 
spettacolo della schiavitù più umiliante lo scorgere una nazione 
che vantasi di essere libera subire le violenze d'un prepotente 
vicino. L'Italia per essere libera deve essere indipendente, e 
libertà ed indipendenza non altrimenti si ottengono che 
conquistandole; l'Italia deve: <hi rend="italic">fare da sé</hi>, e tanto più 
salda sarà la sua futura libertà quanto più numerosi saranno i 
debellati nemici, più superbi i monumenti di gloria meritati per 
conquistarla.</p>
	<p>Dicono i dottrinarii, i quali temono che i marosi della 
rivoluzione non li sommerga insieme alle lor dottrine, che 
bisogna educarsi al vivere libero, ottenere la libertà per gradi e 
non per salti, ed accettare una mezzana libertà come sgabello 
all'intera, come pegno di migliore avvenire. Strano ed assurdo 
argomento! La brama di libertà è sentimento, è aspirazione 
naturale dell'uomo, e non già dottrina; ed i ripetuti sforzi del 
dispotismo non bastano a distruggerla. L'uomo soggiace 
all'altrui dipendenza, non già perché manchi in lui il desiderio 
di francarsene ed il convincimento di usare utilmente di sua 
libertà, ma perché teme maggiore tirannia ed altri mali, che la 
propria immaginazione, guasta dal desiderio della quiete, gli 
figura; ed è al bisogno, al desiderio di conservare parte di sua 
libertà, ch'egli sacrifica la rimanente. Lo schiavo è forza sia 
educato secondo i voleri del padrone; ma per vivere da uomo 
libero basta seguire gli impulsi della propria natura, né havvi 
necessità di educazione.</p>
	<p>L'uomo, appena sentesi soverchiamente gravato dal peso 
della tirannia, e scorge la probabilità di rovesciarla, senza più 
insorge, ed i progressi della scienza, lo sviluppo della ragione 
che cosa valgono all'insurrezione ed alla battaglia? Quali 
dottrine sospinsero gli Svizzeri alle armi, o inaugurarono la 
guerra degli Olandesi, degli Americani? Quali dotti contava la 
barbara Grecia allorché dava l'esempio del più eroico coraggio 
e del più sentito patriotismo?</p>
	<p>Ghermita la vittoria, il soccorso della scienza sembra 
indispensabile; essa può, svolgendo i tesori dall'esperienza 
accumulati, additare i mezzi come consolidare le conquiste. 
Ma questi vantaggi il fatto li dimostra più efimeri che reali; 
perciocché le nazioni non accettano i suggerimenti 
della scienza, ed il volgo di niun progresso è capace se non vi è 
balzato dall'imperiosa necessità; né havvi ragionamento oltre il 
fatto che valga a convincerlo; i mali sofferti, il bene acquistato, 
sono i soli argomenti che fruttano. La discussione, le opinioni, 
i sistemi emergono dai mali che soffre la società: e la dottrina, 
in politica, segue e non precede i fatti. Essa dimostra di quanta 
levatura sia il pensiero della nazione, ma non già la maggior o 
minor probabilità d'un rivolgimento. Una nazione senza 
dottrina sarà come un uomo semplice, e di soverchia buona 
fede, che facilmente cade nell'inganno, ma non mancherà per 
questo di forza, di coraggio, d'eroismo e dell'ardente desìo di 
migliorare la propria condizione. E può eziandio avvenire che 
un popolo dottissimo imputridito nei vizj, abbandoni non 
curante il proprio destino al primo venuto. Né le nazioni si 
addottrinano e sortono dalla loro semplicità a furia di libri e di 
giornali, ma progrediscono, attuano una serie di fatti terribili e 
sanguinosi. L'opinione la più assurda è il supporre che una 
mezza libertà possa a grado, e senza veruna scossa, menarci 
all'intera; mentre cotesto vantato progresso legale mena dritto 
alla corruzione. Facciamoci a sviluppare un tale asserto.</p>
	<p>Le condizioni indispensabili ad un popolo per 
conquistare una libertà duratura sono: lo sforzo per rovesciare 
la tirannide determinato dai mali presenti, e per evitarli 
nell'avvenire; la piena conoscenza della causa di questi mali 
ricercati dalla scienza.</p>
	<p>Esaminiamo la mezza libertà quanto favorisca coteste 
cagioni determinanti e dirigenti.</p>
	<p>I reggimenti moderati per loro natura nascondono e 
leniscono i mali, che non essendo abbastanza sentiti per 
obbligarci a ritorcere in noi medesimi lo sguardo, ci 
sospingono alla ricerca dei mali di popoli più infelici, che dalla 
nostra immaginazione esagerati, ci sembrano molto più di quello che 
realmente sono, facendoci perciò benedire le dorate catene.</p>
	<p>Il morale non compresso, ma logorato, illanguidito, 
perde la sua elasticità, ed a suoi beati, l'insorgere riesce 
impossibile. Accettasi senza dolore la derisione, i nervi del 
pensiero e dell'immaginazione sono intorpiditi affatto; 
metodicamente vengono i sudditi a non pensare diversamente 
da quello che vogliono i governanti; si avvezzano per 
mancanza di dolore a non rimontare all'origine delle cose; 
d'onde la mollezza. Per converso, dolori, afflizioni e ostacoli, 
l'isolamento stesso a cui astringe la tirannide, ritorcono il 
pensiero in sé medesimo; per la propria conservazione l'uomo 
tenta ogni via, si fa alacre e consideratore, e 
suscitandosi le passioni s'accelera la reazione.</p>
	<p>La congiura del Rutli che divampava con la battaglia di 
Morganten, ed inaugurava la libertà svizzera, non avrebbe 
avuto luogo senza l'avversione che Alberto d'Austria ebbe per 
le franchigie, e l'efferata tirannide di Gessler suo proconsole. 
Né l'Olanda senza il S. Uffizio ed il duca d'Alba sarebbesi 
francata dal terribile giogo sotto cui gemeva. E se l'Inghilterra 
avesse rispettata l'indipendenza amministrativa delle sue 
colonie, l'America farebbe parte del suo impero. Avendo 
dimostrato come i reggimenti moderati allontanano le cagioni 
dell'insorgere, ci faremo a studiare sino a che punto essi 
favoriscono lo sviluppo delle idee.</p>
	<p>Pochi oggi giorno sono i cultori delle scienze 
economiche e politiche; la noncuranza che generalmente si ha 
per la cosa pubblica, l'utile individuale affatto disgiunto 
dall'universale, sono cause di cotesto male. Quei che se ne 
occupano non già per farsi ripetitori, ma per trarre nuove 
conseguenze, scovrire nuove verità, ed elevarsi 
all'applicazione, riscontrano nella società, in cui vivono, non 
solo le cagioni determinanti a farlo, come è naturale, ma 
eziandio le istituzioni, i costumi di essa società prescrivono i 
limiti alle loro ricerche a guisa che la scienza si distende, 
secondo l'intensità e la purezza delle cagioni determinanti. Tra 
le nazioni che godono qualche franchigia le cagioni 
determinanti sono numerosissime, ma valgono tali studii non 
già all'esplorazione dei mali, sì piuttosto alla ricerca del bene; 
oltrecché soddisfatto un gran numero, pochissimi attaccano 
radicalmente il governo, e la libertà del dire da questo concessa 
facendo screditare presso il pubblico gli attacchi e gli 
attaccanti si limita il campo della critica. Infatti presso queste 
nazioni il frutto che si ottiene dalle migliaja di volumi che si 
pubblicano da tante accademie, da tanti dotti e dottrinarii, 
riducesi a qualche microscopica riforma politica o ritrovato 
economico in apparenza utile. Gli onori, gli stipendii, di cui 
largheggiano questi governi coi dotti, sono incentivo a tali 
lavori che, mascherati da qualche umile osservazione, sono le 
più sfrontate apologie del presente. La tirannide, per inverso, 
tutto interdice; il mistero o la forza possono solamente salvare 
da' suoi artigli colui che ardisce alzar la voce; rarissime 
perciò le cause determinanti a scovrire le piaghe della nazione; 
ma se sorgono purissime, e fortemente sentite, altre non 
possono essere che i mali da cui è oppressa la società e la 
nobile ambizione dell'aura popolare comprata a caro prezzo. 
La moderazione dà niuna difesa a chi osa; l'opinione 
pubblica pronta a favorire colui il quale con più ardire muove i 
suoi attacchi, quindi libero, franco, appassionato il dire. Per 
lunghi anni si tace in uno stato dispotico, ma se la pazienza del 
popolo comincia a scuotersi appariscono quegli opuscoletti che 
suscitano una rivoluzione. Vi sarà poca erudizione e sfoggio di 
dottrina, ma questa a che giova se non scende ai fatti? 
Conchiudiamo, che la mezza libertà, le concessioni, non sono 
stato di transazione per giungere a liberarsi da ogni giogo, ma 
efficace mezzo di cui giovasi la forza per garantire le sue 
usurpazioni; è uno stato di continua paralisi. Né qui finiscono i 
mali dei moderati reggimenti.</p>
	<p>I rivolgimenti di un popolo risorto sotto un duro 
dispotismo sono più terribili, più recisi e più atti a gettar radici 
che quelli di uno stato già a metà libero. Quale differenza fra la 
repubblica francese del 91 e quella del 
48, l'una surta sulle radici d'un lungo regno 
assoluto, l'altra basata sul fango d'un moderato reggimento! 
Quella terrore dell'Europa, e sola pagina onorevole di quel 
popolo; questa oggetto di scherno e disprezzo universale, e 
macchia indelebile all'onore della nazione. Inoltre, istituzioni, 
caste, privilegi, culti, tutto è odiato sotto il peso della tirannide; 
perché tutte armi volte ad opprimere le moltitudini, però tutte 
nei rivolgimenti distrutte; quindi sgombero il cammino da ogni 
ostacolo.</p>
	<p>Invece negli stati a metà liberi, quasi tutto salvandosi, la 
rivoluzione da mille impacci è arrestata o sviata dal suo corso. 
Dottrinarii! che a voi convenga la mezza libertà, che l'industria 
ed il commercio fiorisca alla sua ombra, concedo; ma non 
asserite che essa giovi al minuto popolo, e che ci meni ad un 
migliore avvenire. L'uomo ha bisogno di lunga e laboriosa 
esperienza per giungere alla conoscenza di quelli ordini (che 
sono le leggi naturali) i quali guarentiscono la conquistata 
libertà; ma per francarsi dalla tirannide che l'opprime, procede 
a salti; lo schiavo non ismaglia lentamente le catene, ma le 
spezza.</p>
	<p>Conchiudiamo: la libertà non ammette restrizioni di sorte 
alcuna, né fa d'uopo d'educazione o di tirocinio per gustarla; 
essa è sentimento innato nell'umana natura: le franchigie 
concesse dai despoti nei momenti che non si vedono sicuri 
della vittoria non sono che un narcotico somministrato al 
popolo per addormentarlo fra le lentate catene ed annebbiarne 
l'intelletto; quindi senza nazionalità la libertà non può esistere. 
Ma oltre la nazionalità, essa per non dirsi una menzogna, una 
derisione, richiede un'altra condizione per molto tempo 
ignorata, ora ad arte disconosciuta, la uguaglianza. Egli 
è falso che l'uomo associandosi co' suoi simili debba 
sacrificare parte di sua libertà; questa può definirsi il libero 
esercizio delle proprie facoltà fisiche e morali, che viene 
limitato dal mondo esteriore, dai bisogni, dai mezzi di 
soddisfarli. La società mediante la sua forza collettiva, 
trasforma in mille guise il mondo esteriore, giovandosi in 
infiniti modi delle forze naturali, e dei loro prodotti, quindi 
offre all'uomo un campo sempre più vasto per l'esercizio delle 
sue facoltà, accresce i suoi bisogni, facilita i mezzi di 
soddisfarli; la vita dell'uomo associato deve necessariamente 
essere più ricca di sensazioni di quella dell'uomo isolato, 
ovvero quello godrà di una libertà maggiore che questo. 
Proudhon scrive "la libertà di ciascuno, riscontra, nella libertà 
altrui non un limite, ma un ajuto; l'uomo il più libero è quello 
che ha maggior numero di rapporti coi suoi simili." Quindi se 
per un individuo o per una classe d'individui non si verifichi 
tale verità, è forza conchiudere, che i loro rapporti con l'intera 
società non sono equi, ma vi è indubitatamente ingiustizia.</p>
	<p>Se da un uomo non richiedesi lavoro, mentre si costringe 
un altro a lavorare eccessivamente, havvi privilegio per quello, 
ingiustizia per questo, che sarà schiavo della società.</p>
	<p>Il solo lavoro, che ogni uomo senza distinzione alcuna 
deve per proprio utile compiere, è quello che le sue naturali 
attitudini indicano, ed i suoi bisogni richieggono. Con questa 
legge e non altra, tutti gl'individui componenti una società 
dovrebbero contribuire all'accrescimento del comune prodotto. 
Inoltre cotesta società dovrebbe porre a disposizione di ognuno 
dei suoi membri, senza veruna eccezione, tutti quei mezzi che 
essa possiede, onde facilitare lo sviluppo delle loro facoltà 
fisiche e morali e porlo in grado di riconoscere e utilizzare le 
proprie attitudini. Solo in tal caso dall'assoluta libertà d'ognuno 
risulterebbe massimo prodotto e massima felicità. Ma quanto 
siamo lungi da un simile stato!</p>
	<p>Come provvedesi all'educazione del proletariato? In un 
modo negativo, costringendolo dall'infanzia a continuato 
lavoro che aggiunge alla mancanza dei mezzi, quella del tempo 
e delle forze. E sotto qual pena cotesta numerosa classe vien 
condannata all'ignoranza? la più terribile: la morte per fame in 
mezzo all'abbondanza. E mentre la fame interdice lo sviluppo 
delle facoltà, che la natura concesse al proletario, e lo spinge, 
suo malgrado, sulla via faticosa ed aspra percorsa dal padre; 
uno stolido, un idiota dal quale mai potrà cavarsi frutto, perché 
ricco, avrà tempo e mezzi esuberanti per la sua educazione che 
verranno inutilmente sprecati. L'uguaglianza politica è 
derisione, allorché i rapporti sociali dividono i cittadini in due 
classi distintissime, l'una condannata a perpetuo lavoro per 
miseramente vivere, l'altra destinata a godersi il frutto dei 
sudori di quelli. L'uguaglianza politica non è che un ritrovato 
per isgravarsi dall'obbligo di nutrire gli schiavi, per privare il 
fanciullo, il vecchio, il malato d'assistenza, è un ritrovato per 
concedere al ricco, oltre i suoi diritti politici, la facoltà 
d'usurpare quelli dei suoi dipendenti.</p>
	<p>Sonosi sciolte le catene degli schiavi recidendo loro i 
garetti. Una tale ingiustizia, che sacrifica a pochi i moltissimi, 
è eziandio danno manifesto all'intera società, perché riesce 
impossibile ai null'abbienti ingegnarsi, ed ai troppo facoltosi 
manca ogni stimolo per farlo, e, crescendo così la 
disuguaglianza, essa corre, siccome dicemmo, al deperimento, 
alla dissoluzione.</p>
	<p>In una società ove la sola fame costringe il maggior 
numero al lavoro, la libertà non esiste, la virtù è impossibile, il 
misfatto è inevitabile; la fame e l'gnoranza, sua conseguenza 
immediata, rendono la plebe sostegno di quelle medesime 
instituzioni, di quei pregiudizii da cui emerge la loro miseria, 
rivolgono la spada del cittadino contro i cittadini medesimi a 
difesa di una tirannide che opprime tutti. La fame imbriglia il 
pensiero, aguzza il pugnale dell'assassino, prostituisce la 
donna. La società intera viene abbandonata al governo di 
coloro che posseggono, ed il suo utile, la sua volontà sarà 
sempre quella di cotesti pochi i quali ammolliti dalle ricchezze 
che temono di perdere, sacrificheranno sempre l'onore, la 
dignità, l'utile universale ai loro ozi beati, e l'ignoranza e la 
miseria interdicendo al maggior numero la libera espressione 
della lora volontà distruggono affatto la nazionalità espressa 
dalla volontà collettiva senza eccezione e senza prevalenza di 
classi.</p>
	<p>Conchiudiamo; la libertà senza l'uguaglianza non esiste, 
e questa e quella sono condizioni indispensabili alla 
nazionalità, che a sua volta le contiene, come il sole la luce ed 
il calorico.</p>
	<p> Gl'italiani sono unitarii; tali furono gli antichi, ed una 
tale aspirazione fra moderni comincia da Dante. L'idea che nel 
1814 ha cominciato a farsi popolare, che ha 
progredito sempre, che s'è mostrata dominante in tutti gl'istanti 
di vita vissuti dal popolo italiano è l'unità; ma gli ostacoli per 
attuarla sono più che moltissimi.</p>
	<p>Un governo unico, pei più liberali, emanazione diretta 
dal popolo, responsabile, e revocabile, e per tutti poi, energico, 
compatto, distributore di cariche, premiatore del merito, è il 
concetto volgare. Ma se non vogliamo disconoscere 
l'umana natura, sarà facile scrivere le conseguenze di una tal 
forma di governo.</p>
	<p>L'uomo o gli uomini componenti il governo, non 
potranno spogliarsi delle loro passioni, rinunziare a' loro 
concetti, abdicare infine alla loro individualità; questa pretesa 
sarebbe assurda e ridicola. Chi il crede possibile non legga 
questo libro, io non scrivo per esso. Eglino, come tutti gli 
uomini, vedranno le cose sotto quell'aspetto, che le loro 
passioni lor presentano, ed adattando i provvedimenti alle loro 
convinzioni opereranno coscienziosamente, e faranno quanto 
ad un uomo è dato di fare; quindi i loro desiderii, i loro 
concetti prevarranno su quelli dell'intera nazione, ed avverrà 
precisamente che, volendo il bene pubblico, conseguiranno 
uno scopo affatto contrario, imperciocché i desiderii, i concetti, 
le passioni di pochi non potranno essere quelli di tutti. La parte 
non può uguagliare il tutto; inoltre tal governo dovrà essere 
forte; quindi diverrà immancabilmente tiranno, imponendo con 
la forza ciò che egli con fini rettissimi <hi rend="italic">vuole</hi>, e la 
tirannide sarà più dura per quanto maggiore sarà la forza 
dell'ingegno e della volontà degli uomini prescelti al 
reggimento; in altri termini per quanto migliore sarà stata la 
scelta fatta. La nazione sarà libera nel momento delle elezioni, 
poi abdicherà la propria sovranità nelle mani di coloro che 
l'aura popolare condurrà al potere; i candidati saranno varii, 
quindi il popolo si scinderà in partiti ed avverrà quello ch'è 
sempre avvenuto; il partito prevalente sarà tirannico con gli 
altri, e questi schiavi ed in permanente cospirazione contro di 
esso: e le continue lotte intestine roderanno le viscere della 
nazione e sarà impossibile la continuità di sforzi, la 
perseveranza, la costanza che formano la felicità e la grandezza 
dei popoli, come nel medio evo; l'opera di un partito verrà 
distrutta da quello che lo soppianta. Questo scoglio, contro cui 
rompe immancabilmente la democrazia, lo scansarono gli 
antichi popoli italiani, poi i romani, più tardi i veneziani con 
l'istituzione del patriziato; questo potere dava a tutta la 
macchina sociale un continuato ed uniforme impulso, che solo 
può condurre a grandi risultamenti. Adunque, democrazia ed 
unità così concepite conducono al governo dei partiti, e 
nazionalità e libertà sono nomi che servono loro di maschera, 
di pretesto onde lacerare la patria; né qui finiscono i mali. 
L'unità, facendo fluire tutti ad un centro gli umori vitali della 
nazione, ne consegue, come dicemmo nelle pagini precedenti, 
che l'altre parti d'Italia deperiranno quasi membra inaridite e 
dogliose.</p>
	<p> La federazione è concetto di pochi ma di uomini di 
svegliato ingegno e solleciti di libertà. Credono 
costoro, dividendo l'Italia in varii stati, che un patto comune 
unisca nella politica esteriore, garantirsi dal dispotismo; ma 
una tale opinione non ha fondamento. La tirannide del governo 
in un picciolo stato non è diversa da quella che opprime una 
grande nazione; anzi è peggiore, spesso, e più tremenda perché 
più difficilmente sfugge dai suoi artigli; e se eglino credono 
con una savia costituzione evitarla, in una picciola repubblica; 
perché in tal caso non applicare tale costituzione all'intera 
Italia? Lo stesso potremmo dire per la prosperità materiale del 
paese: se i privilegi di una capitale son dannosi al resto della 
nazione, in ogni Stato avverrà lo stesso, il male sarà minorato, 
è vero, ma non evitato; e nel caso che potranno esservi 
provvedimenti da evitarlo in un picciolo stato, questi 
provvedimenti stessi saranno applicabili ad uno stato più vasto.</p>
	<p>Oltrecciò, se i varii stati, in cui si dividerà l'Italia, 
avranno simili interessi, perché non potranno reggersi coi 
medesimi ordini? se interessi diversi, allora gli stranieri 
saranno arbitri fra noi. Vedremo riprodotto il miserabile 
spettacolo delle repubblichette del medioevo, che civilissime 
com'erano, chiamavano i semi-barbari a decidere le loro 
contese. Gli stati che succomberanno in una lotta 
parlamentaria, in un congresso federale, se non forti 
abbastanza per farsi ragione con le armi, invocheranno l'aiuto 
straniero. È questo un fatto storico innegabile, è un fatto che lo 
vediamo riprodotto nell'Elvezia, e ciò vedrebbesi eziandio in 
America, se il vasto Oceano non la separasse dall'Europa. Non 
appena troncasi una parte di una nazione, per costituirne uno 
stato, questo immediatamente prende la propria autonomia, 
sorgono i suoi interessi, che non sono quelli dell'intera nazione, 
e ne sono tanto più discordi quanto maggiore è la sua 
estensione, e più sentita la possibilità di esistere da sé. Non 
havvi una teoria più assurda e volgare nel tempo stesso, di 
quella, che nell'ingrandimento successivo degli stati italiani, e 
nel minorarsi il numero di essi, scorge la tendenza all'unità; 
avviene precisamente il contrario. Se l'Italia si dividesse in due 
soli stati, l'unità diverrebbe quasi impossibile; i loro sacrifizii 
sarebbero troppo grandi per sottomettersi volontariamente ad 
un tal patto; l'uno dovrebbe conquistare l'altro, che dopo 
esaurite le proprie forze chiederebbe l'aiuto straniero; un 
grande stato vuol conservar sempre l'esistenza propria, 
quantunque meno splendida. Per contro, se l'Italia venisse 
suddivisa in tanti stati per quanti sono i suoi comuni, ne 
risulterebbe di fatto l'unità, i sacrificii che gli verrebbero 
imposti da un patto comune non potrebbero essere che 
lievi, e non sperando di reggersi e grandeggiare, ognuno da sé, 
in faccia agli stranieri, troverebbero un giusto compenso nel 
patto comune, non che nell'unità.</p>
	<p>Finalmente, se il concetto di una federazione di stati 
italiani, è assurdo, è ruinoso nei particolari, lo è eziandio se 
vien riguardato sotto un aspetto più generale. La federazione 
altro non è che uno stato di transazione per giungere all'unità, e 
quanto i costumi, il clima, le razze, la lingua, la religione, la 
geografia non costituiscono che una sola nazione, l'unità è un 
fatto superiore ad ogni calcolo, che non può disconoscersi 
senza rinnegare le leggi della natura. La federazione, come 
dice il Mazzini, sarebbe in tal caso: "simulacro di patria e non 
patria, un gretto calcolo d'aristocrazia o di partiti". E 
nobilitando questa idea, non avremmo che gretto 
municipalismo. Fra il contrastare la sovranità d'una capitale per 
non volerne alcuna, e contrastarla per diventar capitale, corre 
la medesima differenza che fra due individui, di cui l'uno 
attacca il governo per sostituirvi libertà, e l'altro l'attacchi per 
sostituirsi in sua vece; il primo è un eroe, il secondo è 
bassamente ambizioso.</p>
</div2></div1>
<div1>
<head>Capitolo terzo</head>
<div2 n="Sommario">
<p>IX. Diritto di proprietà. - X. Governo. - XI. 
Dichiarazione di principii. - XII. Recapitolazione.</p></div2>
<div2 n="Testo">
	<p> I legami indissolubili che esistono fra nazionalità e 
libertà, le condizioni da cui quest'ultima non può 
scompagnarsi, gli inconvenienti che si riscontrano nell'unità, 
come nella federazione, sono stati svolti nel precedente 
capitolo. Opera, diranno molti, di sola distruzione, perocché 
niuna sostituzione s'è fatta in loro vece. La risposta è 
semplicissima: voi, che dagli individui pretendete sapere con 
quali ordini la società debba ricostituirsi, sconoscete affatto le 
leggi dell'eterna repubblica naturale, sconoscete i diritti 
dell'intera nazione, e pretendete sostituire il concetto d'un 
uomo, alla ragione universale.</p>
	<p>Ogni nazione, lo abbiamo provato con la storia, deve 
sottostare al proprio fato, che, i rapporti sociali, il suo passato 
con le sue tradizioni, il presente, l'indole del popolo, le sue 
correlazioni co' vicini costituiscono. Ogni nazione prossima 
ad un rivolgimento, nasconde nel suo seno il futuro 
reggimento, le sue future sorti; esse non attendono a 
svilupparsi, che una causa, la quale turbando l'equilibrio la 
precipiti nel moto. L'avvenire d'un popolo, facendo accurato 
studio sulla sua ragione storica, su i suoi rapporti sociali..... 
può comprendersi nel suo insieme, come uno scienziato 
comprende la scienza, ma non può manifestarsi, che da una 
serie successiva di fatti, come la scienza non può esporsi da 
quello, se non pigliando le mosse dalle semplici, e facendo 
seguire le une alle altre, le varie preposizioni.</p>
	<p>Tale manifestazione comincia dall'apparire de' 
riformatori, sagaci interpreti della loro età, di cui esprimono il 
sentire. La missione di costoro non è di formulare nuovi 
ordinamenti, ma distruggere gli esistenti, esplorando sin nel 
profondo, e ponendo a nudo le piaghe della società. I 
riformatori sono la manifestazione della ragione collettiva, dal 
dolore costretta all'esame de' mali sociali; sono piloti, che 
non determinano la meta del viaggio già stabilita, ma indicano 
gli scogli contro cui la nave potrebbe rompere; sono quelli che 
fanno studio, che scrutano, registrano le sanguinose esperienze 
fatte dal popolo, ne traggono le conseguenze, le presentano ad 
esso dicendogli: rifletti, non fidarti, se non vuoi soffrire i 
medesimi mali.</p>
	<p>Intanto i riformatori, non solo distruggono, ma non 
tralasciano di proporre nuovi ordini, di creare sistemi; ma la 
prima parte del loro lavoro è sempre incontrastabile, è la 
ragione universale che predomina; nella seconda, sempre o 
quasi sempre, errano; è l'individuo che parla; non raggiungono 
mai il vero, ma tanto più vi si accostano, quanto più vicino è 
un rivolgimento. Meno sentiti, meno gravi sono i mali, più 
calmi sono gli animi, più profonda, più vasta è la dottrina de' 
riformatori, ma nell'applicarla, eglino poco o nulla si 
distaccano dagl'instituti vigenti. Se, invece, gli animi sono 
concitati, se l'odio al presente è fortemente sentito, i 
riformatori saranno meno dotti, ma di tempra più gagliarda, 
d'indole più audace; le conchiusioni vogliono esser recise, non 
vaghe; tali le richieggono i tempi, e l'applicazione de' 
principii, scostandosi dagl'instituti in vigore, perché 
universalmente odiati, più si avvicinano al futuro che 
prevedono.</p>
	<p>La schiera de' riformatori surse in Italia assai 
precocemente: l'accademia Telesiana, come accennammo nel 
primo saggio, quindi Bruno, Vannino, Campanella riconobbero 
i mali da cui veniva roso l'edifizio sociale, e dalla cima vollero 
diroccarlo. Cominciarono dal riscattare il diritto della ragione, 
e sostituirlo all'autorità; era questa l'arma che dovevano 
guadagnarsi onde compiere la loro missione; questa prima 
tenzone costò loro la vita. I conservatori surti a combatterli, 
eziandio d'ingegno potente, furono i gesuiti rincalzati dalla 
schiera fratesca. La discussione condusse Bruno e Vannino al 
rogo, e Campanella soffrì la tortura e ventisette anni di carcere; 
e se oggi ne ammiriamo il profondo e splendido ingegno, i 
contemporanei ne ammirarono il sovrumano coraggio. Se i 
filosofi francesi del XVIII secolo poterono lietamente 
abbandonarsi ai voli del loro ingegno, ed oggi i socialisti 
disputano, senza tema del carnefice e del rogo, devesi 
ciò ai riformatori italiani, che comprarono col sangue il diritto 
di ragionare.</p>
	<p>Ai sullodati riformatori tenne dietro il Vico, il Gravina.... 
e tutta la nobile schiera dei nostri filosofi che termina con 
Romagnosi. Le leggi, come fugacemente dicemmo, che 
regolano le società, non furono più ignote, e la filosofia civile 
come un maestoso fiume, che raccoglie nel suo placido corso i 
spumeggianti torrenti, riunì le sparse membra dello scibile 
umano e formonne un tutto.</p>
	<p>Intanto oltr'Alpe s'inaugurò il governo costituzionale, 
ecletismo politico, epperò sursero gli eclettici in filosofia, e la 
paralisi che da mezzo secolo ci opprime dalla Francia si sparse 
sull'Europa intera. L'incerta e pallida luce dell'eclettismo 
riverberò in Italia, quindi venne interrotto il maestoso lavoro, 
che seguitava continuo da Telesio a Romagnosi. Le dottrine di 
Gioberti, Mamiani, Rosmini, Ventura vennero in luce. In esse 
non riscontrasi nulla del gran pensiero italiano, ma, invece, uno 
strano connubio de' più contraddittorii principii: ragione e 
fede, autorità e libertà, diritti dei popoli e diritti dei principi; né 
costoro, che intrecciano la loro filosofia sull'orditura imposta 
loro dai birri e dai preti, meritano il nome di filosofi italiani. 
Durante i rivolgimenti del 48, ligia l'Italia a 
tali dottrine, naufragò prima di prendere il largo.</p>
	<p>Se ci faremo a svolgere le pagine dei nostri filosofi, vi 
troveremo consacrate le leggi magistrali della natura. Eglino 
tentarono applicarle, ma troppo lontani dal risorgimento, 
subirono l'ascendente dei tempi, epperò vollero raddolcire i 
mali, rammorbidire le parti soverchiamente rigide, e non già 
sbarbicare quelli e rompere queste. Ma oggi le passate 
esperienze, le tendenze della società, i suoi mali cresciuti, ci 
danno facoltà a farlo. Quelle leggi debbono formare i cardini 
su cui dovrà equilibrarsi l'edificio sociale. Ricercare le 
istituzioni contraddittorie con esse, annientarle, e sostituire in 
loro vece i principii che n'emergono, sarà lo scopo del 
ragionamento che segue.</p>
	<p>La prima verità che non può disconoscersi, senza negare 
l'evidenza, senza negare quaranta secoli di storia, è, che la 
ragione economica, nella società, domina la politica; quindi 
senza riformar quella, riesce inutile riformar questa. 
"<hi rend="italic">Conservazione e tranquillità</hi>, scrive Filangieri, è il 
primo dato, e questo e non altro, è l'oggetto unico ed universale 
della scienza della legislazione. Ma l'uomo non può 
conservarsi senza i mezzi, la possibilità dunque di esistere, e di 
esistere con AGIO". A che servono infatti i diritti dalle leggi 
accordati se la miseria rende impossibile il profittarne? 
Inoltre non solo il difetto de' mezzi materiali necessarii ad 
esistere annulla la vita politica della più gran parte della 
nazione, ma l'eccesso delle ricchezze, che si accumulano fra 
pochi, non produce danno minore: ingigantiscono le voglie, 
succede all'operosità l'ignavia, ed in putredine di vizii si 
marcisce. La società dall'ingiusto riparto delle ricchezze vien 
divisa in due parti, i pochi e i molti, e questi da quelli 
dipendenti; proclamare i diritti della democrazia è 
un'impostura, un'ipocrisia. Chi in buona fede può negare che i 
capitalisti ed i proprietarii sono i soli a cui è dato godere de' 
diritti politici, che la società è governata dalla gretta 
aristocrazia dell'oro, inspiratrice della codarda e ruinosa 
politica moderna? Si rimedierà, dicono alcuni, a questi mali, 
con istabilire più eque relazioni fra il proprietario ed il 
fittaiuolo, fra il capitalista e l'operaio; sparirà la miseria, 
dicono altri, con lo sviluppo dell'industria, con l'aumento del 
prodotto sociale. Abbiamo discorso nei precedenti capitoli 
dell'efficacia di tali mezzi; è cosa chiara come la sostituzione 
d'un nuovo protezionismo all'antico riuscirebbe inutile 
tirannide, inutile inceppamento all'industria, e dimostrammo 
come la miseria cresce al crescere del prodotto sociale. Finché 
i pochi sono proprietarii dei mezzi, onde soddisfare agli 
incalzanti bisogni de' molti, questi saranno servi di quelli, 
qualunque siano le leggi; basta che esse riconoscano e 
proteggano il diritto di proprietà.</p>
	<p>L'assicurare a tutti un'agiata esistenza, sarebbe al certo 
un mezzo efficace, ma ove cercare le ingenti somme? non 
potrebbesi che spogliare parte della società, per togliere 
all'altra ogni stimolo al lavoro; la società perirebbe; e 
riconoscendo il diritto di proprietà, come potrà mutilarsi, come 
limitarlo? non potranno essere che leggi complicate e 
contraddittorie, incentivo alla frode ed all'ingiustizia.</p>
	<p>Non resterebbe che l'uguale riparto delle ricchezze, ma 
spaventati rispondono gli economisti: in Francia, nazione ricca, 
avrebbesi appena 78 centesimi per caduno. Un tale asserto 
è assurdo e ridicolo; lo spirito di partito, o meglio l'amor 
dell'oro li costringe a mentire con inconcepibile impudenza. Se 
fosse esatto, la Francia altro non sarebbe che una nazione di 
mendichi. Avvegnaché sarebbe tale il numero di coloro, che 
posseggono meno di sì tenue somma, che appena 
raggiungerebbesi una tal cifra, facendo un eguale riparto di 
tutte le ricchezze di coloro che posseggono più di 78 
centesimi. Questo calcolo deve essere assolutamente falso; 
ma noi vogliamo ammettere, che rappresenti il riparto del 
prodotto netto. In tal caso un operaio con moglie e 
cinque figli avrebbe il suo salario, più sette volte 78 
centesimi; né questo è tutto, sarebbevi un aumento non 
picciolo, riducendo ad un medio salario tutti i pingui stipendii, 
che i capitalisti insaccano come compenso alla fatica che 
durano per arricchirsi; epperò saremmo al disotto del vero 
affermando che un tale operaio percepirebbe un dieci lire al 
giorno, ovvero un vivere agiato. E chi negherà essere più 
giusto che tutti vivano agiatamente, invece di far perire nella 
miseria nove decimi della nazione, acciocché pochissimi 
abbiano a possedere oltre il bisogno? Ma la ragione che rende 
impossibile la pratica di tale idea è più potente di questa 
ridicola menzogna.</p>
	<p>Una tale ripartizione sarebbe operazione 
complicatissima, né mai potrebbesi evitare la frode; la società 
dovrebbe sottostare ad una continua forza tirannica, che 
spigolasse tutte le borse, altrimenti la materiale uguaglianza 
stabilita, non durerebbe che un giorno solo.</p>
	<p>Sortono alcuni da questo campo, che per essi lo trovano 
troppo gretto e materiale, e dicono: noi allevieremo, anzi 
distruggeremo i mali del proletario con l'educazione. Strana 
utopia di questa buona gente, condannata dalla natura a vivere 
d'astrazioni! Come vi procaccerete le grandi somme necessarie 
all'educazione dei proletarii, alla loro esistenza durante tale 
educazione, ed al compenso che bisogna pagare alla famiglia 
privata del guadagno che avrebbele fruttato il lavoro del 
giovane che voi gli rapite per educare? Con le gravezze forse? 
Ma non sapete che, rispettando il diritto di proprietà, esse 
ricadono precisamente sul proletario, nel modo stesso che la 
base sopporta tutto il peso e le pressioni del soprastante 
edifizio? Voi l'affamerete per educarlo. Ma vogliamo 
ammettere possibile la vostra utopia: cosa guadagneranno con 
l'educazione? condannati, come Sisifo, ad un perpetuo lavoro, 
non avendo che qualche ora necessaria a rinfrancare le forze, 
l'educazione ricevuta li farebbe più infelici. Se hanno da vivere 
da bruti, è meglio lasciarli bruti quali or sono.</p>
	<p>I più positivi propongono l'associazione, ed esaltano la 
sua innegabile potenza, ma più che l'associazione è potente il 
capitale. Non vale proporre come regole alcune eccezioni; egli 
è una delle cardinali verità di economia pubblica, non solo che 
l'associazione del lavoro deve soccombere in contro alla 
potenza del capitale, ma eziandio che i piccoli capitali sono 
inesorabilmente condannati ad essere inghiottiti dai grandi. 
L'associazione del capitale e del lavoro non conviene al 
capitalista, specialmente se fa uso di macchine. Alcuni 
il negano asserendo che l'associazione del capitale e del 
lavoro, accrescendo il prodotto, debba riuscire eziandio 
vantaggiosa al capitalista, senza riflettere, che il guadagno 
individuale del capitalista con tale associazione scema 
moltissimo. Infatti, eglino medesimi aggiungono: se questa 
associazione non è libera, ma imposta da una legge, i capitali 
saranno trafugati. Contraddizione manifesta, imperocché se 
reali fossero i vantaggi del capitalista, sarebbero ben presto 
conosciuti, ed ognuno, senza contrasto, contentissimo 
sottoporrebbesi a tal legge. Quindi, per fornire di capitali il 
lavoro, altro mezzo non v'è che imporre gravezze a coloro che 
posseggono; ma quale ne sarebbe il risultamento il dicemmo: 
gli operai verrebbero affamati e non soccorsi.</p>
	<p>Concludiamo, che l'offrire a tutti un vivere agiato, 
cardine su cui, giusta la sentenza del Filangieri, debbono 
poggiare gli ordini sociali, non solo non è in uso nella moderna 
società, ma non v'è alcun mezzo onde soddisfare a tale 
condizione. La società è divisa in due parti, possessori e 
nullatenenti, che il diritto di proprietà determina. L'economia 
<hi rend="italic">pubblica</hi>, pigliando le mosse da questo diritto, sviluppa 
le sue leggi, che si basano su di esso. Queste leggi regolano 
inesorabilmente il rapporto fra queste due classi, e conducono 
a conseguenze inevitabili e funeste. Cotesti rapporti che 
risultano di fatto non possono modificarsi, sotto pena di un 
deperimento universale; unica legge possibile è la libertà: 
conseguenza di essa, miseria sempre crescente. Se togliete al 
ricco parte del suo avere onde soccorrere il povero, egli, 
mentre con una mano sborsa il danaro che gli vien chiesto, con 
l'altra lo rapisce di nuovo; ben presto incarisce il vivere, e la 
miseria s'accresce. Dunque: la causa che volge tutte le riforme 
in danno del povero, la causa che accrescendo continuamente 
la miseria, mena, come altrove vedemmo, alla decadenza, alla 
dissoluzione sociale, e contrasta allo scopo principale, che si 
propone la società, il benessere di tutti, o almeno de' più, è il 
mostruoso diritto di proprietà. La logica adunque impone di 
rimuovere l'ostacolo, poco curandosi delle conseguenze; la 
società riprenderà da sé l'equilibrio, dal caos naturalmente 
verrà il cosmos. Verremo ora a rincalzare il nostro 
ragionamento, per sé medesimo abbastanza chiaro, con 
l'opinione di due illustri uomini, Cesare Beccaria e Mario 
Pagano: -</p>
	<p>"Il furto, dice Beccaria, - non è per l'ordinario che il 
delitto della miseria e della disperazione, il delitto di quella 
infelice parte di uomini a cui il diritto di proprietà 
(TERRIBILE E FORSE NON NECESSARIO DIRITTO) non 
ha lasciato che una nuda esistenza".</p>
	<p>Molto più a lungo ed esplicito ne ragiona Mario 
Pagano: "Quello che viene occupato, posseduto ed ingombro 
dal nostro corpo è pur nostro, perché ivi si estende la nostra 
fisica potenza, e morale benanche. Quell'aria che respiriamo, e 
ch'ebbe eziandio, sotto la tirannide de' greci imperatori, a 
riscattare con un dazio l'avvilito mortale; quella porzione di 
terra che premiamo col piede, la quale è solo retaggio di gran 
moltitudine d'uomini; quello spazio cui riempie il nostro corpo, 
il quale neppure ci si toglie con la vita stessa, è così nostro 
come le proprie membra. Quei prodotti della terra che, per 
sostenimento della nostra vita occupa la nostra mano, per la 
medesima ragione sono nostri, che della pianta sono non 
solamente il tronco, i rami, le radici, il suolo ove quelle 
vengono confinate, ma ben'anche quel nutrimento, 
quell'umore, quei succhi, che beono le sue radici, e servono al 
conservamento suo.</p>
	<p>Ma come poi si appropria un uomo solo quelle ampie 
foreste, quegl'immensi campi che non misura il suo piede, la 
mano sua non occupa, e neppur signoreggia lo sguardo?</p>
	<p>La natura un patrimonio comune ha conceduto agli 
uomini tutti, ha legato loro un'ampia eredità, la quale è questa 
terra, dal cui seno prodotti gli ha, e nel seno della quale, gli ha 
piantati e radicati. Come alle piante per nutrirsi ha dato le 
radici, così le mani all'uomo per estendere la sua forza sul 
retaggio comune, e far proprio ciò che alla sua sussistenza 
faccia d'uopo. Ma queste naturali potenze dirette dalla sua 
sensibilità, e sviluppate dalla sua mano, hanno un termine ed 
un confine, tra il quale quando esse sono racchiuse, divengono 
morali potenze, e diritti originali dell'eterna immutabile legge 
dell'ordine.</p>
	<p>E quali sono mai questi confini, e quali gli stabiliti 
scopi? I limiti delle azioni sono, come si è detto, dalle reazioni 
degli altri esseri circoscritti. Quando l'essere dalla sua sfera 
uscendo invade ed occupa lo spazio e la sfera d'un altro, quello 
reagisce e riurta, e nella propria situazione lo ripone. Quando 
un corpo vuol penetrar nell'altro, cioè passare in quella parte 
dello spazio occupato da quella, ritrova la resistenza che 
impenetrabilità diciamo, prova la reazione, e se mai persiste 
nello sforzo di compenetrarvi, vien finalmente distrutto. Così 
se tu, mortale, distendi la tua mano e la tua forza di là dei 
confini che ti segnò natura, se occupi dei prodotti della terra 
tanto che ne siano offesi gli altri esseri tuoi simili, e manchi 
loro la sussistenza, tu proverai il riurto loro; il tuo delitto è 
l'invasione, il violamento dell'ordine; la tua pena è la tua 
<hi rend="italic">distruzione</hi>".</p>
	<p>Così i fatti, la ragione, l'autorità d'accordo 
protestano e dichiarano il diritto di proprietà la causa dei mali, 
alla cui piena indarno la società oppone argini e serragli. Egli è 
cosa mostruosa scorgere la proprietà del frutto dei proprii 
lavori, non solo non protetta dalle leggi, ma annullata, 
manomessa, in vantaggio dell'usurpazione dichiarata proprietà 
sacra ed inviolabile. Si garantisce la proprietà, e più tosto che 
violarla si lasciano migliaja d'infelici perire nella miseria; ma 
non proteggono le leggi il frutto de' lavori d'un operaio, i 
sudori di un contadino, contro l'usura e l'avidità dei capitalisti e 
dei proprietarii. È dichiarato assassino colui che uccide per 
rapire un pane necessario alla sua esistenza; uomo onesto chi, 
divorando il vitto sufficiente a dieci famiglie, lascia che queste 
periscano d'inedia. E ciò avviene in nome della giustizia; prova 
evidente che essa altro non è che una parola, il cui significato 
cangia al cangiar dei rapporti sociali: quello che oggi dicesi 
giusto, i posteri lo vedranno con l'orrore medesimo che noi 
riguardiamo il diritto di vita e di morte che accordavasi al 
padrone sugli schiavi. <hi rend="italic">Il frutto del proprio lavoro 
garantito</hi>; tutt'altra proprietà non solo abolita, ma dalle leggi 
fulminata come il furto, dovrà essere la chiave del nuovo 
edifizio sociale. È ormai tempo di porre ad esecuzione la 
solenne sentenza, che la natura ha pronunciato per la bocca di 
Mario Pagano; <hi rend="italic">la distruzione di chi usurpa</hi>.</p>
	<p> "L'essere senziente, scrive il Romagnosi, nel sentire, non 
può mai uscire da sé medesimo. Egli non può sentire che con 
la propria sensibilità, non può sentire che il proprio piacere o 
dolore; non può amare o odiare che <hi rend="italic">in sé</hi>, e <hi rend="italic">per 
sé</hi>; agire cogli altri, ed a pro degli altri, o contro gli altri ma 
<hi rend="italic">per sé</hi>.... Avviene che l'amor proprio d'ognuno 
trasportato in società è <hi rend="italic">un centro d'attrazione</hi>, che tende 
ad appropriarsi il maggior numero di beni, e di servizii; e per 
sé solo opera anche quando agisce a pro d'altrui, benché di ciò 
egli per avventura non si avvegga".</p>
	<p>Ecco in poche parole messa a nudo l'umana natura, 
trovata la cagione di ogni speranza, d'ogni pensiero, d'ogni 
atto: ricercare il piacere, fuggire il dolore; piaceri e dolori, che 
secondo l'indole dell'uomo ed i rapporti sociali variano in mille 
guise, dall'epicureo che cerca il godimento nell'ozio e nella 
crapula, a Bruno, che preferisce il rogo al dolore di rinnegare 
le proprie dottrine. Ogni atto è preceduto dalla volontà, e la 
determinazione di essa è un effetto relativo e proporzionale 
alla specie ed all'energia de' moventi, che si riscontrano nel 
mondo esteriore. Una grande efficacia in questi motivi, 
esercitata in un individuo d'un'indole capace a sentirla, 
genera le forti passioni, che richieggono fortissima dose d'amor 
proprio. Queste forti passioni formano gli eroi e gli scellerati, i 
grandi genii nelle scienze e nelle arti, ed i grandi corruttori 
delle une e delle altre.</p>
	<p>In una società in cui la fama, il potere, le ricchezze.... 
non possono sperarsi che dalla guerra, o dal bene operato a prò 
del pubblico, nascono gli Scevola, gli Attilii, i Curzii. "Chi più 
di loro, esclama Filangieri, fu agitato da una forte passione, chi 
più di loro amò per conseguenza sé stesso, chi più di loro servì 
la società e la patria?" Se poi un governo si farà il distributore 
di onori, di ricchezze e di ogni altro bene sociale, tutti gli sforzi 
degl'individui saranno rivolti, non già a guadagnarsi il pubblico 
plauso, ma le grazie di questo governo: quindi cortigiani, 
adulatori, sicari; e quanto più l'indole della nazione sarà capace 
di forti passioni, tanto più impudenti e tiranni saranno i 
satelliti, che si stringono intorno a questo centro, usurpatore 
degli universali diritti. Quel popolo, che durante il suo 
splendore sarà stato ricco d'eroi, nella sua decadenza i seidi 
avrà numerosissimi, e numerosissimi i martiri se comincia ad 
accennare al suo risorgimento. Per contro, ove tardo è il corso 
degli umori e le passioni rimesse non vi saranno né eroi né 
scellerati; all'apogèo come al perigèo tutto sarà pedestre e 
volgare.</p>
	<p>La virtù ed il vizio adunque, nulla hanno d'assoluto; la 
loro sede non è nell'uomo ma nella società: i significati di 
queste parole cangiano al cangiar degli ordini sociali. Infatti, 
facendo astrazione della società, le virtù ed i vizii spariscono, 
l'uomo isolato non ha che due qualità, forza ed astuzia. Marco 
Bruto vicino a morte esclamò: <hi rend="italic">Oh virtù, tu non sei che un 
nome, io ti seguiva come fossi cosa; ma tu sottostavi alla 
fortuna</hi>. Ingannavasi Bruto: essa non sottostava alla fortuna, 
ma ai tempi. L'antica Roma riverberava nel suo cuore le virtù 
già tramandate all'epoca di sua vita; esse erano sentite 
dall'universale come l'ultima e debole vibrazione di un suono che 
muore; alle virtù de' Bruti erano successe le virtù de' 
Cesari a cui la società destinava il trionfo.</p>
	<p>Queste leggi magistrali della natura, svolte da Vico, da 
Beccaria, da Pagano, da Filangieri, da Romagnosi e dagli altri 
filosofi italiani non imbastarditi dall'eclettismo d'oltremonte, 
sono l'ordito su cui debbono adattarsi gli ordinamenti sociali, 
sono i veri che debbono dar norma a tutte le istituzioni; e noi 
su tali principii baseremo il ragionamento che segue.</p>
	<p>Il fine che si propone la società nel costituirsi, altro non 
dovrebb'essere che assicurare il pieno e libero sviluppo 
di queste leggi, facendole tutte concorrere al pubblico bene. Se 
esse vengono violate o interdette nella benché minima parte, 
l'opera non solo è tirannica, ma stolta, perché invano 
combattesi contro le forze della natura.</p>
	<p>Da questo vero il principio d'autorità viene 
completamente distrutto; chiunque vuole insegnarmi la virtù, o 
costringermi a seguirla, è un impostore o un tiranno; un 
impostore se a convalidare le sue dottrine chiama in aiuto il 
misticismo, un tiranno se ricorre alla forza, e se non giovasi, o 
non può giovarsi di alcuno di questi due mezzi. Le dottrine 
de' pittagorici, quelle di Platone, il manuale d'Epiteto, la 
morale del Vangelo, non hanno per tanti secoli, non dico 
modificata, ma neanche scossa l'umana natura; gli uomini 
usando diverse parole hanno sempre operato nel modo 
medesimo. Il Vangelo, non solo ha predicato la fratellanza e la 
mansuetudine, minacciando le pene dell'inferno, ma ha ricorso 
alla spada, ai tormenti, al rogo .... e che cosa ha ottenuto con 
tali mezzi? Ha costretto la natura umana, che sempre ubbidì 
alle medesime leggi, a covrirsi con la maschera dell'ipocrisia. 
Invano verrà inculcato l'amor di patria ove la patria non dona 
che miserie e stenti; né vi sarà bisogno inculcarlo quando la 
felicità del cittadino dipenderà dalla grandezza e prosperità di 
essa. A che predicherete l'amore della gloria, il disprezzo delle 
ricchezze, in una società ove, non curata la fama, potentissimo 
è l'oro? E se i beni maggiori saranno conseguenza della fama e 
delle virtù, tale dottrina non avrà bisogno di apostoli. 
Concludiamo, che il pubblico costume, assolutamente 
indipendente dalle dottrine, dalla fede, dalle pene, scaturisce 
immediatamente dai rapporti e dagli ordini sociali; voler 
cangiare i costumi, senza cangiar questi è impossibile; quindi: 
<hi rend="italic">un governo regolatore de' costumi è la più stupida ed 
assurda tirannide che mai uomo possa imaginare</hi>.</p>
	<p>L'origine del governo fu il dominio eroico de' forti sui 
deboli. Le prime leggi, l'arbitrio di quelli, in seguito 
trasformaronsi in consuetudini. I famuli resi potenti per 
numero, impedirono i nuovi arbitrii, obbligarono i forti a 
sottomettersi alla ragione storica, a rispettare le consuetudini, 
le quali furono, perciò, il rudimento del patto comune, del 
codice. Questo patto, comunque modificato, non ha potuto, né 
potrà mai librare su giusta lance i diritti di tutti: imperciocché 
trae origine dalla violenza e dall'usurpazione, e dovrà esservi 
sempre qualche parte che preponderi, qualche altra che 
minacci reazione. A mantenere nella società questo labile 
equilibrio, ebbesi uopo del governo, che può definirsi 
l'ostacolo allo sviluppo delle leggi naturali, il sostegno de' 
privilegii. Ma se ogni privilegio cessasse, se i diritti 
risultassero dai rapporti reali e necessarii delle cose, il dovere 
diverrebbe un bisogno; l'uomo non servirebbe più all'uomo, 
ma, come scrive Romagnosi, solamente alla necessità della 
natura, ed al proprio meglio. In altri termini il Filangieri 
esprime l'opinione medesima: "L'uomo non può essere felice, 
dic'egli, senza essere <hi rend="italic">libero</hi>. L'uomo non può essere 
felice senza convivere coi suoi simili. L'uomo non può 
convivere co' suoi simili senza governo e senza leggi. 
Dunque per essere felice deve esser <hi rend="italic">libero</hi> e 
<hi rend="italic">indipendente</hi>. Ma il dovere senza la <hi rend="italic">volontà</hi> 
esclude la <hi rend="italic">libertà</hi>; la <hi rend="italic">volontà</hi> senza il dovere 
esclude la <hi rend="italic">dipendenza</hi>. Il nesso che unisce queste due 
opposte condizioni non può essere che, <hi rend="italic">la volontà di far ciò 
che si deve</hi>". Quindi la società costituita ne' suoi reali e 
necessarii rapporti, esclude ogni idea di governo, e come ben 
equilibrato edifizio regge da sé, senza aver bisogno di 
fasciature o di rinfianchi. Questi principii de' nostri padri ora 
cominciano a discutersi eziandio in Francia; ivi esclama 
Proudhon "chiunque mette la mano su di me per governarmi, è 
un usurpatore, un tiranno, io lo dichiaro mio nemico...."; ed 
altrove: "chi siete voi per sostituire la vostra saggezza di un 
quarto d'ora, alla ragione eterna ed universale?"</p>
	<p>Ciascuno nasce con speciali attitudini ed inclinazioni, ed 
una società ben costituita dovrebbe offrire ad ogni individuo i 
mezzi onde soddisfar queste ed utilizzar quelle, e così, 
seguendo l'uomo la propria volontà ed il proprio utile, 
seconderà la volontà collettiva e l'utile pubblico. Derogare a 
questa legge e costringere l'uomo ad un lavoro forzato è una 
tirannide. Quindi il governo, che lo abbiamo trovato assurdo e 
tirannico, tanto come correttor di costumi, quanto come 
sostegno del patto sociale, come educatore è inutile; 
l'educazione altro non deve essere, che una legge generale, con 
la quale pongansi a disposizione d'ogni cittadino, onde 
facilitare lo sviluppo delle sue facoltà fisiche e morali, tutti i 
mezzi di cui dispone la società.</p>
	<p>Ma ancora più innanzi vanno i mali, che, senza utile 
veruno, sgorgano inevitabilmente dal governo. Se ad esso non 
concedansi né altra forza, né altri mezzi onde esercitare il 
potere, se non quelli che potrà trarre dall'universale appoggio, 
che i cittadini darebbero ai suoi atti, credendoli giusti, ne 
risulterà un governo inutile e ridicolo: lo si vedrà darsi cura di 
educazione, di costumi, di patto sociale; fatti, i quali risultano e 
si sostengono in forza de' rapporti medesimi delle 
cose, che esso, privo di forza, non potrà menomamente 
modificare; epperò quanto più operoso, tanto più sarà ridicolo; 
se poi gli concederete forza materiale, o lo farete distributore 
di cariche, di premii, di onori, allora cominciano i perigli per la 
società. Colui o coloro nelle cui mani verrà affidato il 
maestrato supremo, come nel precedente capitolo dicemmo, 
dovranno, perché uomini, soggiacere all'impero delle passioni 
e delle loro imperfezioni fisiche e morali: quindi il giudizio e 
le determinazioni di questo governo dovranno, senza dubbio, 
trovarsi in disaccordo coi giudizii e le determinazioni del 
pubblico, che, essendo la media di tutti i giudizii e le 
determinazioni individuali, resta scevra da tali influenze. 
Dichiarare un governo rappresentante la pubblica opinione e la 
pubblica volontà, è lo stesso che dichiarare una parte 
rappresentante del tutto. Inoltre, l'uomo per sua natura sdegna i 
rivali e l'opposizione, e gli amici del governo non saranno 
certamente coloro, che manifestano i suoi errori, e che 
contrastano la sua opinione, ma bensì quei che lo piaggiano; 
gli oppositori saranno occultamente odiati, e, se lo si potrà 
impunemente, oppressi; negarlo è un disconoscere l'umana 
natura, è negare la storia, negare i fatti che tuttodì si 
riproducono; quindi questo governo sarà sempre un'ulcera che 
tende a spandere la cancrena sull'intiera società.</p>
	<p>Se, cessando dal ragionare, ci faremo a scendere nel 
fondo della nostra coscienza, ad interrogare l'intimo nostro 
sentimento, vi troveremo la condanna d'ogni governo. Quella 
complicazione di ruote, aggiunte alla macchina sociale, per 
tutelarsi contro l'usurpazione e la tirannide de' governanti, ha 
già fatto pessima pruova; senza impedire i mali, li accresce, e 
rende il procedere lento ed incerto. La pubblica opinione è 
affatto cangiata su tale riguardo: ognuno, nei tempi passati, 
sforzavasi ad aggiungere qualche pezzo alla macchina, o come 
regolatore, o come moderatore, mentre ora, per contro, tendesi 
alla semplificazione, il cui ultimo termine è l'anarchia, ove 
l'umano intelletto s'accheterà. I propugnatori de' governi 
forti fanno fine ad ogni loro diceria, ad ogni loro 
ragionamento, col proporre le misure da cui eglino sperano la 
pubblica felicità; ed il convincimento che riscontrasi in ogni 
individuo, che i soli provvedimenti per reggere con successo la 
cosa pubblica, son quelli che egli nasconde nel proprio cuore, è 
la condanna la più aperta d'ogni forma di governo.</p>
	<p>Da quanto esponemmo possiamo desumere, che le 
numerose esperienze registrate dalla storia, che nelle leggi 
regolatrici della natura trovano piena conferma, 
additano come terribili sorgenti di male, come ostacoli 
all'umana felicità, come scogli di sicuro naufragio, <hi rend="italic">il diritto 
di proprietà ed il governo</hi>. Ma come la società, diranno 
molti, priva di questi mali, potrà reggere? Cosa verrà ad essi 
sostituito? Non sono quistioni che deve farsi il rivoluzionario, 
né che si fanno le moltitudini. Quello addita la causa dei mali, 
gli ostacoli al bene pubblico: queste irrompono come marosi 
mugghianti e li rovesciano. La società, come le acque che 
tendono sempre a livellarsi, riprenderà da sé l'equilibrio; egli è 
strano pretendere che un uomo dia conto di ciò che l'universale 
volontà potrà compiere. Nondimeno, dalle leggi stesse naturali 
ed eterne, che ci hanno condotti a queste conclusioni, 
emergono alcuni principii inconcussi, che violati in tutto o in 
parte dalle varie società antiche e moderne, sono stati e 
saranno la ragione di loro ruina; questi principii, che ora 
verremo svolgendo, sono superiori ai diritti de' popoli, e 
sono gli incastri fra' quali l'umanità, dopo tante penose 
oscillazioni, verrà ad assettarsi.</p>
	<p> "La natura avendo concesso a tutti gli uomini i medesimi 
organi, le medesime sensazioni, i medesimi bisogni, li ha 
dichiarati <hi rend="italic">eguali</hi>, ed ha, con tal fatto, concesso loro 
uguale diritto al godimento dei beni, che essa produce. Come 
del pari, avendo creato ogni uomo capace di provvedere alla 
propria esistenza, lo ha dichiarato <hi rend="italic">indipendente</hi> e 
<hi rend="italic">libero</hi>.</p>
	<p>I bisogni sono i soli limiti naturali della libertà ed 
indipendenza; quindi, se all'uomo si facilitano i mezzi a 
soddisfarli, la libertà ed indipendenza è più completa. L'uomo 
s'associa onde più facilmente soddisfare a' suoi bisogni, 
ovvero ampliare la sfera in cui si esercitano le sue facoltà, e 
conseguire <hi rend="italic">libertà</hi> ed <hi rend="italic">indipendenza</hi> maggiore: 
epperò ogni rapporto sociale che tende a mutilare questi due 
attributi dell'uomo, non ha potuto, perché contro natura, contro 
il fine che si propone la società, stabilirsi volontariamente, ma 
dovette subirsi a forza; esso non può essere l'effetto di libera 
associazione, ma di conquista o d'errore. Dunque ogni 
contratto, in cui una delle parti, dalla fame o dalla forza, viene 
costretta ad accettarlo e mantenerlo, è violazione manifesta 
delle leggi di natura; ogni contratto dovrà perciò dichiararsi 
annullato di fatto, appena mancagli il liberissimo consenso 
delle due parti contrattanti. Da queste leggi <hi rend="italic">eterne</hi> ed 
<hi rend="italic">incontrastabili</hi>, che debbono essere la base del patto 
sociale, emergono i seguenti principii, i quali riassumono 
l'intera rivoluzione economica:</p>
	<p>1.° Ogni individuo ha il diritto di godere di tutti i 
mezzi materiali, di cui dispone la società, onde dar 
pieno sviluppo alle sue facoltà fisiche e morali.</p>
	<p>2.° Oggetto principale del patto sociale, il guarentire 
ad ognuno la libertà assoluta.</p>
	<p>3.° Indipendenza assoluta di vita, ovvero completa 
proprietà del proprio essere, epperò:</p>
	<p>a) L'usufruttazione dell'uomo all'uomo abolita.</p>
	<p>b) Abolizione d'ogni contratto ove non siavi pieno 
consenso delle parti contraenti.</p>
	<p>c) Godimento de' mezzi materiali, indispensabili al 
lavoro, con cui deve provvedersi alla propria esistenza.</p>
	<p>d) Il frutto de' proprii lavori sacro ed inviolabile.</p>
	<p>Determinata con tre principii fondamentali la rivoluzione 
economica, passeremo alla politica.</p>
	<p>I bisogni sono i limiti della <hi rend="italic">libertà</hi> ed 
<hi rend="italic">indipendenza</hi>. Questa legge è innegabile ed 
universalmente sentita. Ogni altra legge o principio, non 
<hi rend="italic">sentito</hi> ma predicato, non può essere altro che impostura 
di qualche scaltro che tenda profittare dell'altrui semplicità, 
ovvero effetto dell'ignoranza di chi predica e di chi ascolta, e la 
gerarchia, che viola direttamente libertà ed indipendenza, è 
contro natura.</p>
	<p>La sovranità risiede nella nazione intera. Gli atti di ogni 
uomo sono proporzionati e conseguenza della facoltà di 
sentire, variabile in ogni individuo; del pari, gli atti della 
sovranità sono proporzionati e conseguenza della media fra 
tutte le facoltà di sentire de' varii individui che la 
compongono: media, in cui son distrutte tutte le particolari 
influenze alle quali ogni essere più o meno soggiace: la 
sovranità è il <hi rend="italic">senso comune</hi>, ovvero, come dice Vico, 
quel giudizio, che senz'alcuna riflessione viene comunemente 
sentito da tutto un ordine, da tutto un popolo, da tutto il genere 
umano, ed il delegarla è un assurdo, come sarebbe quello di 
delegare la propria sensibilità; essa è inalienabile, risiede 
nell'intera nazione, né mai può essere legittimamente 
rappresentata da una parte di essa. Le leggi di natura, sotto 
pena di gravissimi mali, proibiscono il comandare del pari che 
l'ubbidire. Un popolo, che per esistere più facilmente delega la 
propria sovranità, opera come uno, che, per meglio correre, 
legasi gambe e braccia. Da queste verità emergono i seguenti 
principii, che fanno seguito a quelli già stabiliti.</p>
	<p>4.° Le gerarchie, l'autorità, violazione manifesta delle 
leggi di natura, vanno abolite. La piramide - Dio, il re, i 
migliori, la plebe - adeguata alla base.</p>
	<p>5.° Come ogni italiano non può essere che 
libero ed indipendente, del pari dovrà esserlo ogni comune. 
Come è assurda la gerarchia fra gl'individui, lo è fra i comuni. 
Ogni comune non può essere che una libera associazione 
d'individui, e la nazione una libera associazione dei comuni.</p>
	<p>Intanto molti ostacoli materiali e morali vietano in molte 
occorrenze le funzioni della sovranità. I principii stabiliti, 
conseguenza delle leggi di natura, non sono che il primo ordito 
degli ordini sociali e non bastano: bisogna discendere a 
determinare i varii rapporti che dovranno essere d'accordo con 
essi. In questa laboriosa ricerca, la nostra natura, vinta dal 
costume, e, smarrita nel suo corso, ad ogni passo cade 
nell'errore; quindi richiedesi una continuità d'attenzione, una 
serie di ragionamenti, cose per le moltitudini impossibili, e 
soventi mancherebbe il luogo e il tempo, onde far agio a sì 
numerosa assemblea di riunirsi e deliberare.</p>
	<p>Cotesti lavori sono da individui, ed uno solo dev'essere 
dichiarato legislatore. Inoltre, è una verità dimostrata 
all'evidenza da Romagnosi, che il giudizio di tutti i savii del 
mondo può essere erroneo nel sindacare il lavoro compito da 
un solo; quindi un congresso di delegati del popolo avrebbe 
l'incumbenza, non già di svolgere, di sopraccaricare di clausule 
ed emendamenti le leggi proposte, ma solo di verificare 
scrupolosamente se i principii immutabili, dichiarati base del 
patto sociale, vengano in qualche parte lesi da queste leggi. 
Fatto ciò, pubblicarle; né può andar più innanzi il potere del 
legislatore e del congresso; la nazione le adotterà se vorrà, e 
quando vorrà, non avendo il diritto di concedere ad uno o a 
pochi il potere d'imporle leggi: l'attuazione di esse è atto della 
sovranità, e la sovranità non può delegarsi. I concetti di un 
individuo possono definirsi i pensieri della nazione; è il modo 
di cui essa si vale a manifestare il suo concetto collettivo. Per 
la ragione medesima, che la sovranità non può abdicarsi o 
trasmettersi, non potrà determinarsi la durata delle funzioni del 
legislatore e del congresso; esse cesseranno, appena la nazione 
il vorrà; e la volontà del mandante dovendo costituire la legge 
del mandatario, ogni deputato non può essere che sempre 
revocabile da' suoi elettori. L'imporsi per un dato tempo un 
governo o un'assemblea è un assurdo, come lo è per un 
individuo il costringersi con un voto. È lo stesso che dichiarare 
la volontà e la determinazione di un momento arbitra e tiranna 
della volontà che progressivamente può manifestarsi in 
avvenire. Di qui i principii che seguono.</p>
	<p>6.° Le leggi non possono <hi rend="italic">imporsi</hi>, ma 
<hi rend="italic">proporsi</hi> alla nazione.</p>
	<p>7.° I mandatarii sono sempre revocabili dai 
mandanti.</p>
	<p>Di più la natura stessa, che ha creato l'uomo 
indipendente e libero, ha dotato ogni individuo di attitudini 
speciali: d'onde la potenza del lavoro collettivo, la sociabilità. 
Coteste attitudini sono quelle appunto che, nelle varie 
operazioni della vita, costituiscono la diversità delle 
incumbenze. Dichiarare un'incumbenza più nobile che un'altra 
è un assurdo degno di una società che ha vanità e privilegio per 
base. "Ma qual si è l'arte vile, esclama Mario Pagano, quando 
ella giova alla società? vile è l'opinione degli uomini, che 
avvilisce gli utili mestieri". Ed è eziandio assurdo dichiarare 
una funzione più che un'altra faticosa; la meno faticosa è quella 
che meglio armonizzi con le proprie attitudini ed inclinazioni, 
epperò esse solamente debbono dar norma alla distribuzione 
delle varie cariche e mestieri che nella società si riscontrano.</p>
	<p>In tutte le varie operazioni dell'intera società o di un 
nucleo qualunque di cittadini, sono indispensabili gli ordini, e 
la distribuzione delle funzioni; egli è impossibile operare 
tumultuariamente. Ciò deve aver luogo nelle grandi, come 
nelle piccole cose, tanto nella guerra e nella pubblica 
amministrazione, come in qualunque altra speculazione o 
industria. A conservare illesa la sovranità nazionale, nel caso 
che una parte di cittadini debba compiere un'impresa che 
riguarda l'intera società, due condizioni si richieggono, cioè: 
che l'impresa da eseguirsi e gli ordini d'adottarsi siano il 
risultamento della volontà nazionale, il che emerge di fatto 
da' principii 6.° e 7.°; e che la distribuzione delle 
varie funzioni fra quel nucleo di cittadini operanti venga fatta 
da que' cittadini medesimi. Se la nazione volesse indicare i 
capi che debbono dirigerli, violerebbe manifestamente la libera 
associazione. Quindi i principii seguenti;</p>
	<p>8.° Ogni funzionario non potrà che essere eletto dal 
popolo, e sarà sempre dal popolo revocabile.</p>
	<p>9.° Qualunque nucleo di cittadini i quali sieno dalla 
società destinati a compiere una speciale missione, hanno il 
diritto di distribuirsi eglino medesimi le varie funzioni, ed 
eleggersi i proprii capi. Finalmente l'uomo, facendo parte di 
una società, è immedesimato con essa; e questa società 
proponendosi come fine principale non solo di guarentire, ma 
di ampliare quanto più sia possibile la <hi rend="italic">libertà</hi> ed 
<hi rend="italic">indipendenza</hi> individuale, ed ogni offesa di individuo 
riducendosi alla violazione di questi due attributi, ne segue che 
le offese private debbono tutte considerarsi come offese 
pubbliche; ogni misfatto, ogni delitto, ogni errore offende 
direttamente l'intera società, la quale giusta il tacito patto che 
ha con ognuno de' suoi membri, ha il dovere di 
vendicare l'offeso, e con l'esempio contenere i 
male-intenzionati; e questo dovere della società, per la natura 
medesima dell'uomo, portato a vendicare altrui a tutela di sé 
medesimo, diventa, come dice Romagnosi, controspinta, ma 
non già criminosa; imperocché l'urtato ha il diritto di riurtare, 
ed il riurto risulta, evitando la riproduzione del delitto utile. Se 
poi ci faremo a considerare come ogni delitto trovi la cagione 
promotrice negli ordini sociali, o nell'indole dell'individuo, 
dovremo conchiuderne che il patto sociale debba esser volto a 
rimuovere le cagioni del delinquere ed all'educazione de' 
colpevoli, onde non venga distrutto dalla società medesima 
uno de' suoi membri.</p>
	<p>Egli è indubitato, che le leggi scritte, invariabili, fra il 
continuo mutar dei tempi e dei costumi riescono, in alcune 
epoche, soverchiamente rigide, e troppo forte il loro contrasto 
con la pubblica opinione; quindi l'utile della giurisprudenza, 
che cerca rammorbidirle ed adattarle ai tempi. Ma se riesce 
soverchiamente duro il non lasciare al giudice altra facoltà, se 
non quella di pronunciare la sua sentenza, dietro il sillogismo 
prescritto dal Beccaria, l'è cosa egualmente perigliosa il dar 
luogo alla giurisprudenza, che conduce all'arbitrio. Come 
evitare entrambi questi inconvenienti che risultano dall'ordine 
stesso sociale, dallo svolgersi e modificarsi dei rapporti? 
rimandate il reo ai suoi giudici naturali, al popolo. Le leggi 
scritte siano di norma, e non d'altro; le decisioni del popolo 
superiori ad ogni legge. Potrà il popolo eleggere dal suo seno 
alcuni cittadini e costituirli giudici; ma i giudizii di questi 
saranno sempre annullati dalla volontà collettiva, a cui deve 
riconoscersi come diritto inalienabile, inerente alla sua natura, 
alla sua sovranità, la decisione suprema di ogni contesa. Così 
non potrà più avvenire, che vengano inflitte punizioni 
contraddittorie alla pubblica opinione ed ai tempi; così avverrà 
che le leggi seguiranno lo svolgersi ed il mutare dei costumi, 
né mai questi verranno in lotta accanita e sanguinosa con esse. 
Adunque:</p>
	<p>10.° La sentenza del popolo è superiore ad ogni 
legge, ad ogni maestrato. Chiunque credesi mal giudicato può 
appellarsi al popolo.</p>
	<p>E così prendendo le mosse da due semplicissime ed 
incontrastabili verità: 1.a <hi rend="italic">L'uomo è creato indipendente e 
libero, e solo i bisogni sono assegnati come limiti a questi 
attributi</hi>. 2.a <hi rend="italic">Per allontanare da sé questi limiti, a 
rendere sempre più ampia la sfera di sua attività l'uomo si 
associa, epperò la società non può, senza mancare al proprio 
scopo, ledere in minima parte gli attributi  
dell'uomo</hi>; siamo stati condotti alla dichiarazione di dieci 
principii fondamentali, de' quali un solo che non venga 
vigorosamente osservato, la libertà e l'indipendenza saranno 
violate. Dunque ogni contratto sociale, volto non già a 
confermare l'usurpazione di una classe, ma la felicità dell'intera 
nazione, deve aver come base questi principii.</p>
	<p> Pria di procedere più innanzi, rileva rammentare per 
sommi capi quello di cui sino ad ora discorremmo in questo 
saggio. Ragionando del progresso abbiamo scorto come le 
società tendono nelle varie loro evoluzioni ad assettarsi fra le 
leggi naturali, e quando, per errore dell'istinto, per disaccordo 
del sentimento con la ragione, se ne allontanano, esse 
rapidamente declinano.</p>
	<p>Indi osservammo, come lo scambio facilissimo delle 
idee e dei prodotti, abbia fatto di tutt'Europa un popolo di 
costumi, di leggi, di propensioni quasi uniformi; e noi 
abbracciandolo nel suo insieme ne siamo venuti scrutando le 
tendenze, sì economiche che politiche. Il continuo aumento del 
prodotto sociale, il restringersi il numero de' possessori di 
esso, il crescere incessante de' miseri e della miseria, sono 
cose evidenti, innegabili; e quindi i mali, la necessità di 
migliorare, la reazione de' miseri, contro i pochissimi ricchi, 
certa, immancabile. Quinci, sotto varie cagioni mascherato il 
connubio de' pochi agiati co' despoti; e ad ogni minaccia, 
ad ogni rivolgimento, crescere le milizie
perpetue, solo argine contro la numerosa plebe, e da questa
lotta emergere indubitatamente il dispotismo militare, o il 
trionfo della democrazia, l'uno seguìto dalla licenza e dalla 
dissoluzione, l'altro dal rinnovamento sociale. Altra alternativa 
non v'è.</p>
	<p>Incerti, ci siamo fatti a cercare quale delle due soluzioni 
fosse la più probabile. L'atteggiamento, i tentativi, il cupo 
fremere del proletario, fanno fede che la sua fibra è rozza, non 
flacida; l'elatere n'è compresso, ma non spento; quindi havvi 
speme di vita. Il soldato che lo fronteggia non è pretoriano, 
non avventuriere, ma proletario anch'esso, affatturato da 
magica forza, che lo costringe a sacrificare sé medesimo in 
sostegno delle proprie catene e di quelle de' suoi uguali, 
epperò la speme che la sua ottenebrata mente possa balenare 
per un istante; e ciò basterebbe alla società per risorgere. 
Questi incerti e pallidi raggi di luce ci sembrarono fulgidi, 
scorgendosi quasi nunzi del nuovo giorno la splendida pleiade 
de' socialisti, la tendenza delle moltitudini all'associazione, 
la preponderanza, che giornalmente il concetto sociale acquista 
sul politico. Ristorato l'animo, ci siamo ristretti all'Italia 
solamente.</p>
	<p>Abbiamo fatto studio sulle varie quistioni 
politiche, che si agitano in seno della nostra patria, e 
dimostrammo quanto vana ed inutile sarebbe la loro soluzione, 
se non vi sbarbicassero le due cagioni da cui la miseria, la 
schiavitù, la corruzione irraggiano, PROPRIETÀ e 
GOVERNO. In ultimo abbiamo stabiliti dieci principii, 
conseguenza immediata delle leggi di natura come base del 
futuro contratto sociale. Ora non verremo esponendo un 
sistema, proponendo ordini, promettendo felicità, né 
esorteremo con gonfie declamazioni gli italiani alla concordia 
o alla battaglia. Studieremo le forze che operano nel seno della 
nazione, ne cercheremo l'intensità, la direzione, la risultante, 
onde conoscere cosa l'Italia sarà, non già cosa i partiti vogliono 
che essa sia. Epperò cominceremo dall'esaminare, quale sia lo 
stato dell'Italia relativamente alle altre nazioni dell'Europa.</p>
</div2>
</div1>
<div1>
<head>Capitolo quarto</head>
<div2 n="Sommario">
<p>XIII. Italia e Francia. - XIV. I partiti in Italia. - XV. Il 
Comitato nazionale e Giuseppe Mazzini. - XVI. Insurrezione. - 
XVII. Dittatura.</p></div2>
<div2 n="Testo">
	<p> Il volgo, il quale senza esaminare minutamente le 
cose, giudica dalla fallace apparenza di esse, considera la 
Francia e l'Inghilterra come le due nazioni, dalle quali debbono 
partire gli impulsi, che sospingeranno i popoli ad un migliore 
avvenire: quasiché la rigenerazione politica-sociale dipendesse 
dal progresso industriale di esse. Per non dilungarci 
soverchiamente su tale argomento, e perché cotesta missione 
rigeneratrice si attribuisce alla Francia più che all'Inghilterra, 
noi faremo paragone fra la prima di queste due nazioni e 
l'Italia. La rivoluzione francese del 1789 fu 
una grandiosa esperienza, che mise a nudo la poca importanza 
delle varie forme di governo relativamente ai mali che le 
società ammiseriscono. Coloro che governarono quella 
rivoluzione, cercarono guarentire la libertà, proponendosi a 
modello Grecia e Roma, e mostrarono ignorare affatto quelle 
storie. Se con maggiore oculatezza avessero cercato le cagioni 
di quello splendore, le avrebbero scorte ne' rapporti sociali, 
nello stato economico di que' popoli, per cui legavasi 
strettamente l'utile pubblico al privato; ed in quelle forme di 
governo, credute origine d'ogni bene, avrebbero riscontrato la 
causa della non tarda ruina di quelle nazioni. Se avessero fatto 
studio sui tanti esperimenti che fecero que' popoli, e tutti 
invano, per impedire l'usurpazione di chi reggevali; se avessero 
meditata la storia d'un'epoca meno remota, quella degl'italiani 
del medio evo, che pel loro stato economico, religioso, 
morale, si rassomigliavano ai francesi più che i greci ai romani, 
si sarebbero convinti facilmente come sia cosa impossibile 
limitare l'abuso ed evitare il despotismo, allorché delegasi a 
pochi la sovranità ed il potere che risiede in tutti, e per 
sollecitudine delle forme lasciasi sfuggire la sostanza delle 
cose.</p>
	<p>La Francia al novantatré subì l'esperienza medesima, che 
già avevano subìto gli italiani nel medio evo. I nobili, domati 
dal regio potere, avevano smesse le armi, ed il re aveva vinto 
un rivale, ma perduto un sostegno. Intanto come in Italia il 
popolo, combattendo a difesa del papa, conobbe di avere 
diritti, così in Francia, assumendo la difesa del re, imparò a 
difendere sé stesso. Parteggiando pel re, egli credette 
migliorare, ma svincolato dalle strette del feudalismo, videsi 
abbandonato, privo di mezzi ed appoggi, in una lotta ineguale 
co' ricchi; sospinto dai suoi dolori rovesciò il trono; in tal 
modo la rivoluzione si compì, rivoluzione, che, come quella 
del mille in Italia, fu il trionfo del comune sul medio evo.
Agli italiani bastarono sei secoli per cangiare in popolare il barbaro 
reggimento, ai francesi ne bisognarono quattordici. L'unità, 
l'indipendenza assoluta, le superstizioni del cristianesimo 
scrollate, il prestigio de' nomi caduto, resero, all'estremo, la 
Francia più maestosa dell'Italia; furono idee, non famiglie, che 
parteggiarono il popolo. Ma la stessa unità, la minore energia 
della plebe, lo spirito di libertà poco comune, insomma lo 
spirito repubblicano, universale in Italia, e difettivo in Francia, 
e per contro le tradizioni della monarchia fortemente sentite, 
distrussero in dieci anni tutte quelle conquiste del popolo, che 
gli italiani conservarono per quattro secoli.</p>
	<p>La rivoluzione francese scosse dal loro letargo i popoli 
d'Europa, ed il governo, che i moderni chiamano 
rappresentativo, fu la barriera, l'ostacolo che gl'impotenti troni 
opposero all'esigenze del popolo. Abbiamo parlato abbastanza 
largamente di una tal forma di governo, quindi non è mestieri 
ritornare sull'argomento; diremo solo che da tale epoca 
cominciò a germogliare l'ulcera che minaccia di cancrena 
l'Europa. Intanto l'industria, il commercio, le scienze 
progredirono; il secolo XIX venne chiamato il secolo del 
progresso, ed i dottrinarii credettero, o loro convenne credere, 
che, sotto tale reggimento si compisse gradamente l'educazione 
del popolo, navigandosi a vele spiegate verso la libertà; strana 
aberrazione, o strana menzogna. Il secolo decimonono sarà 
famoso nei fasti dell'umanità, non già per la servile e codarda 
schiera dei dottrinanti scaturiti dal suo seno, ma perché 
in tal epoca il socialismo, d'aspirazione fattosi sentimento, 
ebbe partito, ed avrà attuazione.</p>
	<p>La grandezza, la dignità della nazione non va misurata 
dal numero dei libri che in essa si pubblicano, come la dottrina 
non è la sola qualità, che determina il conto in cui debba 
tenersi un individuo. Un dotto, che pone la sua penna a 
disposizione del maggiore offerente, lambisce la mano che lo 
sferza, bacia le catene che l'avvincono, e con facile viltà 
maledice chi cade, né mai osa di biasimare il potente, non può 
certamente preferirsi ad un ignorante, che, domo dalla forza, 
guarda torvo l'oppressore, minaccia ne' ferri, né lasciasi 
intimorire dalla spada, né dall'oro corrompere; il primo sarà un 
uomo culto ma degradato, il secondo rozzo ma pieno del 
sentimento della propria dignità; nell'uno possiamo 
rappresentare il basso impero e l'Italia al secolo de' Medici; 
nell'altro la Roma de' Bruti, de' Scevola, e l'Italia del 
mille; nel primo possiamo scorgere l'odierna Francia, nel 
secondo l'Italia moderna. Colui che si crea un padrone è 
schiavo per natura, chi lo subisce non è che disgraziato.</p>
	<p>Se i rivolgimenti avvenissero in ragione de' libri, non 
sarebbe stata la Sicilia la prima ad iniziare i moti del 
48, né la dotta Germania sarebbesi rimasta 
quasi inerte fra l'universale sconvolgimento. Quali dotti 
contava la Grecia all'epoca della sua memorabile rivoluzione? 
Gli Hoche, i Moreau, i Kleber, i Marco Botzari, i Canaris.... 
eroi da rivoluzione e non già da poltrona, non sono parto di 
dottrine. Primogeniti di queste sono i Guizot, i Thiers. La 
probabilità di un rivolgimento è in ragione diretta dei mali che 
opprimono il popolo e del grado d'energia che esso conserva. 
Faremo studio su ciò onde discernere se in Italia l'abilità al 
moto sia minore che in Francia.</p>
	<p>In Italia, come in Francia, la vita pubblica è difettiva, 
non curato l'utile nazionale, a cui viene sempre preposto l'utile 
privato. La vita pubblica de' moderni consiste nelle gesta da 
romanzo, che la gioventù si propone nel suo esordire; una 
brillante comparsa, come dicono i Francesi, <foreign lang="fra">dans les 
tourbillons du monde</foreign>, è l'ambizione de' moderni eroi, 
de' <foreign lang="fra">lions</foreign>, è la gloria che per essi adegua, anzi 
sorpassa quella de' Scipioni, e de' Marcelli. All'operosità 
succede il riposo; il <foreign lang="fra">lion</foreign> si trasforma e 
comparisce nel mondo sotto il carattere d'<foreign lang="fra">homme 
blasé</foreign>. Il <foreign lang="fra">lion</foreign> ama i rischi del duello, di 
una corsa a cavallo e..... ma si guarda bene dal mischiarsi in 
politica; se le barricate ingombrano le strade, chiudesi in casa 
curandosi poco dell'esito della lotta, ed aspetta 
tranquillo quando <foreign lang="fra">les affaires ont repris</foreign>, per 
essere richiamato all'azione. Allora si fa di nuovo ad usare in 
quelle numerose brigate ove lo scambio degli affetti è 
impossibile, ed in quei teatri ove con mostruosi drammi si 
tenta invano scuotere la flacida e logorata fibra dell'annoiato 
ascoltante. In Italia i <foreign lang="fra">lions</foreign>, i grandi ridotti, quel 
genere di produzioni teatrali sono piante esotiche. Ci 
sforziamo, egli è vero, di affettare i medesimi gusti, e farci 
imitatori degli oltremontani, ma fortunatamente con 
pochissimo successo. Quanto ristretto è il numero de' 
romanzi e dei romanzieri in Italia. E perché? mancano forse 
gl'ingegni?!... o la favella, come alcuni asseriscono, non 
prestasi a tali letterarie produzioni? mai no; se esse venissero 
chieste dalla pubblica opinione, tutte le difficoltà sarebbero 
superate, né la tirannide le interdice. Ma quello poi che 
maggiormente ridonda a gloria nostra si è che i pochi romanzi 
italiani sono quasi tutti di fama imperitura, quasi tutti hanno 
uno scopo politico, ed i più accreditati fra essi, come 
l'<hi rend="italic">Assedio di Firenze, Nicolò de' Lapi, Ettore 
Fieramosca</hi>,.... suscitando un torrente di affetti patrii, 
affogano, attutiscono ogni affetto privato.</p>
	<p>Il prestigio del fasto è immenso in Francia; in Italia 
abborrita la pompa. Perciò gradirono i francesi il brillante 
corteggio di Bonaparte, più che la semplicità del provvisorio 
del 48, e di Cavaignac. In Italia, per contro, 
il modesto vivere di Mazzini e di Manin riscossero plauso ed 
universale simpatia.</p>
	<p>La superstizione religiosa, in Italia come in Francia, non 
esiste che fra le donnicciuole; la religione è ridotta ad atti 
esterni, è una abitudine, non già un sentimento; e se sentimento 
religioso vi fosse ancora al giorno d'oggi, la sua sede sarebbe 
in Francia e non già in Italia. Proudhon rinnegava la storia 
scrivendo <hi rend="italic">Le bigot italien</hi>; egli non rammentavasi come 
i francesi, da Carlo Magno, sono stati sempre i difensori del 
papa, non per ragione di stato, ma per fanatismo; ed i nemici 
de' pontefici sono stati e sono gl'italiani, ai quali è riserbato 
d'inaugurare il trionfo su tutte le idee religiose.</p>
	<p>Si eccettui il Piemonte, in cui, per soverchia docilità del 
popolo, il reggimento costituzionale dura, nelle altre parti 
d'Italia non ha potuto gettare le sue barbe; la violenza, la 
corruzione non sono bastate in Napoli, in Roma, in Toscana ad 
ottenere una camera suddita del ministero. Troverete in queste 
provincie satelliti efferati ed impudenti della tirannide, ma quei 
trafficanti in politica, pronti ad inchinarsi ai fatti compiuti, non 
esistono, feccia e non cima di società, come essi si 
compiacciono credere; In Napoli sonovi i Windishgratz 
e gli Haynau, ma invano si cercano i Magnan, i 
Saint-Arnaud, i Maupas.... Gli ex-triumviri, gli ex-ministri, 
gli ex-generali italiani vivono tutti nella indigenza, mentre non 
trovasi in Francia un ex-impiegato, che non abbia <foreign lang="fra">sa 
petite fortune</foreign>.</p>
	<p>Secondo il proprio stato, i proprii bisogni, le proprie 
inclinazioni producono le nazioni gli uomini che le 
rappresentano, e viceversa dal carattere di questi uomini potrà 
inferirsi lo stato in cui esse si trovano. E se non volesse 
considerarsi come passaggiero il presente stato della Francia, 
in vedendola padroneggiata dai Guizot, da' Magnan, da' 
Saint-Arnaud, da' Bonaparte - bisognerebbe conchiudere, 
che essa si dissolve, e che le ultime virtù rivoluzionarie sonosi 
spente con Armand Carrel. In Italia, per contro, si trovano 
esseri spregevoli; ma non sono che i rappresentanti de' varii 
governi locali, vicini a ruinare; mentre la nazione intera non 
onora, non apprezza né costoro, né i dottrinanti che predicano 
rassegnazione, ma i martiri suoi. Quindi essa è nazione, che 
sente il peso de' proprii mali, che onora quelli che danno la 
vita per combatterli, e dal martirio alla battaglia non havvi che 
un passo.</p>
	<p>L'attacco di 170 mila stranieri contro Italia divisa, 
quasi non bastò per ristabilire il despotismo; essi per vincere 
hanno dovuto ricorrere eziandio al raggiro ed alla menzogna. 
Tre battaglie, quattro assedii, sessanta combattimenti, tre città 
messe a ferro e fuoco, sono i gloriosi monumenti di nostra 
resistenza; mentre gli esuli, i prigioni, le vittime che muoiono 
col nome d'Italia sulle labbra sono la nostra continua e gloriosa 
protesta. Come difese Francia la sua libertà? un pugno di 
compri francesi, in poche ore, da libera la fanno schiava; e la 
nazione, ben lungi dal resistere, col suffragio universale 
sancisce l'usurpazione ed appoggia la spregevole tirannide. 
Come negare che i rivolgimenti avvenuti in Francia, il 
1830, il 48, il due 
dicembre, sieno l'effetto d'una vittoria ottenuta da un ristretto 
partito in Parigi? Essi somigliano moltissimo alle congiure di 
palazzo del basso impero, a cui non prendevano veruna parte le 
popolazioni delle provincie; mentre in Italia, non v'è 
movimento che non trovi un'eco in tutte le valli dell'apennino. 
Tre volte nel breve spazio di cinquanta anni, la Francia è stata 
arbitra de' suoi destini, tre volte da se medesima si è foggiata 
le catene, mentre, se non vi fosse stato intervento straniero, 
l'Italia, forse, sarebbe libera da molto tempo. I gusti adunque, i 
costumi, i fatti la dimostrano meno indifferente a' suoi mali, 
meno degradata che Francia; quindi maggiore probabilità di 
risorgere, accresciuta eziandio dal desiderio ardente, che sente 
ogni italiano, di conquistare la propria nazionalità, 
efficace movente di cui difettano i francesi, perché credono 
possederla.</p>
	<p>Esaminate le forze che sospingono al moto, ci faremo a 
studiare quelle che resistono. La nobiltà, la borghesia, i preti, 
gli impiegati d'ogni genere, un forte e numeroso esercito, sono 
una base di granito, che in Francia sorregge ogni genere di 
despotismo; ma ove sono queste forze in Italia? La più famosa 
nobiltà italiana, la vera nobiltà feudale venne distrutta al 
sorgere de' comuni; solo nell'Italia cistiberina durò ancora 
lungamente, ma fu in continua lotta col trono. Doma da 
Federigo, riprese vigore per l'avarizia degli Angioini: di nuovo 
perseguitata dagli Aragonesi, durante il regno del perfido 
Ferdinando d'Aragona, fece l'ultimo sforzo con la famosa 
congiura. Dieci Baroni de' più famosi lasciarono la vita sul 
palco, altri fuggirono, furono occupate le loro castella, 
disarmato il vassallaggio. I discendenti non ebbero più forza: e 
per tradizione, e pel continuo cangiare della dinastia regnante 
essi non furono mai gli amici del re; undici nobili di primo 
rango perirono nel novantanove come repubblicani; fra questi 
il formidabile campione della libertà, Ettore Carafa conte di 
Ruvo. In Piemonte la nobiltà non conta che i fasti di sua docile 
servitù, nobiltà di secondo rango, perocché i grandi feudatarii 
si estinsero successivamente, e sulle loro ruine s'innalzò il 
trono di casa Savoia. I numerosi titolati, che brulicano ne' 
varii Stati d'Italia, sono nobili nuovi, ovvero non nobili (né 
formano casta), i cui privilegi li lega per utile proprio al trono; 
sudditi, come il resto de' cittadini, sono regii se percepiscono 
stipendio, liberali in caso contrario. I veri nobili d'Italia sono i 
patrizii delle varie repubbliche, ed in primo luogo i veneziani, 
e cotesta nobiltà potrà essere municipale e non regia. La 
borghesia italiana, non solo non sostiene, ma odia i presenti 
governi, e se non è sollecita al muovere, non avversa i 
movimenti. I preti, non essendo salariati come in Francia, 
contano moltissimi liberali, ed anche soldati della libertà. 
Infine possiamo conchiudere che se togli dall'Italia gli 
stranieri, l'appoggio dei troni riducesi alla codarda schiera 
degli impiegati e de' poliziotti. Solo in Napoli ed in 
Piemonte havvi un esercito, ma esso non si è mostrato in certe 
circostanze, inaccessibile alla brama di libertà. Quindi la 
tirannide non si sostiene che in virtù di forze straniere; 
aggiungi, le tradizioni degl'italiani repubblicane tutte, quelle 
de' francesi regie, e potremo senza errore conchiudere che 
l'esercito conservativo, potentissimo in Francia, in Italia quasi 
non esiste.</p>
	<p>La sola cosa, che in apparenza favorisce la Francia, è lo 
scorgere, che in essa le idee di riforma sociale sono più 
generalmente sentite, sono già sorrette sulla bandiera d'un 
partito. Ma questo partito non è reciso ne' suoi concetti e 
nella sua propaganda; lo stesso Proudhon spera accordare 
l'utile del proprietario a quello della borghesia; tutti sono, nella 
pratica, dubbiosi e timidi.</p>
	<p>I riformatori, che svolgono le dottrine, foggiano sistemi, 
altro non fanno che delineare la prima orditura, che stabilire 
de' principii; un numero ristrettissimo di persone s'inspirano 
ne' loro volumi, e questi volumi possono dirsi un retaggio 
europeo. Ma nulla apprende il numeroso volgo, ché, eziandio 
le cose volte a migliorare la sua condizione e minorare la sua 
fatica non le accetta che stretto dall'estremo bisogno, e non si 
lascia convincere se non dal fatto. I giornali, i ragionamenti e 
le corrispondenze pubbliche o private, gli scopi che si 
propongono le congiure, le persecuzioni, le vittime, gli 
avvenimenti, sono quella serie di argomenti per cui le 
astrazioni de' riformatori divennero concetti popolari. I 
discorsi di Proudhon all'assemblea, i suoi articoli sul giornale 
da esso redatto, le lezioni di Louis-Blanc al Lussemburgo, le 
manifatture nazionali, le barricate del Luglio, hanno formato la 
propaganda, la quale cominciò a trasfondere nelle masse il 
socialismo; il popolo forse non ha compreso il significato 
dell'ordinamento del lavoro, ma sa di essersi battuto per esso, e 
quindi può non sembrargli strano il ritentare l'impresa.</p>
	<p>Il due dicembre ha spaventato ogni partito: tutti 
avrebbero desiderato far tregua alle contese onde abbattere il 
nemico comune; i socialisti tacquero ed hanno quasi perduto il 
terreno che avevano guadagnato. Le dicerìe pubblicate dai 
rivoluzionarii francesi non sono vuote declamazioni. Non si 
scrutano i varii rapporti, non si dimostra al minuto popolo 
quale sarebbe l'avvenire che, volendo, può conquistarsi: coloro 
sono formalisti e non altro. Tutti, si eccettui Proudhon, 
persistono nel grave errore di pretendere iniziare le riforme 
dall'alto al basso, imporle al popolo, e non farle sorgere 
spontanee dal basso in alto; e siccome ogni caporale di partito 
credesi il solo atto a praticare le proprie idee, che egli crede le 
sole vere e giuste, tutti si fanno propugnatori della dittatura, 
perché ognuno la spera per sé, non per ambizione, ma 
<foreign lang="fra">pour faire le bien</foreign>, dicono i francesi, per 
educare il popolo, dicono gli italiani; epperò, comecché il 
moderno socialismo fosse nato in Francia, non è la Francia più 
innanzi dell'Italia nella pratica di tali dottrine. Inoltre il 
compimento della sociale riforma deve in Francia superare 
ostacoli assai maggiori che in Italia, e perché il grande 
sviluppo dell'industria, accumulando grandi capitali, ha 
creato potenti e numerose forze che resistono; e perché bisogna 
ridonare la vita al comune, spenta affatto dall'unità francese, 
mentre in Italia essa è latente, ma vigorosa e pronta a 
svilupparsi. Quindi non solo l'Italia ha in sé probabilità di molto 
maggiori che la Francia, ma la soluzione del problema sociale 
è molto più facile ed omogenea all'Italia, che alla Francia.</p>
	<p>Seguiamo il confronto fra le due nazioni, e cerchiamo 
discernere per quale delle due, ammesso il moto, è più facile il 
successo. Parigi è la sola citta della Francia ove l'insorgere è 
possibile; ivi, egli è vero, sono raccolti grandi mezzi di 
resistenza, ma il popolo parigino è numeroso ed arrischiato, il 
vacillare delle soldatesche facilissimo in una sì grande città; 
quindi facile la vittoria, che menerà un partito al potere. La 
Francia pensa ed opera come Parigi: a Carlo X succede Luigi 
Filippo, a questi la repubblica, poi Cavaignac, Bonaparte, 
l'Impero ....... ed in tutti questi cangiamenti, solo di nomi, la 
Francia intera si rimane tranquilla. Cangiano i pubblici 
funzionarii, più per premiare i partigiani del nuovo potere, che 
per punire quelli del caduto, pronti sempre ad inchinarsi al 
vincitore, tanto è cieca la disciplina. <hi rend="italic">Ubbidienza a chi 
comanda</hi> è la formola che regge la Francia intera; il re, il 
governo provvisorio, il presidente, l'imperatore........ 
qualunque, infine, sia il nome del potere che siede sovrano a 
Parigi, esso disporrà arbitrariamente delle forze di tutta la 
nazione. Fra i moderni, i suoi ordini militari sono ottimi, le 
schiere istrutte e costumate a fatica, il francese per indole 
prode e facile all'esaltazione, le tradizioni militari brillanti e 
recenti, la fiducia nelle proprie forze grandissima, quindi egli è 
formidabile, rispettato. Dopo l'esempio del 
93 nessuna potenza d'Europa attaccherà la 
Francia per sostenere un partito: anzi tutti gli stati crederanno 
di avere ottenuta una grande vittoria, se, dopo un rivolgimento, 
la Francia si rimane nelle sue frontiere. Per essa, adunque, il 
cangiar forma di governo è un fatto il quale con pochissimo 
rischio compiesi in pochi giorni. Ma quale è il vantaggio di tali 
rivolginienti? sotto altre vesti, forse più luride, il despotismo è 
permanente.</p>
	<p>La forza cade nelle mani di uomini che, parlando libertà, 
si sostituiscono al despota, ne calcano le orme, ne seguono il 
sistema, e fannosi scudo, contro i cittadini, di quell'esercito 
stesso, che pochi istanti prima riguardavano loro nemico. 
Inesperti nel trattare un tanto terribile strumento di tirannide, 
ne rivolgono contro loro medesimi le offese: un soldato o il 
discendente d'un soldato, legittimo possessore e vero 
rappresentante del diritto della forza, impone silenzio al loro 
importuno garrire, e col <hi rend="italic">piatto</hi> della sciabola li caccia 
ignominiosamente di seggio. Quando dittatura vi è in un paese, 
questa non può essere che militare, e se tale non la crea la 
nazione, essa per la natura stessa delle cose tale diventa; sono 
vani gli ostacoli, i raggiri dei curiali per garantirsi. Di un tal 
genere di rivolgimenti, cioè ad una fazione sostituirne un'altra 
al potere, la Francia può compierne uno l'anno; all'Italia sono 
impossibili. Ci faremo a dimostrarlo.</p>
	<p>Non già in una sola città italiana, ma in ognuna d'esse, 
perché piene di vita municipale, potrebbesi iniziare un 
movimento, ma con poca speranza di successo. L'Italia intera 
seguirà l'esempio, ma senza unità; gli uomini nelle cui mani, in 
ogni regione, verrà affidato il potere, non vorranno 
sottomettersi gli uni agli altri, ed ogni stato, forse ogni 
comune, spererà salvezza isolando la propria causa. Ma 
poniamo il caso, che gli italiani, resi dotti dalle passate 
vicende, affidassero ad un centro comune la somma delle cose; 
questo governo unico, a quanti bisogni deve provvedere, e 
prontamente provvedere? Insorgere e vincere le prime prove 
non basta agli italiani; essi debbono combattere una delle più 
formidabili potenze militari, che possiede in Italia una munita e 
forte base d'operazione, alla quale s'appoggia un numeroso 
esercito; quindi è forza che, ad onta del difetto di milizie e di 
armi, un esercito italiano sorga in un baleno numeroso e 
compatto. Come provvederà il governo?.. ricorrerà al terrore? 
Coloro i quali credono, che un illusorio potere, concesso da 
pochi ad alcuni uomini, possa far loro abilità di comandare 
d'un capo all'altro l'Italia, s'ingannano; essi conoscono l'Italia, 
come può conoscerla un francese o un inglese, i quali 
giudicano dal proprio l'altrui paese.</p>
	<p>La formola <hi rend="italic">ubbidienza a chi comanda</hi>, che ora 
regge la Francia, resse eziandio l'Italia, nel secolo passato e 
ne' due precedenti; ma il concetto del risorgimento italiano, 
fatto sentimento, dal quattordici, cangiolla. Il costume
che ora dalle Alpi al Lilibeo hanno i popoli italiani, è, sempre
che lo possano, <hi rend="italic">resistenza a chi comanda</hi>, né esso può cangiarsi 
in un istante. Il terrore produrrebbe l'immediata reazione, 
favorevole al nemico già accampato fra noi; le passioni in 
Italia non sono tiepide; la forza medesima di esse rese gli 
italiani padroni del mondo, e ne fa un popolo ch'è assai 
difficile governare. Ed ammessa l'ubbidienza, cosa valgono 
que' battaglioni per forza raccolti? ne' tumulti ardenti, 
sono codardi in ordinate battaglie. La Francia stessa, su cui il 
terrore ebbe grandissimo successo, non ebbe esercito 
prima del 94; per cinque anni rimase esposta 
ai colpi nemici, fu salva non già per propria virtù, sì per gli 
errori di quelli. Ma l'Italia non può sperare tale fortuna; appena 
qualche mese sarà concesso all'insurrezione italiana, per poi 
trasformarsi in esercito.</p>
	<p>Inutile, inefficace, ruinoso è il terrore in Italia. Quali 
mezzi rimangono, adunque, agli uomini eletti a governarla in sì 
difficile emergenza? Uno solo: fare un fervido e continuato 
invito al paese, e proporre i mezzi come provvedere a tutto; 
dico proporre, imperocché, non potendo abusare della forza, i 
comandi non si ridurrebbero che a semplici proposte, il cui 
risultamento dipenderà dalla volontà del paese, epperò dalle 
cagioni, che determineranno questa volontà.</p>
	<p>L'odio ai presenti governi, bastante ad insorgere, 
trionfata l'insurrezione, s'ammorza; quindi bisogna suscitare 
una passione, onde bilanciare i rischi e gli stenti della guerra. Il 
desiderio di libertà, d'indipendenza, l'amor della patria, hanno 
forza grandissima nei cuori di quella balda ed intelligente 
gioventù, che è sempre prima ad affrontare i pericoli delle 
battaglie, ma essi soli non bastano; l'Italia trionferà quando il 
contadino cangerà volontariamente la marra col fucile; ora, per 
lui, onore e patria sono parole che non hanno alcun significato; 
qualunque sia il risultamento della guerra, la servitù e la 
miseria lo aspettano. Chi può, senza mentire a sé medesimo, 
affermare, che le sorti del contadino e del minuto popolo, 
verificandosi i concetti de' presenti rivoluzionari, subiranno 
tal cangiamento da meritare le pene ed i sacrifizii necessarii a 
vincere? Il socialismo, o se vogliasi usare altra parola, una 
completa riforma degli ordini sociali, è l'unico mezzo, che, 
mostrando a coloro che soffrono un avvenire migliore da 
conquistarsi, li sospingerà alla battaglia. Quindi, le difficoltà 
che presenta la guerra del nostro risorgimento, i numerosi 
nemici, l'indole italiana assai difficile a governare, la vita 
municipale prima a manifestarsi nelle rivoluzioni, il costume, 
ormai reso seconda natura, di resistere a chi comanda....... 
costituiscono il fato della nazione; inesorabilmente le è segnato 
il destino. Schiavitù o socialismo; altra alternativa non v'è.</p>
	<p>Poniamo ora il caso che in un rivolgimento il popolo 
italiano vegga la possibilità di migliorare il suo avvenire, ed 
animato da una passione forte e popolare, che unifichi e 
determini la sua volontà e la sua azione, corra volenteroso 
incontro al nemico; e facciamoci a ricercare, seguendo il 
paragone con la Francia, se i suoi mezzi materiali sieno tali da 
vincere.</p>
	<p>La Francia, avanti la rivoluzione, contava 250 
mila uomini, dei quali 10 mila erano milizie dorate della 
corte, sparite con essa; 77 mila erano battaglioni 
provinciali; 20 a 25 mila stranieri; quindi i soldati 
regolari nazionali si riducevano a 150 mila. In Italia, 
ammessa una rivoluzione universalmente sentita, che ne 
raccolga le forze sotto la stessa bandiera, non manca 
certamente un tal numero di soldati. Aggiungi che li abusi, 
dopo quell'epoca riformati, hanno reso gli eserciti più mobili e 
più compatti, e 150 mila uomini in oggi valgono assai più 
che 150 mila uomini in allora, e la superiorità di ordini e 
d'istruzione, che avevano gli eserciti alemanni sul francese, nel 
caso nostro non esiste, perocché gli eserciti stanziali, all'epoca 
presente, si pareggiano in Europa. Le schiere francesi rimasero 
quasi dissolte pel numero rilevante d'ufficiali che seguirono le 
sorti del re; in Italia, per contro, probabilmente non se ne 
avrebbe che alcuno. Quindi le nostre forze materiali, possiamo 
dirlo, sono per numero ed ordinamenti superiori a quelle che 
possedevano i francesi al cominciare della rivoluzione.</p>
	<p>Negare agli italiani il primato nelle armi, è negare la 
storia, che perciò siamo venuti rammemorando nel primo 
saggio. La nostra temperie fornita di una quantità sufficiente, 
ma non eccedente, di sangue igneo, accoppia il sangue 
all'ingegno, qualità che spesse volte si escludono; l'italiano 
discerne il pericolo, studia il proprio vantaggio, ed opera. Se 
noi siamo degeneri dagli antichi, lo sono del pari gli altri 
popoli d'Europa; quindi il vantaggio che deriva dall'indole 
nostra, dono della natura, rimane il medesimo. Ma il valore 
individuale non ci viene negato, tutti sono convinti che un 
italiano valga assai più, o almeno quanto un francese. Ci 
faremo a discorrere del valore delle soldatesche.</p>
	<p>Un contadino che difende il suo tugurio con coraggio da 
leone, un brigante che combatte valorosamente la sbirraglia, 
può, fatto soldato, mostrarsi codardo, perché non vede la 
ragione, non sente la necessità di arrischiare la propria vita; e 
qualunque sia la severità della disciplina, le pene da cui viene 
minacciato non controbilanciano mai i perigli immediati della 
battaglia. La disciplina, bastante a rendere il russo e l'inglese 
ottimo soldato, non basta, con diverse gradazioni, all'italiano, 
al greco, allo spagnuolo, al francese eziandio; questi popoli 
debbono combattere sotto il pungolo d'una passione che li 
esalti; questi popoli hanno troppo discernimento per 
sacrificarsi come ciechi strumenti dell'altrui volontà. I Suliotti 
di eroico valore fra le loro montagne, arrolati dalla corte di 
Napoli come soldati, non corrisposero alla fama che era corsa 
di loro; al 99 l'esercito napoletano 
fugge, ed il popolo napoletano combatte strenuamente il 
nemico in ogni vallata; Capua difesa da un esercito, e la 
fortissima Gaeta, non indugiano la marcia dello straniero, che 
vede in periglio la sua facile vittoria innanzi alla città di 
Napoli, aperta e priva di ogni genere di milizia. Non appena in 
Francia cessò il feudalismo, ed ai guerrieri feudali, guerrieri 
<hi rend="italic">eroici</hi>, successero le regie milizie, i francesi perdettero il 
primato nelle armi, i lanzi e gli svizzeri vennero a loro 
preferiti. Fate paragone tra le gesta dei francesi durante la 
guerra dei sette anni e quelle durante la guerra della 
rivoluzione, e scorgerete quanta differenza passi fra le milizie 
regie e le repubblicane; quelle strumento d'un despota, queste 
animate da una forte passione. Paragonate le battaglie di 
Rosbach e Jemappes, la prima combattuta dal fiore delle regie 
milizie, l'altra da inesperti volontarii tumultuariamente 
accozzati. Paragonate il soldato italiano a Pastrengo e lo stesso 
soldato a Novara, e scorgete ad evidenza come il 
convincimento e l'esaltazione siano per tutti i popoli di 
svegliato ingegno moventi assai più efficaci, che la disciplina 
ed il terrore. In virtù del loro discernimento cotesti popoli, e 
particolarmente gl'italiani, combattono da eroi in lontane 
regioni, e mollemente, se manca l'esaltazione, nel proprio 
paese. Nel primo caso essi veggono nella disfatta la loro ruina, 
nel secondo un pretesto per tornarsene a casa. Solamente dopo 
una lunga carriera sui campi di battaglia ed una serie non 
interrotta di vittorie possono formarsi quelle schiere di 
veterani, che amano la guerra per la guerra, che tutto il loro 
utile riassumono nell'utile della vittoria, come erano le schiere 
napoleoniche; ma senza la rivoluzione, e per essa dieci anni di 
prospera guerra, non sarebbero esistite né quelle schiere, né 
Napoleone, né le vittorie di cui la Francia incoronasi 
degnamente. Adunque, la cagione medesima, la nostra 
temperie, che assicuraci il primato in guerra, è stata quella per 
cui i moderni eserciti italiani fecero cattiva prova; gli italiani 
discernono troppo il periglio, per incontrarlo in forza di una 
virtù negativa, l'ubbidienza. Questa virtù è efficacissima pei 
popoli del nord, che, dotati di una grande abbondanza di 
sangue caldo, sono stupidi e coraggiosi, atti ad essere menati 
come massa inerte contro il cannone, ma, per contro, incapaci 
di quegli sforzi che richiede la virtù ardita e libera allorché 
inspirasi nelle grandi passioni. In tali sforzi gli italiani non 
hanno pari che i greci; seguono con maggiore impeto, ma 
minor costanza, i francesi.</p>
	<p>Un esercito regio d'italiani guerreggiando per conto di 
una dinastia e per cagioni che non comprende, sarà il 
peggiore degli eserciti europei; se poi combatterà per una 
causa sentita e popolare, sarà invincibile. Senza una passione 
universalmente sentita, gli italiani non potranno combattere 
con valore; se poi la passione e l'esaltazione esisteranno, le 
nostre schiere saranno tanto superiori a quelle degli altri 
popoli, per quanto lo furono i romani, i quali non vissero sotto 
clima diverso dal presente, né ebbero un maggiore numero 
d'organi sensorii, né temperie diversa da noi. Essi nella guerra 
vedevano un utile che noi non veggiamo; questa differenza, e 
nulla più, passa tra noi e loro.</p>
	<p>La popolazione dell'Italia, oggigiorno, è quanto quella 
della Francia nell'.9, mentre l'estensione della 
nostra frontiera è poco più del terzo di quella. La Francia mise 
in armi 800 mila uomini, ma questi ripartiti in  
eserciti (così richiedeva la ragion di guerra) non poterono in 
alcun punto ottenere sul nemico una significante 
preponderanza di forze; gli eserciti a' confini di Spagna, 
d'Italia, del Belgio, della Germania non potevano certamente 
operare con un comune disegno, ed ognuno d'essi rimase 
abbandonato alle proprie forze. La posizione degli italiani è 
molto migliore; difesi essi dalla cerchia delle Alpi, il nemico è 
costretto a raccogliere le sue forze in paese sterile e dirupato, 
mentre gli italiani si trovano nella valle del Po, regione 
ubertosa, ove popolose e ricche città, numerose strade, un 
maestoso fiume, forniscono, trasmettono facilmente le 
vettovaglie. Gli attacchi che le diverse potenze potrebbero 
intraprendere sui varii punti della frontiera, non possono 
riuscire simultanei, perché non sono prevedibili tutti gli 
ostacoli, che, attraverso i monti possono indugiare la marcia 
d'un esercito. Impossibile riescirebbe loro il darsi un 
vicendevole soccorso, perché l'asprezza del terreno nol 
comporta, ed ogni attacco, non solo rimarrebbe isolato, ma, 
sboccando dalle valli, non potrebbe che presentare delle teste 
di colonna agli italiani, i quali possono facilmente far massa 
contro il più vicino de' nemici; di modo che i francesi con 
800 mila uomini si difesero contro tutta l'Europa, né 
poterono sempre pareggiare in numero il nemico, sui diversi 
campi di battaglia, mentre agli italiani basterebbero 250 
mila uomini, per conservare in ogni scontro la loro 
superiorità. I nemici della Francia, finalmente, ebbero uno 
scopo alle loro operazioni, Parigi; i nemici d'Italia non ne 
avrebbero alcuno; l'importanza delle varie capitali sparirebbe 
con la rivoluzione; né potrebbesi questa, ad onta degli sforzi 
che farebbero gli stolti, attribuire ad una sola fra esse, sia 
anche Roma, perché l'indole nazionale nol tollera; 
quindi il nemico sarebbe costretto vincere in ogni vallata, in 
ogni borgo; troverebbe tante capitali innanzi a sé, quanti sono i 
punti strategici del nostro suolo.</p>
	<p>Facendoci a riassumere il detto conchiuderemo che le 
tendenze e le probabilità di moto sono in Italia maggiori che in 
Francia, e minori le forze resistenti; che, quantunque i moderni 
socialisti siano francesi, la propaganda pratica di quelle idee 
non è in Francia più avanzata che in Italia. Nondimeno i 
vantaggi che esse promettono sono tali, che, se un 
rivolgimento ne permetterà la benché minima applicazione, 
esse diverranno in un tratto popolarissime in Italia come in 
Francia. Ammesso il moto prodotto da cagione universalmente 
sentita, abbiamo discorso del numero e valore delle 
soldatesche, delle frontiere, della guerra che dovremmo 
sostenere, e che la Francia sostenne, ed il vantaggio, 
evidentemente, è dalla nostra parte. Possa questo confronto 
rilevare gli animi, generare la fiducia in noi stessi, che è forza 
confessarlo, manca; imperciocché gli italiani hanno il torto di 
confondere le imprese dei nostri tirannelli con quelle della 
nazione. Perché essi non s'inspirano in quelle gesta, che l'Italia 
tutta unita compì? in esse, la cui memoria dura da tanti secoli e 
durerà lontana, avranno la giusta misura delle nostre forze, né 
ci sarà luogo a scoraggiamento.</p>
	<p>Le nazioni, durante le medesime fasi di loro vita, sono 
sempre le stesse; credi tu, o lettore, che siamo in decadenza? 
non leggere oltre, non perdere il tempo, caccia le mani nella 
corruzione che ti circonda, usa ogni mezzo per arricchirti e 
godere della vita, inchìnati ai tiranni, basta che ti assicurino i 
materiali godimenti, e se poi credi che possiamo risorgere, devi 
assolutamente credere che saremo grandi come furono i nostri 
progenitori; se nol credi ti compatisco, il tuo animo poco 
gagliardo non regge alle impressioni delle conseguenze 
estreme, tentenni nel mezzo, e sei fra la turba di coloro che 
<hi rend="italic">visser senza biasmo e senza lode</hi>; sarai poco utile alla 
patria ed increscioso a te stesso.</p>
	<p>Inoltre, il nostro ragionamento farà risaltare sempre più 
la stranezza di alcuni italiani di pregievole ingegno, di ottimo 
cuore, i quali credono fermamente adoperarsi per lo bene della 
patria, col tessere una continuata apologia di Francia, 
mostrandocela quale astro, che dovrà dar norma e rischiarare il 
nostro avvenire. E perché abbiamo qualche chilometro di meno 
di strade a rotaie e di telegrafi elettrici, perché l'aristocrazia 
bancaria non è così potente come in Francia, perché il 
monopolio, tra noi, non ha raggiunto l'apogéo, perché in 
Francia si pubblica qualche migliaio di più di bugiardi 
volumi, n'inferiscono che l'Italia non regge al confronto di 
quella nazione. I loro scritti, eziandio nel cuore dei più 
imparziali non possono che suscitare un certo disgusto; pure 
considerando ogni libro che si pubblica come espressione di un 
sentimento nazionale, e lasciando all'intolleranza religiosa e 
regia la ripartizione fra libri buoni e libri cattivi, noi ci siamo 
dati alla ricerca delle cagioni, che possono suscitare simili 
dottrine. L'apparenza degli eventi trasse fuori del loro 
proposito cotesti scrittori. Eglino, onde scrivere come 
rivoluzionarii italiani, sonosi dati a fare profondo studio sulle 
cose e sulle idee di Francia, che, al momento, avevano vita più 
rigogliosa, e tutti invasi di quelle idee si son fatti a ricercarle in 
Italia; cercavano Francia, ad essi notissima, han trovato Italia, 
che poco conoscevano; e, come se le nazioni durante la loro 
vita dovessero calcare le medesime orme, han dichiarato Italia 
in ritardo. Intanto la loro posizione, dovendo scrivere d'Italia 
con idee francesi, era falsa, e la conclusione non poteva essere 
che una: l'Italia non è Francia. Allora colorirono diversamente 
il loro disegno, resero francese l'Europa, ed in questo quadro 
generale, in un posto affatto secondario, quasi totalmente in 
ombra, si scorge l'Italia in lontananza. Ma chi parte da falsi 
principii deve essere condotto naturalmente a false 
conseguenze. Infrancesato il globo intero, ne derivava la 
supremazia francese, e l'avvenire da essi pronosticato sarebbe, 
come dice V. Hugo, il mondo francese; e quindi la 
rivoluzione, la rigenerazione umanitaria risultando d'un 
carattere speciale, e non già umanitario, veniva da essi, che se 
ne dicono i propugnatori, rinnegata affatto.</p>
	<p>E tratti ancora innanzi da' loro ragionamenti additano 
la Francia come nostra protettrice, come fonte di ogni nostro 
futuro bene, e predicano la fratellanza con essa; assurdo 
manifesto. Avvegnaché tra il protettore ed il protetto, il 
maestro ed il discepolo, il difensore ed il difeso, fratellanza 
non può esservi mai, ma dipendenza. Senza che essi se ne 
accorgano, i loro ragionamenti pronosticano che un giorno 
Parigi sarà la nuova Roma, e come ora la Francia china il capo 
ai vitelli sublimati da compri pretoriani, nel felicissimo 
avvenire al quale ci avviciniamo, tutta l'Europa farà lo stesso. 
Se questo è il progresso auguriamoci il regresso, e regresso 
prontissimo.</p>
	<p>Non si affretta né si propugna la rivoluzione con dottrine 
che la distruggono, od almeno la travisano, e sgagliardiscono 
l'animo; l'unità mondiale vi sarà, ma non già come pretendono 
costoro, distruggendo le nazionalità, incorporandosi insieme, o 
assorbite dalla preponderanza di una fra esse. Come un 
individuo associandosi co' suoi simili viene abilitato ad uno 
sviluppo maggiore delle proprie facoltà, del pari, 
nell'associazione universale, ogni nazione, lungi dal perdere la 
sua individualità e l'indole propria, troverà campo più vasto a 
svilupparla; e nel modo stesso che una nazione non sarà libera, 
in tutto il significato della parola libertà, se ogni suo individuo 
non sente fiducia nelle proprie forze, dignità ed uguaglianza 
assoluta col resto dei cittadini, così l'associazione universale 
non potrà aver luogo se prima ogni nazione non si costituisca 
strettamente ne' proprii caratteri, e non ci sia fra tutte che 
un'uguaglianza universalmente sentita. Quindi, perché si attui 
la nostra fratellanza con la Francia, bisogna combatterla e 
vincerla, o almeno è indispensabile, che in parità di circostanze 
e di forze, sul medesimo campo di bàttaglia, contro un nemico 
comune, meritassimo la palma in una nobile gara di gloriose 
gesta.</p>
	<p> Se per numerare i partiti in Italia ci facessimo con 
microscopica diligenza a discuterne le minime gradazioni, e 
volessimo tener conto di una turba di persone che affannose 
brulicano intorno ai troni, l'impresa riuscirebbe faticosa ed 
ingrata. Cotestoro non sono che individui, le cui opinioni 
mutano al mutare degli eventi; ora veggono il re di Sardegna 
cacciare d'Italia stranieri, principi, papa ed incoronarsi re 
d'Italia, ora promettono corone ed assicurano successi in virtù 
d'un credito che mai ebbero o più non hanno; oppure 
distribuiscono l'Italia ai varii principi d'una dinastia, e cangiano 
il pensiero italiano in servitù per una schiatta principesca, e 
vorrebbero richiamare a vita antichi regni, coi loro baroni, i 
loro pari, i loro prelati, e tutta la pompa del feudalismo. Altri - 
e sono i più abbietti - cercano un re oltre Alpi invocando 
l'appoggio d'un avventuriero e degli assassini di Roma. Sono 
tra questi certi dottrinarii, paghi di esprimere moderatamente i 
loro pensieri, badando, come essi medesimi dicono, che la 
scienza non esca dalla sua <hi rend="italic">innocenza</hi>, ovvero si riduca 
ad una pura perdita di tempo; vi sono banchieri e commercianti 
le cui faccende prosperano, quindi temono qualunque 
rivolgimento, che ne ristagni il corso. Ma questi non sono 
partiti, neppur sette, sono individui, ripeto, esuli i più, a' 
quali l'esilio, sorgente per la maggior parte di miserie e dolori, 
fruttò loro onori, considerazioni, lucri che mai non ottennero 
nel proprio paese. Rispettando in questa numerosa schiera i 
pochissimi illusi perché non vogliono darsi la pena di pensare, 
e perché natura li creò d'animo poco gagliardo, spregiamo la 
generalità; né ci faremo a rimescolare un tal fango. Le 
nostre riflessioni si rivolgeranno su coloro che meritano il 
nome di partito.</p>
	<p>I regii bramano la guerra europea; e leggendo come Casa 
Savoia, barcheggiando fra Austria e Francia, abbia ingrandito i 
suoi Stati, sperano che si possa porre ad effetto la cacciata 
dello straniero, e costituire un forte regno boreale arbitro de' 
destini italiani. Il principio loro è quello sviluppato dal Balbo,
tendere all'unità col successivo ingrandimento de' varii Stati
italiani. Noi riteniamo e l'abbiamo dimostrato, che
questo successivo ingrandimento è di ostacolo all'unità; che 
uno Stato italiano non darà mai norma agli altri, ma accrescerà 
in quelli l'occulto potere ed il credito degli stranieri. Abbiamo 
emessa distesamente la nostra opinione riguardo al significato 
che diamo alla parola nazionalità, epperò non possiamo 
riscontrare la nazionalità italiana negli abitanti della vallata del 
Po, retti secondo i capricci di un principe; ed in ultimo, 
insegnandoci la storia con severissima lezione, che le guerre 
regie combattute in Italia sono sempre state scaturigine di 
miserie ed umiliazione, rispettiamo una tale opinione, ma la 
logica ed il cuore si ricusano a dichiararla italiana.</p>
	<p>L'altro partito che raccoglie sotto la sua bandiera la più 
ardita e generosa gioventù, è il repubblicano. Assennati da' 
passati disastri non hanno fede alcuna ne' principi; il 
risorgimento d'Italia, la cacciata dello straniero, la sperano 
dalle proprie forze, da una rivoluzione.</p>
	<p>Si distacca alquanto da questi un numero limitatissimo 
d'individui che si dicono federalisti. Per li unitarii lo scopo 
principale è la nazionalità, pei federalisti la libertà; quelli 
escludono qualunque intrusione straniera, questi accetterebbero 
la libertà dalla Francia, quasiché la libertà potesse riceversi in 
dono; e così federalisti ed unitarii, per soverchia esclusività 
ne' loro sistemi errano, non potendo esistere, come nei 
precedenti capitoli abbiamo dimostrato, nazionalità senza 
libertà, né questa senza quella. I federalisti hanno più chiari e 
recisi concetti politici, sono repubblicani di principii; gli 
unitarii sentono più fortemente la dignità nazionale, ma non 
sono repubblicani che di forme. Quindi repubblicani unitarii, 
federalisti e regii sono i tre partiti che si riscontrano in Italia; 
ma i due ultimi aspettano l'impulso altronde, e sono ben rari fra 
loro gli uomini d'azione, i più sono dottrinarii; i primi invece 
vanno fastosi di una schiera nobilissima di martiri, e contano 
quaranta anni di vita operosissima. Inoltre tanto i regii, come 
abbiamo detto, quanto i federalisti, appartengono quasi 
tutti all'Italia boreale o alla Sicilia, gli uni contenti di un 
regno, gli altri di una cisalpina; mentre gli unitari abbracciano 
nelle loro mire l'intera Penisola dalle Alpi al Lilibeo; epperò se 
non vogliasi disconoscere il vero, i soli che abbiano un 
carattere reciso di partito italiano sono i repubblicani unitarii. 
Gli avversari accusano questo partito di debolezza e discordia, 
che corre dietro una chimera. Ma è forza riconoscere che sono 
i soli i quali si adoperino a dar corpo a cotesta chimera, senza 
attendere che la manna piombi dal cielo.</p>
	<p>Dal detto possiamo conchiudere che, quantunque 
l'energia arricchisca l'Italia di tanti diversi concetti per quanti 
uomini pensanti essa conta (il che dal volgo è tolto quale 
disgrazia), fatto studio sulle diverse opinioni, tre soli partiti 
abbiamo visto nettamente definirsi, de' quali due si limitano 
a sperare, uno solo è operoso. Senza che, fra queste tre parti, 
che in apparenza sembrano escludersi, havvi eziandio un punto 
di contatto; l'odio agli stranieri; sentimento ad ogni altro 
prevalente, in un cuore italiano. E fatta eccezione di alcuni 
servili, o salariati, o baroni, che ambiscono essere senatori, o 
strisciare nelle anticamere de' re, il partito regio in Italia ha 
un carattere affatto diverso da quello che hanno i realisti 
d'oltralpe. Non è simpatia per la monarchia, o per una schiatta, 
ovvero, come dicono i francesi, <foreign lang="fra">dévouement</foreign>, 
che li leghi al trono, ma è il bisogno che essi sentono d'un 
appoggio, per la poca fiducia che hanno ne' rivolgimenti 
popoleschi. Del pari, le opinioni de' repubblicani, meno 
pochi, accostansi assai più al dubbio, ovvero ad un'oscura ed 
incerta percezione di rapporti, che all'evidenza. Sono 
repubblicani perché convinti che i principi non vogliono né 
possono volere l'unità e l'indipendenza italiana; ma regii e 
repubblicani saranno tutti con quelle insegne, che prime 
muoveranno arditamente e LEALMENTE contro li stranieri. Il 
modo adunque per discernere quale partito è il più forte, non è, 
in Italia, quello di numerarlo; l'azione indubitatamente farà 
sparire i partiti, li raccoglierà sotto la medesima bandiera; ma 
invece bisogna studiare quale abbia maggior probabilità 
d'iniziativa, quale, pei principii che propugna, potrà superare 
più facilmente i tanti ostacoli che si presentano.</p>
	<p>Nel ragionare della nazionalità abbiamo visto come lo 
stato presente d'Europa, le quistioni che vi si agitano, l'energia 
italiana, le tradizioni municipali, la difficoltà dell'impresa, non 
rendano possibile il risorgimento italiano, che da una 
rivoluzione radicale e sentita; epperò l'<hi rend="italic">utile delle masse</hi>, 
come un torrente, che trarrà seco alla battaglia gli italiani 
d'ogni opinione.</p>
	<p>Seguiamo ora il successivo sviluppo di queste 
opinioni in tutte le diverse loro fasi, facciamo studio sugli 
insegnamenti del passato, onde scorgere ove la forza delle 
cose, ovvero il fato della nazione ci condurrà.</p>
	<p> Allorché una forza prepotente opprime un rivolgimento 
qualunque, nel cuore de' vinti, privati de' loro beni, sorge 
a rattemprare i mali una fervida speranza della riscossa, che lo 
scorrere degli anni, in luogo di rafforzare, scema e dilegua. 
Imperocché essendo allora il disquilibrio dell'utile e delle 
affezioni private grandissimo, la natura umana creasi su 
puntello, la speranza volge tutta la sua operosità alla cosa 
pubblica, che, in que' fugacissimi momenti, riassume 
eziandio l'utile privato, mentre in seguito, l'imperiosa necessità 
li separa di nuovo, e l'abitudine scemando i mali ammorza il 
desiderio della riscossa.</p>
	<p>Queste naturali ed universali disposizioni, cessata la 
repubblica romana, trovarono in Mazzini chi diede loro forma 
ed azione. Così surse l'<hi rend="italic">Associazione Nazionale</hi>, poi il 
<hi rend="italic">Comitato Nazionale</hi>, la cui importanza basta a farli 
entrare nel dominio storico, e meritevoli di riflessione. Epperò, 
innanzi tutto, ci renderemo esatto conto, e sottoporremo a 
severa critica le dottrine che professa il Mazzini, inspiratore di 
tali fatti e degli avvenimenti che ne emersero.</p>
	<p>Giuseppe Mazzini è una indole nobilissima. I suoi 
piaceri, i suoi godimenti si riassumono nel farsi strumento del 
risorgimento italiano; sospingere gli italiani alla conquista 
della loro patria fu il primo forte pensiero che balenò nella sua 
mente giovanile, poi la stella polare della sua vita, e sarà 
l'ultimo suo voto.</p>
	<p>Se ragiona assistito dalla verità, ha logica potentissima; 
il suo discorso è colorito e convincente; ma se qualche 
pregiudizio lo trae fuori di strada, allora declama, ripetesi 
sovente, quasiché delle idee fisse, de' punti di fede, 
angustiassero il suo grande ingegno in picciolissimo giro.</p>
	<p>Facile all'amicizia, generoso, inaccessibile all'odio, e coi 
suoi nemici personali magnanimo.</p>
	<p>La sua temperie non è robusta, ed a niuno meglio che a 
lui converrebbero gli agi della vita: nondimeno niuno più di lui 
li sprezza; per esso la vita materiale non esiste.</p>
	<p>Durante la sua laboriosa e tribolata carriera, esposto alle 
ingiurie ed alle persecuzioni degli uomini e de' governi, 
essendo privo d'appoggio in sulla terra, ha inteso il bisogno di 
rivolgersi al cielo, ha ricorso alla religione, e perciò ne' suoi 
concetti politici avvi un poco del misticismo. La religione l'ha 
fatto propendere un poco verso il principio d'autorità; 
quindi le accuse mosse contro di lui, ora di assumere un tuono 
dittatoriale, ora profetico, mentre la sua indole lo rende capace 
della più pacata discussione e della più ampia tolleranza. 
Quindi i suoi difetti, i suoi errori prendono tutti origine da' 
suoi sentimenti religiosi; se Mazzini fosse irreligioso sarebbe 
l'ideale del cittadino. Su lui il mondo esteriore non ha potenza 
di sorte alcuna; mutano i tempi, cadono e sorgono troni, 
ognuno in questi mutamenti cerca fortuna, o salvarsi dalla 
caduta, egli invece costante ne' suoi principii, marcia 
attraverso le rovine, come attraverso le ricchezze, verso il fine 
proposto. Il sentimento interno ha sempre la prevalenza sulle 
impressioni esteriori. Parlerò delle sue dottrine, esporrò più 
diffusamente quello di cui tante volte parlammo insieme.</p>
	<p>Il fato di una nazione Mazzini nol cerca ne' rapporti 
sociali ed internazionali d'onde scaturiscono le guerre, le 
conquiste, le rivoluzioni, ma abbandona la terra, e lo cerca nel 
cielo. La legge, dice egli, è un'emanazione di Dio, che impone 
di vivere <hi rend="italic">nel vero, nel reale, nel giusto</hi>. Cotesto dovere 
non è, secondo lui, verso noi medesimi, ma verso l'umanità. 
Quindi la vita una missione a compiere, un continuo sacrifizio, 
che necessariamente deve aspettarsi un premio o una pena; 
altrimenti non avrebbe scopo. Ma ove conducono questi 
principii?</p>
	<p>Questo dovere, questa missione, questo sacrifizio, 
secondo Mazzini, oggigiorno sono disconosciuti. Dal che 
risulta un fatto che gli è forza ammettere: il despotismo, forza 
mondana e materiale ha soffocato un'idea, una tendenza 
celeste, che Dio avrebbe dovuto infondere in tutti i cuori.</p>
	<p>Per compiere la rivoluzione bisogna adoperare ogni 
sforzo onde far rivivere questo sentimento, questo germe 
divino, che trovasi in ogni cuore. Ma se la rivoluzione 
avvenisse quando esso sarà risorto, avverrebbe precisamente 
quando più non sarebbe necessaria, giacché se ognuno, 
trascurando sé medesimo, s'interessasse non d'altro che del 
bene pubblico, allora ad onta de' despoti e degli stranieri, la 
nazione, pare, dovrebbe essere felicissima; senza che, despoti e 
stranieri, uomini anch'essi, e perciò soggetti alla potenza di tale 
legge diverrebbero nostri padri affettuosi, nostri fratelli; e gli 
austriaci, volontariamente, senza bruttarsi le mani di sangue, 
andrebbero a compiere, ne' loro paesi, la missione della vita. 
- Tutta questa dottrina, altro non è che la sognata fratellanza 
del Vangelo. - Mazzini sfugge questa conseguenza; il 
despotismo, egli dice, impedisce che questa legge si trasfonda 
nell'umanità (così poco curasi Dio di propagare le sue 
leggi); solo pochissimi eletti, i migliori per senno e per virtù, 
hanno il privilegio di comprenderla, e nel tempo stesso il 
dovere di rovesciare gli ostacoli materiali, e fare agevole ai 
molti il riconoscere ove si trovi il vero.</p>
	<p>Suppongasi che alla voce, all'impulso di pochi, tutti 
rispondessero, e la patria fosse conquistata: cosa ne 
seguirebbe? Il passato avendoci insegnato quanto sia facile 
corrompere gli animi e cancellare da essi la percezione del 
vero e del giusto, bisogna che, in avvenire, s'adoperi ogni 
mezzo onde evitare, impedire ogni trista tendenza. D'onde 
emerge per necessità il governo de' migliori, de' padri 
della patria, che terranno le anime sotto la loro tutela, che 
diranno al cittadino: <hi rend="italic">tu hai un'anima immortale, una 
missione da compiere, un vincolo con quanto ha vita, un 
dovere verso tutti, un diritto all'amore ed all'aiuto di tutti</hi>. 
Chiunque affermasse che l'anima non è immortale; che non 
abbiamo missione da compiere, ma un istinto, che si sospinge 
continuamente verso il nostro meglio; che, verso altrui, non 
abbiamo né doveri né diritti, ma vincoli di libera associazione 
che il nostro personale vantaggio determina, sarebbe un 
cretino, meriterebbe l'ostracismo, ed infamati dovrebbero 
essere i nomi di Beccaria, di Filangeri, di Romagnosi.</p>
	<p>Conseguente a tali principii, Mazzini attribuisce i mali, 
sotto cui ora geme la Francia, al cattivo apostolato: e perciò 
l'apostolato non potrà esser libero, ma bisogna in ogni modo 
adoperarsi onde l'anima non venga <hi rend="italic">illaqueata</hi> da' 
sofismi de' materialisti; - indice adunque de' libri proibiti, 
censura, financo il rogo, per gli ostinati, se fa bisogno; eterno, 
inesorabile assurdo in cui cadono coloro, i quali riconoscono 
come una necessità imporre de' limiti alla libertà.</p>
	<p>I libri e le azioni, ripetiamolo, che risultano dalla lettura 
di essi, altro non sono che la manifestazione della vita sociale, 
ne sono i pensieri e le opere. La tirannide che cerca interdire 
codesta manifestazione onde sostituirsi in sua vece, è naturale 
che la tema. Ma riconoscere il diritto e la sovranità della 
volontà nazionale, e declamare contro i cattivi libri è un 
grossolano errore; un popolo libero che volesse limitare la 
stampa, sarebbe come un individuo che per limitare i propri 
pensieri, le proprie azioni, mutilasse il suo essere.</p>
	<p>L'imperatore delle Russie Alessandro I dichiarò esservi 
al disopra di lui il principio della giustizia, ma chi proclamava 
questo principio? egli medesimo; chi n'erano i custodi? i suoi 
satelliti. Ogni epoca annovera il suo giusto ed il suo vero; di 
quali, fra' tanti, parla Mazzini? Riconoscere doveri è, 
né può negarsi, ammettere il diritto di limitare la libertà, e 
questo principio, più o meno largamente applicato, è quello su 
cui si fondano i moderni governi d'Europa. Voi siete liberi, vi 
dice la monarchia costituzionale, fin tanto che la vostra libertà 
non eccede i limiti dell'equo e del giusto; il fisco è incaricato di 
additarvi cotesti limiti.</p>
	<p>Chiunque mi dirà: devi compiere il <hi rend="italic">dovere</hi> di 
conquistarti la patria, assume su di me un tuono di superiorità e 
di comando; io nol patisco, e rispondo: chi sei tu che il dici? - 
Dio lo vuole - Ed io: dimostrami prima che esiste Dio, e poi 
dammi le prove che tu sei l'interprete della sua volontà, 
altrimenti, se puoi costringermi con la forza, non sei che un 
tiranno; nel caso contrario non posso che compatirti. Per 
contro, ogni individuo può farsi propugnatore dei diritti 
universali senza arrogarsi autorità, e senza intaccare la libertà 
di alcuno. L'uomo nasce libero ed indipendente, dunque ha 
diritto all'esistenza, diritto di sviluppare ed utilizzare le proprie 
facoltà, diritto al pieno godimento del frutto de' suoi 
lavori.... ecco delle verità, che non hanno bisogno d'essere 
interpretate e svolte da' migliori per <hi rend="italic">senno</hi> e per 
<hi rend="italic">virtù</hi>; chiunque le propugna, sia egli l'ultimo o il primo 
per senno, sia egli cultore della virtù o del vizio, esse non 
perderanno mai la loro evidenza, non cesseranno mai di essere 
verità. Costui potrà aggiungere: "la tirannide che sostiene i 
privilegi è quella che vi rapisce questi diritti; abbattiamola!" - 
ed ognuno senza fare atto di ubbidienza, potrà afferrare un 
fucile e seguirlo.</p>
	<p>La società non impone doveri, ma li crea, promettendo 
solamente guarentigia de' diritti d'ognuno; il che limita di 
fatto i diritti altrui. La dissoluzione della società conducendo 
per conseguenza immediata alla perdita di questi diritti, ne 
emerge, senza aver bisogno d'apostolato o di educazione, 
l'impegno, la volontà d'adoperarsi con ogni possa onde 
difendere questa società. Ma se questi diritti si riducono a 
quelli del proletario, morir di fame, od essere tratto in prigione, 
allora la sola forza, favorita dall'ignoranza, potrà indurre 
cotesti iloti a difendere quel sistema e quelle istituzioni che li 
opprimono.</p>
	<p>Questi diritti sono quelli che mantengono l'equilibrio 
sociale, senza che vi sia bisogno di governo; ma non appena 
questi diritti vengono lesi nella benché minima parte, il 
governo diventa indispensabile, perché sostegno d'usurpazioni 
e privilegi, non di leggi eterne e naturali, che si reggono da sé.</p>
	<p>Tanti fratelli messi sotto la tutela de' migliori, - è la 
società, la nazione sognata da Mazzini, ovvero 
l'attuazione del cristianesimo.</p>
	<p>Quale teoria ha un sì lungo apostolato, come 
l'evangelica, ed in quale epoca si è mai verificato il sogno della 
fratellanza? I selvaggi in mortali duelli si disputano il vitto e la 
donna, si sbranano l'un l'altro; in essi è la natura che parla in 
tutta la sua purezza, e secondo i religiosi è Dio che manifesta 
le sue leggi. Le famiglie combattono fra loro. Dall'unione delle 
famiglie, prodotta dal bisogno di difesa, sorgono le città, le 
nazioni, che si conquidono, si distruggono, si fanno serve, 
quasi senza veruna ragione sufficiente, il più sovente pel 
capriccio di un despota. Un soldato, per uno scarso guadagno, 
si dà al mestiere di uccisore d'uomini che non conosce, e con 
cui non ha astio veruno, anzi ha spesso vincoli di parentela e di 
amicizia. Il forte cerca sempre di opprimere il debole: l'astuto 
profitta dell'altrui semplicità; il dotto dell'altrui ignoranza. Non 
havvi fortuna che non si elevi sulle altrui ruine. Fratelli contro 
fratelli, figli contro padre si armano, disputandosi il possesso 
di ricchezze che hanno usurpato al povero. Un mercante 
vedrebbe ad occhio asciutto cadere a migliaia i suoi simili, 
piuttosto che ribassare il prezzo di una sua merce. Insomma, 
<hi rend="italic">il mondo sempre in possesso de' più forti e de' più 
astuti è la storia dell'umanità</hi>. Finalmente, i primi cristiani, i 
più fanatici adoratori di Cristo, discutevano nella Tebaide di 
fratellanza e mansuetudine a colpi di pietre e di bastone. E più 
tardi gli ortodossi cattolici ponevano ad effetto il dogma della 
fratellanza con ardere vivo chi non voleva dirsi loro 
<hi rend="italic">fratello</hi>. L'uomo, ben lungi dal propendere a dividere il 
suo con altri, mai sempre scontento di quel che ha, desidera ciò 
ch'altri possiede; da ciò l'infaticabile operosità. Il coraggio, in 
qualunque epoca, in qualunque nazione, dall'uomo timido 
come dal valoroso, nell'assassino o nell'eroe, è sempre 
ammirato; da ciò le ardite imprese. Sono queste le due 
propensioni, che danno norma alla vita dell'uomo, e sono in 
contraddizione manifesta col dogma della fratellanza.</p>
	<p>Un uomo, in passando, scorge un moribondo per fame, 
oggetto che produce in lui, in ragione della delicatezza di sua 
fibra, una sensazione dolorosa; a sfuggirla, soccorre l'infelice. 
Il domani, esaurito il magro soccorso, quegli muore per fame, 
e questi che non è più sotto l'impressione dolorosa del giorno 
innanzi, neppur pensandovi, banchetta lietamente. Un solo 
fatto, argomento validissimo contro l'istinto della beneficenza, 
è tolto dai propugnatori di essa dallo stesso Rousseau come 
una dimostrazione favorevole, tanto scarsi sono gli argomenti 
che rincalzano la loro asserzione.</p>
	<p>Ai Romani ed ai Greci non venne mai in mente 
di dirsi fratelli e ne ammiriamo, stupefatti, l'amor di patria, gli 
atti generosi, il continuo prevalere dell'utile pubblico al 
privato: laddove il mondo cristiano, che si disse un mondo di 
fratelli, presentaci il miserando spettacolo d'una solitudine di 
voleri e di mire, scaturigine d'ignobili fazioni e guerre civili 
atrocissime. Egli è adunque ben meraviglioso il pretendere 
rigenerare il mondo, predicando la fraternità, che dopo
diciotto secoli di apostolato è rimasta infruttuosa.
L'indole umana, le sue propensioni, i suoi istinti sono
inesorabilmente invariabili, e sono le forze di cui il sistema 
sociale deve valersi per produrre la pubblica felicità, la quale 
sarà necessariamente nulla, se coteste forze si combattono e si 
elidono perché applicate in opposta direzione, e massime se 
tutte cospireranno al medesimo scopo. Quindi non è l'uomo 
che deve educarsi, ma sono i rapporti sociali che debbono 
cangiare affatto, e ciò basterà per trasformare un popolo di 
egoisti e dissoluti in un popolo d'eroi; amor di patria vi sarà 
quando l'utile privato verrà indissolubilmente legato coll'utile 
pubblico, quando ognuno adoperandosi pel proprio bene, farà 
eziandio il bene dell'universale. Consolantissima verità, che 
sostituisce al lento, impossibile, assurdo sistema di educazione, 
quello prontissimo della rivoluzione, e che in luogo di 
escludere, come irriducibili, un numero considerevole 
d'individui, e restringere gli eletti a pochissimi, allarga in vasto 
campo la nostra coscienza, ed abbraccia senza eccezione di 
sorta l'universalità dei cittadini; il traditore, l'assassino, il 
ladro.... tutti potranno diventare utili al paese allorché saranno 
sparite le cagioni del delinquere e l'utile che dal delitto 
traevano. Il fine è l'unità d'interessi, la fratellanza; il mezzo, la 
riforma completa degli ordini sociali operata con la forza.</p>
	<p>Inoltre, sarà sempre un enigma inesplicabile, come 
alcuni trovano nelle pagine del Vangelo l'inno delle battaglie; 
come il vangelo, ove è scritto: <foreign lang="lat">obedite principibus etiam 
discolis</foreign>, racchiuda massime favorevoli alla libertà. Gli 
stranieri, i satelliti del dispotismo sono nostri fratelli, bisogna 
convincerli, non già ammazzarli! <hi rend="italic">quale orrore</hi>!! versare 
il sangue fraterno!.... Ma questa è l'estrema contraddizione del 
mondo cristiano. I fiorentini dichiarando Cristo patrono della 
città ed armandosi contro il principe d'Orange, mentivano a 
loro medesimi: lungi da voi que' micidiali brandi, calpestate 
i fregi dei vostri cimieri, inginocchiatevi e pregate, umiliatevi 
dinanzi al vostro nemico! il vostro regno è nel cielo, tanto più 
splendido quanto più umiliati in terra! ecco la dottrina 
di Cristo. Su, combattete inalzando il vessillo della croce! voi 
non siete che degli ipocriti o degli stolidi, che non sanno quel 
che si fanno. Un valoroso polacco, durante la rivoluzione di 
Polonia, fece scrivere sul vessillo della sua legione: <hi rend="italic">tutti gli 
uomini sono fratelli</hi>; e questa legione fu il terrore de' 
<hi rend="italic">fratelli russi. E bene, metterò de' guanti</hi>, rispose un 
soldato francese il due dicembre ad un popolano, che dicevagli 
di non bruttarsi le mani di sangue fraterno; sarcasmo meritato 
alla stupida ed ipocrita proposta. Allorché il popolo insorge, i 
soldati potrebbero fargli il medesimo rimprovero; nulla 
giustifica il fratricidio; è a Dio, secondo la vostra dottrina, il 
punire i colpevoli. Ma la digressione sulla fratellanza è già 
lunga e nojosa; - riprendiamo il filo delle idee, e continuiamo il 
ragionamento sul <hi rend="italic">Comitato Nazionale</hi>.</p>
	<p>Tutti coloro che speravano il risorgimento per mezzo 
delle forze della nazione, e non altrimenti, applaudirono 
unanimemente all'installazione del <hi rend="italic">Comitato Nazionale</hi>. 
Tutti rivolsero lo sguardo a questo nuovo faro; tutti fidavano 
nella candida fama degli uomini che lo componevano, 
guarentigia solenne della rettitudine di loro intenzioni. Il 
comitato non ebbe in suo potere alcun mezzo per farsi 
riconoscere, anzi v'era la minaccia di prigionia e d'esilio contro 
chiunque facessegli adesione. E nondimeno le adesioni furono 
numerosissime; prova incontrastabile di sua legittimità. Si 
confortarono le speranze, e generale era l'aspettativa. Il 
comitato esordì col prestito nazionale; e comeché il 
risultamento non avesse corrisposto alle speranze, fu un atto 
logico e necessario. Sarebbe stato follia sperare di più; ottenere 
denaro è cosa più difficile che ottenere combattenti; ed in 
simile circostanza trattavasi di sborsarli correndo rischj 
gravissimi. La fama ne' membri del comitato prestavasi 
egregiamente ad ogni operazione finanziaria, come quella 
superiore ad ogni villano attacco, che si potesse nuovere in 
materia d'interesse. Egli è cosa indispensabile per determinare 
quale avrebbe dovuto essere la condotta del comitato 
nazionale, il rendersi conto esatto dello stato in cui trovavasi il 
popolo italiano alla caduta di Roma. E poiché gli individui 
giudicar non si possono dalla vita monotona ed abituale a cui 
le circostanze li costringono, ma bensì da certi rarissimi 
momenti ne' quali tutta e liberamente manifestano la forza 
della loro tempra, così i popoli non dalle leggi, non dai 
costumi, non dall'inerzia, in cui oppressi trascorrono molti anni 
prima di manifestare la nuova vita, ma dai tumulti, dai martiri, 
dai grandi misfatti, dai tratti d'eroismo, si giudicano. Epperò 
senza troppo distenderci, e sorvolando sugli avvenimenti, 
prenderemo le mosse alquanto da lungi.</p>
	<p>Le sollevazioni di Masaniello, di Balilla, degli 
Straccioni.... avevano, come dicemmo, annunziato un nuovo 
popolo italiano sulla scena politica del mondo, il popolo 
moderno. A Cosenza si concepiscono i primi forti e liberi 
pensieri, che poi Bruno, Campanella e Vico svolsero. Ma 
questi rapidi slanci furono ben tosto repressi, ché le armi 
straniere arrestarono l'azione nel popolo, ed i gesuiti spensero 
ogni scintilla di libertà che manifestavasi nel pensiero. L'Italia 
palpitò, ma i suoi palpiti furono repressi dalla barbara Europa, 
e l'Italia ritornata cadavere, tale si fu sino all'ottantanove.
Poco prima della rivoluzione francese i monarchi, non ancora 
atterriti dallo spettro della rivoluzione, scossero tanto torpore. 
Tanucci, Leopoldo, l'imperatore, si diedero a migliorare la 
condizione dei popoli, e sursero scrittori che d'un balzo 
superarono gli oltremontani, ma il ruggito del popolo fecesi 
sentire, e le riforme ristagnarono di botto. I principi ripresero le 
armi antiche; la tirannide, avendo a maestra la paura, mostrossi 
più atroce che mai.</p>
	<p>La guerra tenne dietro alla rivoluzione; i principi italiani 
essendosi adoperati a tutto potere a spegnere ne' popoli ogni 
sentimento nazionale, non poterono opporre al nemico che 
schiere di servi vestiti da soldati, che vennero sbaragliati al 
primo urto dei liberi irlandesi. Vinti, atterriti, si videro costretti 
ad invocare quella passione medesima, che prima avevano 
combattuto; i loro editti poco differiscono da quelli de' 
rivoluzionarii moderni; ed il popolo rispose al generoso invito 
a Domodossola, a Pavia, a Lugo, a Verona, a Napoli, in 
Calabria. Gli stranieri cadevano sotto il brando italiano; tutte le 
valli dell'Alpi furono intronate dal fragor delle armi.</p>
	<p>Approfondiamo un istante la nostra riflessione, e 
vedremo una riproduzione de' fatti del mille. In quell'epoca 
il Papa scosse il popolo dal letargo, lo eccitò ad essere italiano, 
e l'oppose all'imperatore. Il popolo, che per legge di natura fa 
sempre precedere i fatti al pensiero, senza riflettere, combatté 
lo straniero; nel modo stesso adoperò nel 96. 
Al mille sursero in Italia due partiti: guelfi e ghibellini.
Questi,che avevano privilegi da conservare e difendere dall'avidità 
della teocrazia, parteggiarono per l'imperatore; quelli, che non 
avevano nulla da conservare, lo combattevano perché 
straniero. Similmente nel 96 i pensatori, gli 
amanti di libertà, erano coi francesi, considerandoli quai 
difensori di essa; il popolo, invece, che altro non vedeva in essi 
che invasori, osteggiavali. Al mille appena i popoli 
cominciarono ad <hi rend="italic">avvertire</hi> ciò che avevano solamente 
<hi rend="italic">inteso</hi>, combatterono nobili e prelati, vollero governarsi 
da sé; e, dopo mezzo secolo, al cominciare 
dell'undicesimo, il popolo era risorto. Dal 96 
in avanti noi scorgeremo nel popolo italiano un continuo 
progresso, e lo stesso cangiamento, la stessa unificazione di 
partiti avvenuta nel mille.</p>
	<p>Nel 1805 e ne' quattro anni seguenti, 
l'agitazione contro gli stranieri manifestossi in diversi luoghi 
d'Italia, nel Polesine, nel basso-Po, nelle Calabrie, a Parma, nel 
Tirolo; e questa volta il partito liberale, che sostiene gli 
stranieri, più non esiste, e ne sono partigiani non altri che gli 
impiegati. In tale epoca, gradatamente, la contro-rivoluzione 
comincia ad assumere i caratteri di rivoluzione; nel 
14 la trasformazione è completa. Il popolo 
cominciava a comprendere il bene della libertà ed apprezzava 
le pretese dei liberali; questi, d'altra parte, s'erano convinti che 
i francesi con pompose e mendaci parole non portavano che 
tirannide, e si erano ravvicinati al popolo. Murat e Beauharnais 
venivano assaliti dagli italiani al nome di libertà. Gli inglesi, 
fondatori del dispotismo e della schiavitù d'Italia, per 
acquistare le simpatie dei popoli della Penisola, sbarcando a 
Livorno, scrivevano sulle loro bandiere, <hi rend="italic">libertà</hi> ed 
indipendenza italiana. Al 14 gli sforzi degli 
italiani cominciarono ad avere unità, e la storia del nostro 
risorgimento comincia colla lotta continua fra la Giovine Italia, 
e l'Italia ufficiale; come quella che ebbe luogo dal 
1056 all'undicesimo, fra i comuni, ed i 
feudatarj ed ecclesiastici. I popoli ne' loro risorgimenti 
seguono le stesse evoluzioni. Ugo Foscolo, prima che 
Bonaparte distruggesse Venezia, giura odio agli stranieri. Poi, 
rivolgendo un mesto sguardo all'Italia, e scorgendola priva di 
forze e di sentimento, dispera, ed accetta l'invasione come una 
crudele necessità; quindi la combatte con la parola, cospira 
contro di essa, e vorrebbe trarne profitto per la sua patria. La 
sua vita, le sue opere, le sue speranze, riassumono la vita, le 
opere, le speranze del popolo italiano dal 96 al 
14, di cui Ugo Foscolo è la personificazione.</p>
	<p>Qui cade in acconcio una digressione (cogliamone il 
destro) per combattere gli infrancesati, e distruggere il turpe 
vezzo d'idoleggiare gli stranieri, ed esaltarli in nostro paragone 
non solo, ma dichiararli nostri benefattori. Dalle continue 
irruzioni che han fatto i francesi in Italia, sino dall'epoca di 
Carlo VIII, traggono alcuni argomento a dimostrare la loro 
influenza; e, trascinati dall'amor di un sistema, veggono 
sempre in Italia partiti, che, secondo le varie epoche, si agitano 
in favore o contro cotesti stranieri; una tale asserzione è 
assurda. La storia, durante tre secoli di guerra, ci mostra l'Italia 
cadavere; essa non era rappresentata che da varie corti 
codarde e dissolute; in Italia non v'erano che individui; popolo 
e partiti più non esistevano. All'epoca della rivoluzione 
francese s'iniziò il nostro risorgimento, non già perché di 
Francia si trasfondessero in noi idee di libertà, leggi, 
istituzioni, come alcuni asseriscono; coteste intrusioni non 
furono che dannose. Il regno di Napoli, ove furono maggiori, 
quali vantaggi ne trasse? Nessuno. Perdette invece le 
franchigie municipali di cui sempre aveva goduto. Il fragore di 
quella rivoluzione servì a risvegliarci dal nostro letargo, e non 
altro; fu lo scroscio di fulmine del Vico. I francesi altro non 
furono in Italia che predoni e tiranni. Gli uomini che 
governarono l'Italia durante l'occupazione francese furono 
quali il Foscolo li definisce: antichi schiavi, novelli tiranni..... 
La regia autorità era in essi senza il coraggio e senza il genio 
d'esercitarla; vili cogli audaci, audaci coi vili...... I francesi in 
quell'epoca ci disarmarono perché temevano di noi; quindi ci 
dissero codardi, perché, così disarmati, gli italiani non 
combatterono i loro nemici.</p>
	<p>Ripetiamo, senza mai credere d'averlo detto abbastanza, 
quale è la vantata superiorità della Francia su noi? forse perché 
havvi fra essa più vasta erudizione? No, un uomo potrà essere 
eruditissimo, dottissimo, non perciò essere grande, esser uomo 
modello. La vita della Francia, dal risorgimento alla 
rivoluzione dell'ottantanove, altro non è che un
continuo strisciare dietro lo splendore, le dissolutezze di una corte. 
Nell'ottantanove una fazione la sospinse sul sentiero
della gloria e della grandezza; ma il popolo stesso la rovesciò, e 
volle farsi sgabello a nuovo trono. Al 1830, 
padrone un'altra volta delle proprie sorti, fu suo primo pensiero 
crearsi un padrone. Nel quarantotto per la terza volta,
nel torno brevissimo di mezzo secolo, la Francia è l'arbitra de' suoi 
destini. Quali sono le sue gesta? conserva nella sua 
costituzione tutto l'ordito d'un governo assoluto, ed affida il 
supremo maestrato ad un ambizioso e goffo pretendente, e suo 
primo pensiero è quello di assassinare l'Italia. Finalmente 
l'esercito, dopo poche ore di strage, proclama l'Impero; e la 
Francia applaude, la Francia affida i suoi figli ed i suoi tesori 
con codarda rassegnazione al più ridicolo regime, al più 
incapace fra gli usurpati governi. Non è nostro proposito 
ragionare dell'erudizione francese; a noi basta avere dimostrato 
che non abbiamo bisogno di cercare oltremonte le leggi 
magistrali della natura, in Italia proclamate prima che altrove. 
Ma concediamo sotto tale riguardo qualsiasi superiorità alla 
Francia. Essa rappresenterà un dotto, la cui dottrina è al 
servigio del successo, de' fatti compiuti, e di chi 
meglio paga. Il dottrinario che trovasi bene in tutte le epoche e 
sotto qualunque reggimento, e smaltisce con guadagno la 
propria dottrina, è precisamente la personificazione della 
Francia. L'Italia invece è un colosso, cinto da catene, 
circondato d'armati pronti a soffocare in lui ogni palpito di 
vita; se il gigante svincola uno de' suoi membri, sbaraglia gli 
oppressori; ma immediatamente tutta l'Europa corregli addosso 
per opprimerlo. Facciamo fine alla digressione, che i gallomani 
hanno provocata, e rispettiamo tutti i popoli, ma senza 
ammettere, né popoli modelli, né popoli arbitri delle sorti 
d'Europa. Il carattere con cui si annunzia la futura rivoluzione, 
nol comporta. La prima nazione che senza curarsi dell'avvenire 
abbatterà tutto l'ordine sociale che l'opprime, estirpando fin 
l'ultime sue barbe, <hi rend="italic">sarà la testa di colonna dell'umanità</hi>, 
e questo popolo potrà essere l'italiano, come il greco, come il 
francese, come il tedesco; e questo popolo non sarà il più 
dotto, ma il meno degradato, e quello che maggiormente sente 
l'oppressione attuale.</p>
	<p>Le sanguinose e tristi esperienze che gli italiani fecero 
dal 96 al 14 racchiudono 
importanti e gravissimi ammaestramenti. I liberali sperarono 
nei francesi, e n'ebbero invece disarmo, taglie di guerra e 
schiavitù; sperarono nella ristaurazione, ma mancando 
l'Austria alle promesse, le loro condizioni peggiorarono. Gli 
stranieri ci chiamano codardi se, fidando in loro, ci 
sottomettiamo al loro giogo; ribelli se insurgiamo. Quindi da 
essi non bisogna sperare che disprezzo o martirio: 
<hi rend="italic">combatterli e vincerli è la sola risorsa che ci resta</hi>.</p>
	<p>Dopo questi fatali disinganni, l'Italia comincia a vivere 
nelle società segrete che tutte vanno ad incorporarsi in quella 
famosissima de' carbonari, che dal 19 al 
21 fu oltre ogni credere potente. Al 
20 il movimento si manifesta nel regno di 
Napoli, in vaste proporzioni, poi in Piemonte venne oppresso 
dalle bajonette straniere. Le file de' settarj, quantunque 
decimate dalla paurosa tirannide, conservarono ordini e forza. I 
<hi rend="italic">Capozzoli</hi> generosi, che dal 20, più 
tosto che inchinarsi alla ferocia del governo, battevano la 
campagna, si fecero iniziatori di una sommossa, che, non 
secondata e quasi preveduta e desiderata dal governo, fu 
soffocata nel sangue di numerosi cittadini e sotto le ruine di 
Bosco. Nel 31 Ciro Menotti muore da eroe a 
Modena; Bologna sollevasi. Tutti gli occhi si rivolgono alla 
Francia, essa proclama il non intervento; nuova menzogna per 
tradire i popoli. Gli italiani ebbero la stoltezza di credervi, ed 
osservarono il patto. I bolognesi non soccorsero perciò 
i modenesi, e non accolsero Zucchi, incalzato da forze 
straniere, che disarmato.</p>
	<p>Gli austriaci, ad onta de' francesi, intervennero; più 
tardi intervennero eziandio i francesi in ajuto dei primi, e, 
secondo il loro costume, intervennero mascherandosi con 
bugiarde proteste.</p>
	<p>Questi fatti furono nuovi ammaestramenti. Le società 
segrete sono mezzi poco efficaci. Esse, avvolte nel mistero, 
tolgono a modello il dispotismo come questo ad un cenno 
muove i suoi battaglioni, aggregato di armati uniti per 
disciplina e per utile, e materialmente concentrati, così quelle 
vorrebbero disporre de' loro ascritti, separati non solo 
materialmente, ma eziandio dalle circostanze e dall'utile di 
ognuno. Vane speranze: sono sempre pochi che muovono; la 
nazione rimane indifferente spettatrice. Se qualche volta 
trionfano, allora hanno nel loro seno il germe della 
dissoluzione; la gerarchia della setta, e le sue esigenze si 
sostituiscono al governo, in cui prevalgono le cupe e torte 
abitudini de' cospiratori. Il cospiratore viene costretto a 
simulare, e la simulazione al governo trasformasi in 
moderazione e diplomatici raggiri; il cospiratore è avvezzo ad 
infiltrare gradatamente le sue idee, quasi mascherandole; 
mentre coloro, che sono chiamati a reggere una rivoluzione, 
debbono apertamente proclamarne i principj, e dai primi istanti 
affermare le ultime conseguenze; imperocché ivi solo si 
riscontra l'utile che può convincere le moltitudini.</p>
	<p>La <hi rend="italic">Giovine Italia</hi> surse come conseguenza di tali 
ammaestramenti. Non fida più ne' governi stranieri ma ne' 
popoli; non più nelle società segrete, ma nelle masse popolari; 
ad esse, e non ai capi, vuole affidare il risultamento della 
rivoluzione. Respinge perciò ogni idea di dittatura, e sminuzza 
il popolo in bande. Mazzini, non tace, non asconde i suoi 
principj, come i <hi rend="italic">carbonari</hi>: Mazzini, da rivoluzionario, 
tuona, e fa noto all'Europa dei popoli le miserie degli italiani, i 
loro diritti, le loro speranze. Le cospirazioni cangiano 
carattere; i <hi rend="italic">vendicatori del popolo, gli amici del popolo</hi> 
non hanno il mistero e le discipline dei carbonari; sono più 
adattati all'epoca, ma più esposti agli attacchi de' governi. La 
cospirazione del 33 è soffocata al nascere; la 
spedizione di Savoja, come doveva, abortì. Nel 
41 l'Aquila e la Civita di Penne rimangono 
isolate. Nel 43 il movimento doveva essere 
vasto, non iscoppiò; i Bandiera, se non estranei alla 
cospirazione, lo erano almeno per quella regione, ove 
sbarcarono; e ne furono le vittime. Attraverso a tali esperienze, 
e sacrificando numerosi e nobili martiri, l'Italia compiva la sua 
propaganda; di fatti non di parole. Dietro i fatti sempre tardi, 
sempre incerti, sorgono gli scrittori. I primi scrittori 
cominciarono per rinnegare le nostre tradizioni: Mario 
Pagano aveva già dimostrato come arti, scienze, industria, tutto 
emerga dalla vita politica dei popoli. Romagnosi aveva 
raccolto tutto lo scibile umano nella filosofia civile, la scienza 
del cittadino; ed essi, invece, si dissero letterati, e si 
dichiararono estranei alla politica. "Voi siete, diceva loro 
Mazzini, prosatori, verseggiatori, pedanti, non mai cittadini". 
Epperò con Mazzini e Guerrazzi comincia la letteratura italiana 
ad assumere un nuovo carattere. Ma i loro scritti in Italia sono 
soppressi sul nascere, e la voce d'Italia non può sentirsi, che 
fuori d'Italia. Allora gli scrittori, per ottenere il favore alle loro 
dottrine, si rivolsero ai principi, sperando eziandio di aver un 
nuovo e saldo appoggio alle loro speranze. Eglino 
riassumevano le passate esperienze, dichiarando nostri nemici 
gli stranieri, impotenti le cospirazioni: d'onde le dottrine di 
Gioberti, di Balbo, "l'Italia deve far da sé, uniamoci tutti popoli 
e principi; - eziandio i gesuiti", scriveva il Balbo.</p>
	<p>I rivolgimenti del 48 ebbero 
precisamente questo carattere; tutto il popolo che si agita, i 
principi sono travolti nel turbine, ed al termine di questa nuova 
fase succede una nuova disfatta; ed un nuovo 
ammaestramento. Popolo e principi hanno mire opposte: 
quindi diffidenza, dubbia fede, spergiuro, incapacità ne' 
capi; e, dopo tanti sforzi, il popolo altro non guadagnò che 
persecuzioni ed efferata tirannide.</p>
	<p>A Roma, a Venezia, il popolo combatte solo, quasi 
svincolato dalle pastoie domestiche; ivi combattesi con tutta 
l'anima; gregarj e capi non vogliono che la vittoria; hanno unità 
di mire, unità d'interessi; la disfatta è egualmente ruinosa per 
tutti; non vi sono cagioni estranee alla causa italiana, che 
distornino ed ammorzino l'impeto de' combattenti; non v'è 
nulla da conservare. Nondimeno Roma e Venezia cadono, e 
perché? perché angustiarono i loro sguardi fra le mura di una 
città: si combattè per Roma e per Venezia, non già per l'Italia. 
Come in Ugo Foscolo si personifica la vita del popolo italiano 
dal 96 al 14, in Mazzini si 
personifica la stessa vita sino al 48. Mazzini 
esordì per essere Carbonaro; poi osteggiò questa setta; fondò la 
Giovine Italia. Vinto in ogni tentativo nel 48, 
egli, repubblicano, fu costretto, come tutti i repubblicani, a 
rassegnarsi all'opinione universale. A Roma fu troppo romano.</p>
	<p>In questi quarant'anni di storia rinviensi l'avvenire 
d'Italia. E se ogni italiano appuntasse il suo intelletto sulle 
gloriose pagine di un tale libro, troverebbe in esso la soluzione 
di ogni dubbio che adombra la sua mente. Dalla vita 
de' nostri martiri, dalla narrazione di tutti gli sforzi fatti dagli 
Italiani, scaturisce un corpo di dottrine, donde dovrebbero 
prendere le mosse i ragionamenti, e trarsi le conchiusioni, che i 
dottrinanti, con poco senno e poco decoro, cercano altronde. In 
questo periodo di nostra storia, Mazzini, che vi occupa un 
posto glorioso, avrebbe dovuto trarre le norme per la condotta 
a tenersi dal Comitato nazionale, ivi scritto a caratteri 
indelebili: gli stranieri ed i principi nostri nemici; le sette 
impotenti; il municipalismo ruinoso; non eravi che un altro 
passo a farlo, ed egli lo avrebbe potuto, studiando sui passati 
avvenimenti, senza lasciarsi deviare da ciò che detestava 
presso gli oltremontani.</p>
	<p>La prima esaltazione rivoluzionaria creò que' 
battaglioni, che valorosamente difesero la romana repubblica. 
Quella ammorzata, quantunque tutti applaudissero al governo 
repubblicano, esso non trovava soldati. Il volgo in un tale fatto, 
altro non iscorge che un mal volere, una ripugnanza alla 
milizia, mentre esso emerge da più lontane fonti, da più 
importanti cagioni. È la quistione economica, che sotto varj 
aspetti padroneggia l'Europa, e reclama la sua supremazia. Il 
popolo non ottenne dalla repubblica vantaggi tali da impugnare 
le armi a sua difesa; in esso prevaleva l'odio al passato più che 
l'amore al presente. Mazzini, oltre a ciò, avrebbe dovuto ridursi 
alla memoria la lettera che Sismondi scriveva alla Giovine 
Italia: "Finalmente la stessa libertà, scriveva l'insigne 
pubblicista, offre il più tremendo di tutti i problemi, quello 
della protezione del povero e dell'ignorante.... affiderete voi la 
causa del proletario agli uomini che ne dividono le privazioni? 
Essi non hanno forza. L'affiderete quindi ai ricchi? essi saranno 
i primi a tradire il popolo". - Di questo problema Mazzini 
avrebbe dovuto fare il cardine principale de' suoi sforzi, 
della sua propaganda: avrebbe dovuto svolgerlo, ventilarlo. 
L'adesione di molti sarebbe per ciò mancata al Comitato; ma le 
sue file in luogo di diradarsi, sarebbero andate sempre 
ingrossandosi dell'immensa moltitudine che soffre, e che sola 
combatte.</p>
	<p>Mazzini avrebbe dovuto essere quale fu allorché iniziava 
la Giovine Italia: combattere i governi, le sette, ogni specie di 
dittatura; richiedere tutto alle masse popolari, ed aggiungervi 
una franca propaganda de' diritti del povero, una guerra 
accanita alle usurpazioni del ricco. Ma egli non ha presentito 
allora la morte della borghesia, la supremazia della plebe; si 
diresse alla prima, questa gli è venuta meno di fatto; ed egli 
che credevasi isolato, ha visto sorgere spontanea la plebe e 
sostituirsi a quella.</p>
	<p>Il mandato del Comitato nazionale era 
rivoluzionario; quindi era suo principale carattere quello di 
escludere la guerra regia, guerra antirivoluzionaria, e già 
dichiarata dagli avvenimenti del 48 e 
49 impotente e volta solo a spegnere 
l'esaltazione nazionale. Il Comitato nazionale sorgeva per 
sostituirsi a quel trono, verso cui fugacemente s'erano rivolte le 
speranze d'Italia; accordarsi con esso era rinnegare la propria 
legittimità; era assurdo, era ridicolo. Il governo Sardo, quando 
voglia operare, non ha mestieri dell'adesione d'un comitato di 
esuli residenti a Londra. E se gli Italiani vogliono seguire le 
sorti del Piemonte, non dimanderanno certamente, per farlo, 
l'adesione del comitato; e non volendolo, quell'adesione valeva 
poco. Il comitato, in luogo di farsi un organo, pel cui mezzo la 
pubblica opinione poteva manifestarsi ed operare, pretese darle 
forma e carattere; se ne credette l'arbitro, e parlava come un 
governo costituìto, che offriva patti al governo sabaudo. Un 
tale errore fu di breve durata; il comitato, dopo poco tempo, si 
disdisse.</p>
	<p>Unificare la volontà, sgomberando i dubbi, avrebbe 
dovuto essere l'opera principale del comitato; era seconda 
quella di ajutare con mezzi materiali l'azione ovunque 
spontaneamente sorgesse. Il primo lavoro avrebbe dovuto esser 
quello di distruggere l'antico errore. La rivoluzione non era, e 
forse non è compresa nel suo vero senso. Il prestigio di un 
nome superava quello delle idee; ed il nome di Mazzini aveva 
tanta autorità, da aggiungere grandissima forza alla verità per 
se medesima potente. "Italiani, avrebbe dovuto esclamare - in 
Roma io e tutti coloro che mi circondarono, non fummo 
rivoluzionarj, non fummo all'altezza delle circostanze, e per 
legge fatale nol potevamo essere; l'Italia doveva subire 
l'esperienza del 41. Noi avremmo dovuto con 
un decreto rovesciare l'antico edifizio, proclamare i diritti che 
ad ogni uomo le leggi di natura accordano. Lasciare ai cittadini 
libera la scelta de' magistrati, all'esercito la scelta dei 
generali e degli ufficiali d'ogni grado: chiamare tutta la nazione 
alle armi, bandire la guerra, intraprenderla con audacia; così 
operando, se il popolo secondavaci, l'Italia era salva; nel caso 
contrario, saremmo eziandio caduti, ma con la coscienza di 
aver fatto il proprio dovere. Noi invece calcammo le orme 
de' passati governi aggrediti, abbiamo resistito, ecco il 
nostro merito. Facciamo studio su questi errori, per non 
incorrervi nell'avvenire". Ben lungi dall'esserne oscurata, 
sarebbesi accresciuta immensamente la fama di Mazzini. 
Invece la repubblica romana venne dichiarata repubblica 
modello.</p>
	<p>Mazzini, se erra, conserva sempre la coscienza la più 
pura, e le intenzioni le più rette. Egli non tradisce mai i 
suoi principj; sono i suoi principj che qualche volta tradiscono 
lui. Egli propende a credere che gli individui non rappresentino 
le nazioni, ma che le nazioni seguano l'impulso de' pochi; e 
cotesto è gravissimo errore. Mi spiego più chiaramente. 
L'individuo non potendo avere idee, che non siano state 
generate in lui dalla impressione che riceve dal mondo 
esteriore, non può mai svelare verità, il cui germe non si trovi 
già abbastanza sviluppato nella società. La fama immediata è 
retaggio di colui che afferra il concetto collettivo e lo svolge 
all'occhio dell'universale: o di quello che, nel campo 
dell'azione, non trae la nazione dietro di se (cosa impossibile), 
ma la regge in quel cammino, che la nazione medesima 
presceglie. La vanità dell'uomo lo induce a credersi creatore di 
quei concetti, che ha semplicemente svolto, inspiratore di 
quelle imprese, che, dall'universale volontà sospinto, produsse 
a fine; e mentre l'uomo così favorevolmente giudica sé stesso, 
ogni altro non trovando in sé o in altri tali concetti, conferma 
un tale giudizio, e di qui la personificazione de' principii, la 
deificazione degli uomini; mentre la società nell'onorare gli 
eroi, altro non fa che onorare le sue più eccelse opere; è un 
artista che ammira il proprio lavoro. Quando la fama di uno 
scrittore è universale, e finanche il volgo comprende le sue 
idee, esso sarà onoratissimo, produrrà alla patria beni 
incommensurabili; se poi questa fama restringesi nel picciol 
mondo di dotti, allora verrà dimenticato, non frutterà alcun 
bene, e tutto al più lo rammenteranno ed onoreranno i posteri. 
Eppure il secondo ha merito molto maggiore del primo. Questi 
ha schiusa la via ad un germe quasi impercettibile e diede un 
frutto tanto precoce che la società non vuol riconoscere come 
suo; quegli ha trovato la pianta già rigogliosa e grande, ed il 
frutto già maturo; ha durato poca fatica a coglierlo. Secondo la 
teoria dei deificatori di uomini, se Romolo, Cesare, Carlo 
Magno, Napoleone.... non fossero nati, l'umanità, non avrebbe 
storia. Così l'uomo per non riconoscere la potenza collettiva 
cade nel puerile.</p>
	<p>Gli eroi sono effetti, non causa degli avvenimenti sociali; 
i loro caratteri sono il complesso de' vizj, delle virtù, delle 
tendenze dell'epoca; la società può riconoscersi in essi, come 
un uomo nell'imagine che si restringe nel breve cerchio dello 
specchio di una picciola lente. Un popolo che vi addita come 
suoi duci i Scipioni, gli Attila, i Cincinnati... è un popolo 
libero; la gloria e la grandezza della patria ne sono le passioni 
predominanti... Se, per contro, sono i Cesari che primeggiano, 
potete inferirne che la nazione inchinasi allo splendore 
guerresco ed alla forza; se volontariamente lasciasi reggere da 
uomini inetti e corrotti, la nazione declina. Facciamo fine alla 
digressione, per ritornare al Comitato.</p>
	<p>Il concetto, non solo il finale, ma le prime linee 
dell'avvenire, mancavano all'Italia. Le questioni di unità e di 
federazione pendevano incerte, né sono ancora risolute. Per 
unità s'intende la francese; per federazione quella adottata 
nell'Elvezia o nell'America. L'opinione prevalente senza 
dubbio è l'unitaria; ma i fatti danno ragione ai federalisti; nei 
passati rivolgimenti fu impossibile tradurre in atto il concetto. 
Roma, Firenze, Genova, Venezia, Palermo furono libere; e ad 
onta degli sforzi fatti dal partito unitario, non si unirono. Il 
modo come operare ne' primi istanti d'un'insurrezione 
incertissimo; gli Italiani, vittoriosi in una città, non sanno come 
governarsi, non sanno quale sia il prossimo avvenire che li 
attende. Da ciò la deificazione de' nomi; "insurgiamo, 
concediamo al tale tutti i poteri, ed egli penserà al resto". 
Strana e ruinosa aberrazione è questa. Per essa si rinunzia alla 
libertà con tanti sacrifizi acquistata; si ammorza l'esaltazione; e 
noi che manchiamo di un prossimo e splendido passato, 
epperciò manchiamo d'uomini, e fondiamo sugli uomini il 
nostro avvenire!! Questi dubbii, questi errori, in luogo di venir 
attenuati con un esteso lavoro di propaganda, furono dal 
Comitato nazionale confermati.</p>
	<p>La propaganda rivoluzionaria in Italia, pel numero dei 
nemici, per le varie divisioni politiche, per le sentite e 
numerose tradizioni municipali, è lavoro difficilissimo, che 
solo la potente voce della nazione può compiere. E questa voce 
solenne viene espressa da ogni italiano, che parla, scrive, opera 
come meglio crede, in un campo libero e non già angustiato o 
dalle tiranniche esigenze dei governi e delle sette. Dalle 
discordi voci, dalle tante idee che si manifestano emerge il 
concetto collettivo, che notifica le tante volontà latenti sino 
all'istante dell'azione, i fatti che si svolgono lo manifestano. 
Tanto il federalista, quanto l'unitario che propugnano le loro 
dottrine, hanno eguale diritto alla gratitudine della patria, 
perché entrambi, manifestando i pregi ed i difetti di due 
sistemi, rischiarano l'argomento, ed entrambi sono sotto 
l'ampio vessillo della rivoluzione, che il comitato avrebbe 
dovuto inalberare. Egli, elevandosi al disopra di tutte le 
opinioni, avrebbe dovuto avere per missione il facilitare 
cotesta propaganda, che sorge spontanea fra i cittadini, facendo 
abilità ad ogni <hi rend="italic">scritto rivoluzionario</hi>, senza prediligere 
una dottrina più tosto che un'altra, di circolare liberamente 
nell'interno. Il comitato non avrebbe dovuto credersi un 
governo, aggiunto a tanti che opprimono l'Italia, ma un 
mezzo di eludere la vigilanza di essi, e scrollarne l'autorità, non 
crear ceppi, ma rompere gli esistenti; non chiedere silenzio, ma 
libertà di dire; non <hi rend="italic">fare</hi> né <hi rend="italic">dire</hi>, ma <hi rend="italic">lasciar 
fare, lasciar dire</hi>; non governare ma <hi rend="italic">rivoluzionare</hi>. Il 
Comitato volle imperare: la sua formula fu <hi rend="italic">tacete e fate</hi>: 
avrebbe dovuto essere; <hi rend="italic">fate e dite come meglio credete</hi>.</p>
	<p>Le città d'Italia, varie d'indole e di tradizione, e 
variamente oppresse, non possono astringersi ad un unico 
organamento, né da un sol centro dipendere, ma solo riceverne 
ajuto. Il popolo che in varie foggie vede sorgere i patiboli e 
cadere le vittime, è solo giudice del come i cittadini debbano 
tra loro intendersi, ed a quali uomini debbano fidarsi. Il 
comitato volle tutto accentrare nelle sue mani, e che tutti 
muovessero ad un suo cenno.</p>
	<p>L'intolleranza nelle opinioni crebbe a tale, che il 
Comitato toscano escluse pubblicamente dalle sue file coloro i 
quali erano unitarj, dicendosi abbastanza forte, e mostrandosi 
quale fazione dominante in Italia; ingenua confessione della 
più assoluta mancanza d'idee pratiche.</p>
	<p>Fu concetto di carbonari (ed allora era idea 
comunemente accetta) che liberata l'Italia, s'abbia a conservare, 
per un certo tempo, una dittatura educatrice. Ora le opinioni 
sono cangiate; non si fa guerra ai governanti ma al governo, al 
principio d'autorità; ed intanto Mazzini, il fondatore della 
<hi rend="italic">Giovine Italia</hi>, che avea combattuto la dittatura in 
quell'epoca, se ne fece al giorno d'oggi il propugnatore. 
Dittatura, dice il Mazzini, che preparerebbe l'<hi rend="italic">educazione</hi> 
iniziatrice, con la <hi rend="italic">stampa ordinata ad un fine; con 
l'associazione pubblica concentrata ad una sola bandiera, con 
l'esercizio delle facoltà elettorali sin dove è possibile ai 
militi</hi>. Ed è questo appunto il principio su cui fondasi il 
dispotismo; il quale non dice voi dovete essere schiavi, ma 
ammette la necessità di ordinare e limitare la libertà. - <hi rend="italic">Non 
anarchia</hi>, continua Mazzini, <hi rend="italic">non tentativo di 
sovvertimento nelle condizioni sociali, predicazioni 
inconsiderate di sistemi stranieri, esclusivi, imperfetti, 
tiranni</hi>. Quindi la censura, la persecuzione, lo spionaggio 
per conoscere se alcuno secretamente si facesse l'apostolo di 
tali sistemi, erano le conseguenze immediate di coteste 
massime. Egli è certo che scrivendo queste parole soggiacque 
ad un momento d'aberrazione. E chi sei tu, può rispondergli 
ogni italiano, che pretendi proibirmi di propugnare tali sistemi? 
D'onde traggi il convincimento che questa sia la volontà della 
nazione? se questi sistemi sono contrari al voto 
pubblico, essi saranno respinti; io, italiano quanto te, opino, 
diversamente; e quale altro giudice se non l'universale volontà, 
ed il fatto, può decidere la nostra contesa? Tu dici, che la 
nazione in ceppi non può esprimere la sua volontà; ed 
ammesso questo, come puoi asserire che il tuo e non già il mio 
sia il concetto nazionale? E poniam caso che l'Italia risorga; 
che trascurando la sostanza delle cose ed attenendosi alla 
forma, ti conceda assoluti poteri, e col potere la forza, tu mi 
costringerai a tacere, ma non perciò avrai ragione, o ne avrai 
tanta, quanto ne ha Buonaparte contro i socialisti di Francia. È 
vano il dire, la nazione mi ha concessa la forza: tutti i tiranni 
possono dir altrettanto, allorché non reggono in virtù di forze 
straniere. Furono francesi quelli che compirono il colpo di 
stato, francesi quelli che votarono; e se la Francia non volesse 
davvero, potrebbe reggere Bonaparte sul trono? Nel potere a 
te; o a chiunque altro concesso, io non vedrei, se questo potere 
restringe la mia libertà individuale, che il momentaneo trionfo 
d'una tirannica fazione. Come adunque decidere la questione? 
Se dal primo istante che in un angolo qualunque della terra 
italiana cesserà il presente stato di cose, avremo tutti prima 
libertà di dire, e nessuno la forza per porre altrui il bavaglio e 
la nazione accetterà le tue e non già le mie idee, allora io ti 
darò ragione. Ma finché tale prova non sia fatta, chiunque 
vorrà imporre una sua idea dicendo: "<hi rend="italic">così vuole il 
paese</hi>" se ha forza materiale non è che un tiranno. La 
tirannide, la semi-tirannide, o qualsiasi specie di governo, 
esprimendo sempre la prepotenza di una parte più o meno 
numerosa della nazione, deve, per sua natura, temere la 
manifestazione dell'universale volontà; essendo dessa che 
l'osteggia e tenta indefessa a sostituire la sovranità del tutto 
all'usurpazione della parte. Ma bandire la sovranità del popolo, 
e limitare la manifestazione del pensiero, è un chiedere la luce 
con favorire le tenebre. Le opere ed i pensieri di una società 
non possono mai minacciare l'esistenza di essa società, ma 
tendono sempre d'assettarla ne' suoi incastri, e contrastano a 
tutto ciò che vuole spostarnela, per mantenerla in un equilibrio 
che non gli è naturale.</p>
	<p>Conchiudiamo. Al <hi rend="italic">Comitato Nazionale</hi> è 
avvenuto quello che avviene ad ogni governo, cui non sia 
tronca affatto la possibilità di usurpare. Per istinto invariabile 
dell'umana natura, gli uomini che lo compongono cercano farsi 
centro d'attrazione di quanto succede, e sempre, comecché 
spesso con rettissimi fini, pretendono che tutto pieghi alla loro 
volontà. Essi praticano e non dicono ciò che il XIV 
Luigi diceva e praticava: "<hi rend="italic">lo Stato son io</hi>." Il Comitato fece 
solitudine intorno a sé, allontanandosene tutti coloro, che non 
volevano abdicare alla ragione e credevano assurdo e ruinoso 
errore il rinunziare alla libertà per conquistarla.</p>
	<p>La stampa che rappresentava il partito, in luogo di 
richiamarlo con severa critica sul diritto sentiero, sacro debito 
d'italiano, credette migliore tattica adularlo. Disconobbe così la 
propria missione, e prese norma dagli scrittori ministeriali, i 
quali, in luogo di correggere, lodano a cielo gli atti del 
governo. I pochi utili atti che un governo o un centro 
qualunque può compiere portano scritta in fronte la loro 
apologia; sono innumerevoli i dannosi che la stampa dovrebbe 
energicamente attaccare. Ogni governo, ogni centro, a cui per 
necessità viene concesso un potere superiore a quello che per 
loro medesimi avrebbero gli individui che lo compongono, è 
un'ulcera che tende a spandersi sulla società; e bisogna che la 
pubblica opinione si adoperi ad arrestarne il progresso.</p>
	<p>Intanto se, per aver visto gli Italiani uniti a rovesciare la 
monarchia, adottarne i principj, le forme e i costumi, bisognò 
conchiudere che la rivoluzione non era compresa; nella guisa 
stessa, scorgendo come il comitato cessò, perché 
successivamente gli vennero meno tutti gli appoggi, se ne deve 
inferire, che vi è stato progresso significante nelle idee. Come 
il cristianesimo è sceso nel sepolcro coi panni da filosofo di cui 
l'hanno vestito Gioberti e Rosmini.... del pari il <hi rend="italic">Comitato 
Nazionale</hi> (speriamolo almeno) è stata l'ultima prova del 
principio monarchico, che, trasformandosi in mille forme, 
mascherandosi con varj nomi, si è spento con quello di 
comitato rivoluzionario.</p>
	<p>Pongo fine a questo capitolo consacrando a Mazzini le 
ultime parole. Ho fatto tacere ogni simpatia personale, e 
com'era mio debito, l'ho severamente giudicato. Ora mi sarà 
caro il dire, che il suo nome, ad onta della mia censura, avrà 
sempre meritate le più splendide pagine nella nostra storia. 
Niuno, durante l'intera vita, ha operato con fini più retti; niuno 
ha rivolto con maggior costanza tutti i pensieri e tutte le opere 
ad un sol fine, così grandioso come è quella del risorgimento 
italiano. Una tale idea ha inspirato la sua giovinezza e ne ha 
assorbito ogni affetto. Nella storia antica e moderna non si 
riscontra un uomo, che abbia sacrificato tutto l'utile privato ad 
un utile pubblico sperato. Cotesto tipo, di cui tutti i pensieri e 
gli affetti si riassumono indefessi e costanti nell'amore alla 
patria, è frutto di terra italiana, è una gloria di più da 
aggiungersi alle tante che noi contiamo.</p>
	<p> Cessato il Comitato italiano, gli Italiani 
ondeggiarono nell'incertezza. Era un sistema crollato, perché 
venuto meno il punto d'appoggio. Surse in alcuni l'idea di 
ricostituire un nuovo centro; fortuna che non si rinvennero 
uomini, che avessero raccolti i suffragi universali! altrimenti 
saremmo ricaduti nel fatale errore per cui tutte le rivoluzioni 
riescono infruttuose: cangiare gli uomini ritenendo i principii.</p>
	<p>Il più grande amatore di libertà, non appena assume il 
potere, se non è uomo dappoco, vuole che tutto pieghi alla sua 
volontà; epperciò il nuovo centro, come il caduto, avrebbe 
personificato in sé medesimo la patria, dichiarando ambiziosi e 
corrotti coloro che si fossero opposti alle sue mire. Il comitato 
aveva fatto un gran bene; aveva incarnato il convincimento 
negli Italiani, di operare la loro salvezza dalla cospirazione e 
dalle proprie forze; aveva poi prodotto un gran male, quello di 
dare alle cospirazioni un carattere passivo, che, invece di 
operare da sé, aspettavano sempre e l'imbeccata e gli ordini 
altronde. Per determinare il modo come governarsi in tale 
bisogna, è d'uopo esaminare come operino queste forze latenti 
che si nascondono nel seno di un popolo, e che in alcuni giorni 
fatali si manifestano terribili.</p>
	<p>Le nazioni funzionano come l'individuo, che prima 
avverte appena, poi con turbamento, quindi riflette, in ultimo 
opera. Ma sovente il dolore troppo vivo precipita l'uomo dal 
turbamento all'azione, senza dargli campo a riflettere, mentre 
altre volte gli stimoli essendo leggieri, ne prolungano oltre il 
bisogno la riflessione. Nella guisa medesima, in una nazione 
ove godesi una certa libertà di pensiero ed ove i mali sono 
leggieri, si svolgono fra un importuno cicalìo molte dottrine; 
per contro, ove forti sono i dolori ed interdetto il pensiero, i 
fatti abbondano e quasi sempre precedono le parole. Da ciò 
s'inferisce quanto sia assurdo il voler decidere se una nazione 
debba ragionare o combattere; egli è lo stesso che pretendere di 
voler regolare secondo la propria volontà il moto degli 
elementi.</p>
	<p>Le idee, i ragionamenti, le dottrine politico-sociali, non 
sono che lo studio dei mali che opprimono la società, e la 
ricerca dei modi come lenire questi mali. Secondo le 
circostanze e l'ingegno dell'autore più o meno inclinato 
all'astrazione, le dottrine si allontanano, o si avvicinano alla 
pratica. Vico, dai mali che opprimevano la sua patria, fu mosso 
a cercarvi un rimedio; e non potendo appigliarsi agli immediati 
e pratici, perché l'epoca glielo avrebbe interdetto, e la natura 
del suo ingegno nol comportava, si elevò ad altissime 
regioni; e l'animo suo achetossi, trovando che una legge e non 
il caso reggeva i destini dell'umanità; legge ch'egli nominò 
provvidenza; e determinò così la periferia di quel circolo, su 
cui le nazioni dovevano compiere il loro giro. Mentre Vico 
rivela un fatto che riconosceranno sempre con maggiore 
evidenza le future generazioni, vi sarà altri d'animo rimesso e 
d'ingegno pedestre, che, stimolato dai medesimi moventi, dopo 
lunghi ragionamenti, chiederà il cangiamento d'un ministro o 
qualche insignificante concessione. Fra questi due estremi 
trovasi tutta la diversa gradazione degli scrittori. Or dunque 
scrittori le cui idee potranno giovare alla costituzione sociale 
non potranno esistere senza mali sociali. Oltrecché fra placidi 
affetti e deboli passioni è assai raro che si promulghino, in tale 
materia, grandiose idee ed ardite verità, l'operosità umana 
manca di stimoli sufficienti; durante la tempesta, e non già 
durante la calma il pilota manifesta la sua abilità. Quegli 
scrittori medesimi, che ora imprecano contro le insurrezioni, 
senza le tempeste del 48 e 49 
sarebbero un nulla; sarebbero rimasti ai <hi rend="italic">Prolegomeni</hi> di 
Gioberti. Epperò, ammettere il facile e lento progresso, fra il 
continuo prosperare della società, è un pretendere l'effetto 
senza la causa.</p>
	<p>Come i mali sociali fanno sorgere li scrittori, i medesimi 
mali producono le sette, le congiure, le insurrezioni. La 
gradazione che scorgesi fra gli scrittori, si osserva eziandio fra 
i cospiratori, stimolati essendo dai medesimi moventi. Avvi 
congiura per conquistare una patria libera, o solo per 
l'abolizione di una tassa. Così procedono le nazioni col 
pensiero e con le opere; e siccome l'uomo compie i più grandi 
fatti quando esegue energicamente ciò che maturamente ha 
pensato; così le nazioni sono mature, e toccano quasi la meta 
alla quale aspirano, allorché li scrittori ed i conspiratori 
tendono al medesimo fine. Quale è in questo svolgersi delle 
umane vicende l'opera ed il dovere del rivoluzionario? Con la 
penna trattare tutte le quistioni che conducono al fine bramato; 
con la congiura far cospirare l'azione al medesimo fine, e 
cercar di legare strettamente il pensiero e l'azione. Dire 
<hi rend="italic">fucili e non libri</hi> è un errare, come il dire, <hi rend="italic">libri e non 
fucili</hi>.</p>
	<p>Abbiamo già veduto in una sequela non interrotta di 
fatti, dal 1814 al giorno d'oggi, le varie 
esperienze attraverso le quali ha proceduto il popolo italiano. 
Da queste esperienze, e non già dai libri, risulta la coscienza 
nazionale. Ma questa coscienza ove si manifesta? negli 
scrittori o nei cospiratori? Indubitatamente nei secondi. Cotesta 
coscienza, cotesto sentimento è vago nella generalità, 
in pochissimi è reciso; esso per conseguenza è soggetto 
a vacillare sotto l'impressione dei fatti. Gli avvenimenti che si 
succedono, mostrano l'avvenire sotto tanti diversi aspetti, 
sempre erronei; come i gruppi dei monti, i quali sembrano 
cangiare la loro dispositura, al cangiare del sito 
dell'osservatore; quindi quel mutare continuo delle opinioni. 
Una nota diplomatica, le parole di un ministro, la morte di un 
principe possono dar cagione ad una quantità di opuscoli; sono 
essi l'espressione della coscienza nazionale? no. Ma mutano la 
coscienza nazionale più o meno modificata da tale 
avvenimento, secondo la gagliardia d'animo di chi scrive. La 
cospirazione, per contro, non prende le mosse da tali 
avvenimenti, ma molto più da lungi; le sue aspirazioni e le sue 
forze non le cerca in ciò che mostrasi nella società, ma in quei 
sentimenti, in quelle aspirazioni occulte non solo, ma 
osteggianti; inoltre il congiurare richiede fermezza di proposito 
e gagliardia d'animo più dello scrivere; quindi tutte le 
circostanze concorrono a mantenere salda cotesta coscienza 
nazionale più nel cospiratore che nell'autore. Epperò le 
aspirazioni di quello sono prove più evidenti che le ragioni di 
questo.</p>
	<p>Quanti libri, discordi fra loro, sonosi stampati in Italia 
dal 49 al giorno d'oggi? Chi vuole l'Italia una; 
chi il regno boreale; chi due Italie; chi spera tutto dalla 
Francia; chi tutto dal Piemonte. Quale sarebbe la coscienza 
nazionale? impossibile a dirlo. Ma osservate le cospirazioni, le 
congiure, i martiri.... tutti indistintamente ed in tutte le epoche 
hanno accennato al medesimo scopo: <hi rend="italic">Italia una e libera</hi>; 
e quindi è forza inferirne che, ad onta dei colpi di stato, dei 
protocolli, dei <hi rend="italic">memorandum</hi>, la coscienza nazionale è 
rimasta salda. Sarebbe stoltezza attribuire al solo Mazzini, 
ispiratore della maggior parte di questi tentativi, tale fermezza 
di proposito. Mazzini non avrebbe potuto trovare mai tante 
braccia pronte ai suoi voleri; egli, cessato il Comitato, ritornò 
ad essere semplice cittadino, e, come tale, fece molto più bene 
di quello che non aveva fatto come membro del Comitato; la 
sua operosità, la sua fortuna, il suo credito personale furono al 
servizio di coloro che volevano tentare di salvar la patria. 
Forse avrebbe potuto accettare con più riserva, o rifiutare certi 
progetti che non promettevano riuscita; ma da questo 
picciolissimo torto, all'accusa stolta di mandare la gente al 
macello, avvi un abisso. Egli avrebbe dovuto, a parer mio, 
scegliere una sola regione d'Italia, ed evidentemente il 
mezzogiorno, e su quella accentrare tutti i mezzi di cui 
disponeva.</p>
	<p>Invece preferì farsi centro universale, a cui ricorrevano 
tutti coloro che volevano trarre in atto un pensiero generoso. 
Così governandosi, forse, avrà ritardato una 
rivoluzione; e se avesse negato agli operosi i suoi soccorsi, 
cosa non facile per chi sente sviscerato amore di patria, 
avrebbe risparmiato qualche vittima; ma non perciò il bene che 
egli ha fatto può disconoscersi.</p>
	<p>Poniamo il caso che non fosse esistito il Comitato 
nazionale, né l'opera sua, né Mazzini, o altri come lui che 
avesse continuamente fomentato le cospirazioni e le congiure; 
e che in Italia, secondo avrebbero voluto i dottrinanti, niuno 
avesse pensato a muovere; chi parlerebbe d'Italia? Forse 
l'Austria, rassicurata dallo spirito pacifico delle sue 
popolazioni, avrebbe imposto al Piemonte delle restrizioni alle 
sue libertà; ed il Piemonte stesso in una tranquillità generale, 
non avrebbe inteso il bisogno di mostrarsi ostile all'Austria. Su 
che si fondarono le ragioni addotte al congresso di Parigi, per 
chiedere riforme? sugli articoli di giornali e sui libri stampati 
in Italia, o sulle vittime, sui condannati, sui processi continui, 
che sono poi l'effetto delle congiure, di quella resistenza 
organizzata in Italia? Ed a quale partito è dovuta la presente 
agitazione in Inghilterra in favore d'Italia? Ai dottrinanti o ai 
cospiratori? Ripetiamolo; sono i fatti e non le dottrine che 
manifestano la vita della nazione.</p>
	<p>Una nazione, ripeteranno i dottrinanti, che insorge senza 
un concetto politico reciso, ricade nella schiavitù. D'accordo in 
questo. Ma questo concetto politico non si forma né diventa 
popolare coi libri, ma coi fatti; i rivolgimenti del 
48 falliti sono quelli che hanno convinto gli 
italiani di non aver fede nei principi, perché casta, la quale ha 
degl'interessi affatto staccati dal popolo; e, come nel 
48 coloro i quali dimostravano questa verità 
non erano ascoltati, anzi maledetti, così in un nuovo 
rivolgimento rimarranno delusi coloro che vorrebbero rifare il 
48. Il popolo progredisce nelle sue idee, ma i 
soli fatti lo balzano da un concetto in un altro.</p>
	<p>Se dai libri dipendesse il progresso di una nazione, gli 
scrittori sarebbero gli arbitri delle sorti dell'umanità. Invece 
sono gli uomini d'azione che imperano; e tutti gli usurpatori da 
Cesare a Bonaparte, hanno sempre trovato un grandissimo 
appoggio nella coscienza nazionale, di cui quasi potevano dirsi 
i rappresentanti secondo i mezzi più o meno violenti, più o 
meno obliqui, con cui hanno raggiunto il fine.</p>
	<p>Quale scrittore in buona fede può affermare che la plebe, 
che non sa leggere, si educhi coi libri? Non parliamo di coloro 
che sotto il despotismo pretendono che il popolo si educhi a 
libertà per poi esserne degno; tanto vale dire ad un uomo 
legato: prima di scioglierti è d'uopo che impari a 
correre: né diciamo degli altri che, vedendo un popolo corrotto, 
pretendono renderlo morale, non già sbarbicando ogni germe 
di corruzione, ma proponendo un reggimento fondato 
precisamente su di un sistema corruttore; ma di quelli i quali 
credono possibile, a furia di scritti, spandere le idee 
rivoluzionarie.</p>
	<p>La plebe non è dotata di quelle eroiche qualità che alcuni 
gli attribuiscono; la plebe sovente, traviata dai pregiudizii ed 
angustiata la mente dall'ignoranza, ondeggia fra la temerità e 
l'abbiettezza. Stimolata dai materiali bisogni, la sua mente non 
può elevarsi a pensieri sublimi. Ma se tra la moltitudine uno 
giunge ad appuntare l'intelletto sulle quistioni politiche che 
agitano il paese, quasi per istinto ragiona con maggior 
esattezza che il migliore fra li scrittori; imperocché tutte le 
impressioni che il mondo <hi rend="italic">officiale</hi>, o che l'attuale 
ordinamento sociale produce, sulle altre classi della società 
non hanno presa, come non hanno ascendente sull'uomo del 
popolo. Questi non è stimolato che da' mali; quindi, 
svincolato da tutti quei legami che lo incatenano allo stato 
presente delle cose, oggi non vede che mali; ragionando, 
riconosce senza fatica dove è il bene. Ma coloro i quali non 
sentono il bisogno di migliorare, ed anzi temono che una 
scossa improvvisa li balzi fuori da quella nicchia ove godono, 
se non altro, l'inerzia, amano ragionare dell'avvenire, ma 
vorrebbero placidamente raggiungerlo, non rischiare per esso il 
placido presente; di qui l'innumerevole schiera dei 
conservatori, degli <hi rend="italic">eroi da poltrona</hi> flagellati dal Giusti.</p>
	<p>Tutti gli sforzi per sospingere un popolo al risorgimento 
debbono consistere nello svolgere e rendere popolari le idee, 
adattandole alla loro intelligenza e traendone quelle 
conseguenze che debbono condurre ad un utile materiale 
immediato, onde siano sempre fomite maggiore alle passioni, 
che debbono, essenzialmente, esistere nel popolo. Il 
rivoluzionario debb'essere apostolo e cospiratore.</p>
	<p>"La passione, scrive Beccaria, è un'impressione sempre 
costante della sensibilità nostra, tutta rivolta ad un medesimo 
oggetto; essa è un desiderio di ottenere o di fuggire qualche 
cosa che sempre si riproduce, ed è sempre riprodotta nella 
nostra mente quasi ad ogni circostanza". Quindi, perché un 
desiderio si trasformi in passione, fa d'uopo che vi sia 
mancanza e percezione della cosa desiderata, il che troveremo 
verificarsi nel minuto popolo, se ci facciamo a riflettere sul suo 
stato. La mancanza è la miseria in cui esso geme; una vita più 
agiata è la cosa desiderata e percepita; e siccome la 
mancanza del necessario è continua, continuo eziandio è il 
dolore ed il desiderio del benessere, venendo perciò riprodotto 
ad ogni istante di sua vita, le passioni esistono e non resta che 
giovarsene eccitandole e dirigendole ad un giusto fine. 
L'impossibilità di conquistare il desiderato benessere le 
ammorza, la mancanza d'un obbietto determinato le svia dal 
diritto sentiero; e perciò il popolo, o adagiandosi ne' difetti si 
rassegna, oppure con la forza e con la frode tenta rapire ad altri 
quello che esso agogna e corre cercando l'agiatezza, 
dall'ignoranza sospinto al patibolo. Scuotiamo adunque gli 
addormentati, ed agli sviati mostriamo il cammino. Se il 
despotismo promette come premio di loro rassegnazione i beni 
celesti, il rivoluzionario, con la spada della vendetta e la 
bilancia della giustizia, dovrà promettere beni terreni ed 
immediati, additando il modo come conquistarli. Esploriamo 
ogni piaga sociale, richiamiamo su di essa la pubblica 
attenzione, ed additiamo un solo mezzo come rimedio; la 
conquista della patria, ma non già di un pomposo nome e di 
vani diritti, ma la conquista del suolo della nazione e di quanti 
prodotti vi esistono. Ognuno diventi un Socrate, in piazza, 
ne' trivii; al deschetto del ciabattino, al pancone del 
falegname, si faccia ad interrogare quelle rozze menti e le 
conduca passo passo alla scoverta della verità. Io sono simile a 
mia madre, diceva Socrate figlio di una levatrice, non creo 
nulla, ma aiuto gli altri a produrre. È questo il solo mezzo di 
rischiarare, in parte, la mente del popolo, di educarlo, e non già 
tenendolo a forza nelle scuole, o stampando libri che esso non 
legge. Ma neppur questo mezzo medesimo di propaganda 
volgare, ed adatto alla sua intelligenza, e che trae argomento 
dai suoi più pressanti bisogni, neppur esso è bastante a 
conseguire lo scopo desiderato.</p>
	<p>La plebe non si lascia convincere che dai fatti; ma la 
propaganda di cui discorremmo elabora, fra un numero 
ragguardevole di giovani, la conoscenza de' diritti che ad 
ogni uomo accorda la natura; e codesti giovani, appena il 
popolo, sotto la sferza del dolore, si precipita nel moto, e 
dubbioso non sa ove dirigere gli attacchi e come colorire i 
desiderii, facendosi tutti oratori di circostanza dureranno 
pochissima fatica a far loro comprendere quello che in un 
secolo di calma ed in mille volumi non avrebbero mai appreso 
da' dottrinanti. Non già la profonda dottrina richiedesi in 
cotesti oratori, ma forza di carattere che non li faccia 
retrocedere di fronte alle conseguenze ignote de' principii da 
essi propugnati. Guai se essi si accostano alla spregevole 
schiera de' così detti moderati, se si atteggiano da 
rivoluzionarii, da riformatori, da amici de' popoli, perché si 
fanno a sostenere alcune franchigie che servono a riempiere le 
loro casse e soddisfare la loro bassa e puerile vanità. Il 
rivoluzionario di buona fede sospinge lo sguardo sulle 
moltitudini, e non mira che al trionfo della vera democrazia. 
Discendere alla benché minima transazione è un rinnegare la 
rivoluzione; come la minuta polve che il turbo solleva, o 
poggiasi sulla corona de' re e sulle eccelse torri, o pure 
ricade sotto i piedi dei passanti, così il minuto popolo o 
acquista pieni ed interi i suoi diritti, o ritorna turba di vilissimi 
servi derisi con pomposi nomi. Quando non mirasi al trionfo 
d'una setta, o d'una classe di cittadini, il mezzo termine, 
qualunque esso sia, tronca i nervi della rivoluzione e l'uccide.</p>
	<p>Finalmente agli spiriti rimessi e timidi, a cui è spavento 
l'assoluta libertà, e che chiedono programmi e nome, 
risponderemo che il programma già esiste. Siete voi 
rivoluzionarii? mirate al trionfo della vera democrazia? In tal 
caso per voi non può esservene altro che gli aforismi di cui 
ragionammo nel terzo capitolo. Se pretendete limitarne, nella 
benché minima parte, il significato, cesserete d'essere 
rivoluzionarii, non sarete che opportunisti o faziosi.</p>
	<p> Fatto studio sul modo con cui la nazione elabora le idee 
ed opera onde prorompere all'azione, è mestieri segnarne, 
supposto iniziato il moto, le prime orme. I principii da cui 
bisogna prender norma, sono quei medesimi accettati da' 
rivoluzionarii; quindi ognuno altro non dovrà fare che 
mostrarsi consentaneo a sé medesimo, e respingere qualunque 
misura, comunque temporanea, che li leda nella benché 
minima parte. Da tale base prenderemo le mosse, e ci faremo a 
sviluppare un tale argomento.</p>
	<p>La più importante quistione a risolversi è il determinare 
il potere che dovrà reggere quella parte d'Italia, che prima sarà 
sgombera da' nemici, e quindi, mano mano, l'Italia tutta sino 
al termine della guerra.</p>
	<p>La <hi rend="italic">sovranità del popolo</hi>, che tutti bandiscono, a 
cui tutti aspirano, è, col governo, la sostituzione del concetto 
collettivo all'individuale. Il concetto collettivo emerge dallo 
stato di progresso della nazione, costituito da' svariatissimi 
rapporti sociali. Chi parlasse di libertà a gente che avesse servo 
il cuore, non sarebbe compreso, i suoi sforzi tornerebbero vani; 
a gente di spiriti liberi farebbe schifo il linguaggio di uno 
schiavo. Il concetto della nazione è <hi rend="italic">fatale</hi>, esso è il solo 
<hi rend="italic">giusto</hi> ed il solo <hi rend="italic">possibile</hi>, esso sarà, 
indubitatamente, l'arbitro delle nostre sorti; lasciamo 
adunque che si manifesti liberamente. Il pretendere di mutarlo 
è vano. Diremo solo che un popolo, il quale per esser libero 
vuol esser dominato, o erra o non è degno di libertà; e tanto 
nell'uno quanto nell'altro caso non sarà mai libero, e più che 
ogni altro popolo l'italiano, perché maggiori ostacoli si 
frappongono al suo risorgimento, e per superarli gli fa d'uopo 
libertà maggiore.</p>
	<p>La dittatura debbe esser potente; se non è tale non è 
dittatura. Essendo scopo di un tale maestrato, il far prevalere la 
propria volontà a quella dell'intera nazione, bisogna che i capi 
dell'esercito e tutti i pubblici funzionarii siano di sua scelta; gli 
è mestieri d'una polizia onde spiare i passi ed i pensieri de' 
cospiratori, de' ribelli, immancabili, perocché essi sono alla 
dittatura come l'ombra ai corpi; e dovendo rivolgere in suo 
favore l'opinione pubblica, deve, per conseguenza, spiare i 
pensieri di ognuno; ed infine dovrà possedere a sua tutela una 
potente forza materiale. Un tale governo sarà divenuto ancora 
più solido per le ottenute vittorie; e quando l'epoca della sua 
missione sarà compita, chi potrà imporgli di cedere il posto 
alla Costituente? Così la libertà conquistata a prezzo di tante 
vittime, di tanti sacrifizii, sarà in balìa di uno o più individui, 
dalla cui buona fede dipenderà la sorte della nazione.</p>
	<p>Ma chi ignora quanto sia facile che nella mente de' 
dittatori surga l'idea che essi siano necessarii all'Italia, che 
abbiano una missione da compiere? Se tale idea diventa 
sentimento, eglino trucideranno e si lasceranno trucidare prima 
di abbandonare il seggio dittatoriale. L'amore stesso del paese, 
e la natura umana generano un tale sentimento. Ognuno 
credendo le proprie idee le migliori, crederà fare il bene della 
patria costringendola ad accettarle. Chiunque è al potere 
(esclusi quei tiranni che per salvezza personale cercano tutto 
colpire perché di tutto temono) crede in ogni suo atto fare cosa 
utile o almeno necessaria al paese. Nel 1494 i 
fiorentini cacciarono i principi, e per porre rimedio a' tanti 
mali da cui erano gravati, confidarono pieni poteri a coloro che 
credevano atti a governarli. Ma ad onta del continuo cangiar di 
governanti, scegliendo coloro i quali con maggior veemenza 
declamavano contro cotesti mali, andarono sempre di male in 
peggio. D'onde l'adagio italiano: <hi rend="italic">costoro hanno un'anima in 
piazza ed un'altra in palazzo</hi>. E pure il torto non era di 
coloro che erano assunti al potere. Un uomo non può cangiare 
mai totalmente i rapporti stabiliti dal lungo lavoro de' secoli. 
Solo una rivoluzione può farlo. I Fiorentini avevano 
nelle loro mani il modo di sciogliere il problema, dichiarandosi 
e rendendosi di fatto <hi rend="italic">liberi ed uguali</hi>: la nazione sola 
poteva far ciò, non mai un individuo. I mali scaturivano da un 
solo fatto, i pochi straordinariamente ricchi, moltissimi 
mendichi, né vi erano governanti che valessero a dissipare tale 
mostruosità.</p>
	<p>Ogni cittadino ha il diritto di proporre leggi e riforme, 
ma chiunque dice: "abbiate fede in me, affidatemi il potere, ed 
io vi renderò liberi e felici" costui non merita neanche di essere 
ascoltato. <hi rend="italic">Libertà ed uguaglianza</hi> sono i cardini su cui 
deve poggiare l'umana felicità; tutte le leggi che favoriscono 
questi principii, ottime, quelle che tendono a limitarle, 
pessime; la fede negli individui spalanca alla nazione l'abisso, 
imperocché la fede senza convincimento turba l'uguaglianza.</p>
	<p>"L'autorità libera nel potere, limitata nel tempo, scrive il 
Machiavelli, è pericolosissima, perocché nell'uomo nasce 
brama di perpetuarla, né gli mancano i mezzi; ma questi non 
essendo dati dalla legge a quel fine al quale egli l'indirizza, 
debbono per necessità diventare tiranni". Ammettiamo che in 
Italia vi siano uomini di una tempra diversa di tutti gli altri, e 
che, debellati i nemici, <hi rend="italic">educati</hi> tutti noi a <hi rend="italic">libertà</hi>, 
essi ritornino, all'epoca stabilita, a confondersi nelle file del 
popolo. L'orditura del loro governo, l'innesto del governo 
dittatoriale, il principio che l'informa, l'ubbidienza; gli interessi 
creati da questo governo non potranno certamente sparire; 
quindi vi sarà sempre la dittatura. Cangeranno i nomi, le 
forme, ma non già la sostanza delle cose. Il popolo continuerà 
ad ubbidire, i pubblici funzionarii a comandare, lo spirito della 
nazione sarà monarchico; ad ogni governo che gli succederà, 
eziandio non volendo comandare (e chi non lo vuole?!), 
comanderà come quelli comandavano. Delle due cose l'una: o 
la dittatura non giungerà a comprimere ed aggiogare gli spiriti 
nazionali; ed in tal caso riesce inutile; o vi riescirà, ed allora, 
per rilevarli, fa d'uopo d'una seconda rivoluzione. Dopo 
lunghissimi anni di sforzi, di sangue sparso, di patimenti durati 
onde esaltare lo spirito nazionale, noi medesimi, mentre ci 
affatichiamo a ciò, andiamo in traccia del mezzo, come 
comprimerlo. Oh nullità dell'umana ragione!!!... Terminata la 
guerra sotto il reggimento dittatoriale, ci troveremmo una 
monarchia senza re, ed i re facilmente si trovano. Guai quando 
non si confermano da' primi momenti le conquiste del 
popolo!</p>
	<p>Fino ad ora abbiamo ragionato ed abbiamo ammessa 
possibile la dittatura civile, ma essa non può 
distinguersi dalla militare. Le forze armate della nazione 
saranno, oppur no, sotto la sua immediata giurisdizione? Se vi 
saranno, la dittatura sarà militare di fatto; se non vi saranno 
non esisterà dittatura. Ma ammettiamo eziandio cotesta 
anomalìa, vi sarà dittatura di uomini non militari. La loro sorte 
è irrevocabilmente decisa; eglino verranno cacciati di seggio 
col piatto della sciabola dal vincitore delle prime battaglie. 
Quei giovanotti medesimi, che ora parteggiano da fanatici per 
la dittatura, allora saranno gli stromenti che la cangeranno. La 
gloria militare ecclissa qualunque altra, rapisce l'animo de' 
guerrieri in favore di colui, dal cui braccio, dalla cui mente 
riconoscono l'inebbriante piacere della vittoria; quindi il 
Generale disporrà de' soldati. Intanto questo generale che 
periglia in campo, e credesi giustamente la salvezza di sua 
patria, con riluttanza riceverà ordini da un governo civile; egli 
crederà, e non a torto, che durante la guerra, da cui la nazione 
spera salute, sia più giusto, più logico, più utile, che un 
guerriero abbia questo assoluto potere, e non mancherà di 
ghermirlo, eziandio con la forza. Non senza ragione i principi 
cercano fra i più fidi servitori i capi dell'esercito, si circondano 
di prestigio, si rincalzano col diritto divino, si dichiarano 
guerrieri essi medesimi, anche senza esserlo.</p>
	<p>I convenzionali francesi, uomini al certo di somma 
energia, caddero inesorabilmente sotto la spada di Napoleone; 
vissero otto anni, e vissero a prezzo di moltissimo sangue, 
imperocché richiedendo la Francia quattordici eserciti, 
poterono contrapporre gli uni agli altri i varii generali; ma non 
appena la riputazione di uno elevossi su gli altri, quest'uno 
ghermì il potere. In Italia richiedesi un solo esercito, epperò 
dopo la prima battaglia vinta, il generale non avrà rivali. Nel 
48 in Ungheria la dittatura finì per passare 
nelle mani di Geörgey. La Repubblica francese del 
48 creò una presidenza civile, ed essa ben 
presto si è trasformata in dittatura militare. Pare impossibile 
come l'amor proprio faccia disconoscere le verità più evidenti, 
i fatti più noti. È un assioma, è un fatto evidente che ripetesi 
tuttogiorno, e può dirsi esistere nell'ordine naturale delle cose, 
che la forza militare s'impadronirà sempre della dittatura se 
essa esiste. Con facilità ed indifferenza cangiasi di padrone; 
anzi natura del popolo è, se lo accostumasi, ad ubbidire, di 
scegliere colui che più imperiosamente comanda; e tutto quello 
che viene creato dalla forza, presto o tardi in potere della forza 
ritorna. Per contro, se dai primi istanti cominciasi ad 
assaporare la libertà, niuno soffrirà ch'altri venga a rapircela; e 
quanto è naturale e facile il sostituirsi in luogo d'un 
altro, tanto è difficile cangiare le istituzioni, ed un reggimento 
libero trasformarlo in dittatoriale.</p>
	<p>Risuona nella bocca di molti il nome di Washington, 
quale argomento che dimostri l'utilità della dittatura, la 
possibilità d'evitarne i perigli. Ma un tale fatto che verrebbe a 
rincalzare le nostre asserzioni (imperocché sarebbe stata una 
dittatura militare), non ha mai esistito, e chi il crede ignora 
affatto quell'interessante storia. Le leggi, le istituzioni da cui 
venìano rette le colonie inglesi in America, erano liberissime, 
quasi come lo sono al presente, eziandio prima della guerra. In 
ogni Stato i pubblici funzionarii erano eletti dal popolo, le 
leggi, le tasse decretate dalle assemblee, liberissima la stampa, 
garantita la libertà individuale. Scacciati i governatori che 
dall'Inghilterra venivano inviati in ogni Stato, le colonie furono 
di fatto liberissime senza aver bisogno di mutare la 
costituzione, o di far nuove leggi. Un congresso assunse il 
potere supremo, non di far leggi, non di <hi rend="italic">educare</hi>, non di 
<hi rend="italic">limitare</hi> i diritti de' cittadini, ma incaricato solo di 
riunire li sforzi dei varii Stati, richiedendo ad ognuno uomini e 
danaro per osteggiare il nemico comune.</p>
	<p>Ogni Stato, con riprovevole costume, ebbe le sue 
milizie; eravi poi un esercito comune a tutti, e qualche volta 
due dipendenti dal Congresso. Di questi due eserciti, uno solo, 
il maggiore, fu capitanato da Washington; ma egli non ebbe 
mai ingerenza alcuna nelle faccende civili, ed il suo potere, 
come semplice generale, fu inferiore a quello che concedesi 
comunemente ai condottieri di eserciti; la sua opinione, 
eziandio ne' disegni di guerra, doveva sottostare a quella 
della maggioranza de' generali.</p>
	<p>In un momento assai difficile il Congresso gli conferì sei 
mesi di dittatura; ma il suo potere in altro non consisteva che 
nell'eseguire gli arrolamenti, provvedere l'esercito nel modo il 
più spedito possibile; e, senza dirigersi al Congresso, scorsi i 
sei mesi, i suoi poteri furono di nuovo limitati. Solamente la 
sua opinione ne' disegni di guerra fu dichiarata prevalente, e 
così corressero un grave errore. Washington non fu mai 
dittatore nel vero senso in cui s'interpreta questa parola. Egli, 
per carpire in America un potere dittatoriale, non bastava che 
si fosse costituito al Congresso, ma sarebbe stato costretto a 
debellare ad uno ad uno i diversi stati e cangiarne le istituzioni. 
Washington salvò l'America, non già per gli estesi poteri a lui 
accordati, ma pel suo gran carattere mostrato come generale. 
Egli (concedasi a tale eroe una breve digressione) 
rimase saldo durante le avversità e le difficili congiunture in 
cui mettevalo la dissoluzione del suo esercito. Egli fu gran 
generale, e la sua condotta, forse, fu superiore a quella di Fabio 
Massimo. Questi ebbe forze sempre superiori al nemico, e 
comandava a Romani, per indole e tradizioni guerrieri per 
eccellenza; quello comandò esercito sempre minore del 
nemico, e composto di gente raccogliticcia a cui mancavano 
tradizioni ed abitudini militari. Fabio non impedì le scorrerie 
del nemico; Washington, senza combattere, interdisse tutte le 
operazioni agli inglesi, ed in ultimo, ghermita l'occasione, e col 
semplice soccorso della flotta francese, distrusse un esercito 
nemico, e pose fine alla guerra.</p>
	<p>La Svizzera, le Fiandre, l'America, la Francia, la Grecia 
hanno compito memorabili rivoluzioni; martiri, eroi, battaglie, 
combattimenti, ostinate difese di città, nobili sacrifizii; nulla ad 
esse è mancato; e le gesta delle due ultime nazioni sono, è cosa 
innegabile, più brillanti, gli eroi più sublimi, e maggiore lo 
sviluppo delle passioni; nondimeno Grecia e Francia sono 
schiave, le altre libere; d'onde questa differenza? Le prime non 
dovettero far altro che rovesciare il giogo che interdiceva lo 
sviluppo delle loro libere istituzioni comunali, non concessero 
mai ad alcuno il potere di comandare a bacchetta, e nol 
potevano concedere senza ledere le libere leggi che si 
trovavano in vigore, e perciò il despotismo non trovò terreno 
da gittare le sue radici. Per contro, tutte le nuove costituzioni 
francesi non hanno distrutta ma riformata l'antica, la quale è 
pura emanazione della tirannide, e corrivi i francesi, perché 
d'indole servili, a concedere estesi poteri, a crearsi le 
<foreign lang="fra">pouvoir fort</foreign>, com'essi dicono, ad onta delle 
goffe e stolide complicazioni aggiunte alla macchina 
governativa per garantirsi, essi sono stati sempre schiavi, 
sempre tiranneggiati, durante la rivoluzione, e dopo la 
rivoluzione. La Grecia ebbe tutto a creare, ed in luogo di 
abbandonarsi liberamente alle proprie ispirazioni, prese norma 
da' Stati che si dicevano inciviliti, ritornò serva. In Italia, le 
istituzioni in vigore sono tali, tali le abitudini de' pubblici 
funzionarii, i quali si credono i padroni, non già i servitori del 
popolo, che se concederemo dieci gradi di potere ad un 
governo, esso, indubitatamente, ne usurperà altri dieci. Guai a 
noi se ci faremo a ritoccare e correggere l'antica legislazione, a 
conservare le vecchie basi, la vecchia orditura, noi non 
usciremo dalla schiavitù, ma stringeremo, complicheremo le 
nostre catene. Gli Italiani debbono spianare affatto il vecchio 
edifizio, e lasciare che i rapporti fra i cittadini nei comuni, e 
quelli de' comuni fra loro, vadano creandosi da sé, 
non assegnando loro altra norma che leggi di natura ed il 
Cristo passato. La nazione essa medesima prenderà l'equilibrio 
sul suo vero centro di gravità. Per condurre la guerra basta un 
centro, come diremo, ove facendo capo i mezzi che la nazione 
vorrà impiegarvi, verranno diretti contro il nemico.</p>
	<p>Nell'antica Roma il potere dittatoriale non poneva in 
nessun rischio la libertà: il paese era già costituito, le leggi 
quali si convenivano ad un popolo libero; e queste leggi 
tacevano pel breve tempo che durava la dittatura, quindi 
riprendevano vigore. Eravi, inoltre, un potente patriziato, quasi 
tutti già generali di eserciti, guarentigia bastante contro ogni 
usurpazione. Né la dittatura doveva dar leggi o educare un 
popolo; essa era dittatura militare e non civile, e fu creata dai 
patrizii onde contrapporla al potere tribunizio. Propugnare in 
Italia una dittatura <hi rend="italic">educatrice</hi> ed <hi rend="italic">educatrice a 
libertà</hi>, è tale enigma, è tale frase che altro non racchiude, 
che una manifesta contraddizione.</p>
	<p>Dimostrato come la dittatura altro non sia che una 
contraddizione con se medesima per un popolo che aspiri a 
libertà, come sia impotente a produrre il bene, e scaturigine 
d'ogni male, come nasconda in se medesima grandissimi 
perigli, ora ci faremo a dimostrarla impotente affatto a dirigere 
la guerra.</p>
	<p>L'Italia potrà vincere solo a patto, il dice Mazzini, che la 
<hi rend="italic">lotta sia lotta di giganti</hi>; abbiamo adunque bisogno di 
capi, i quali suppliscano con l'ingegno e con l'energia al difetto 
del materiale, alla propria inesperienza ed a quella delle 
soldatesche: di capi i quali non si credono impacciati, ma 
sanno giovarsi delle passioni che bollono nel popolo. Tali capi, 
ora che rivoluzione non v'è, non esistono, ma non 
mancheranno certamente fra i 25 milioni d'italiani. Quale 
stoltezza cercarli prima? I generali sono figli, e non padri della 
rivoluzione. Ma come sperare che sorgessero cotesti eroi, 
coteste folgori, se la dittatura verrà ben tosto a calmare la 
tempesta, ad ammorzare col suo soffio tiepido le passioni? Gli 
eroi non escono né da' guardinfanti delle corti, né dalla 
camera d'un dittatore, ma dal fermento delle passioni popolari. 
Se tutto dovrà piegarsi al volere d'un uomo, le forti passioni 
sono impossibili, ed impossibili per conseguenza gli eroi.</p>
	<p>Oltrecché, i dittatori, che verranno sostituiti alla nazione, 
come conosceranno le numerose capacità che l'Italia nasconde 
dalle Alpi al Lilibeo? La loro scelta dovrà aggirarsi 
nell'angusto campo dei loro aderenti, ed a questi, non già ai più 
capaci, verranno affidate le sorti della nazione, perché, 
non essendo militari, non potranno essere giudici competenti, e 
perché la preferenza verrà naturalmente accordata a colui che 
sia più amico, più simpatico, per docilità e per dottrina ai 
dittatori.</p>
	<p>Infine cotesti dittatori civili preferiscono, quasi sempre, 
generali stranieri a' nazionali, imperocché temono il credito 
di questi, e più facilmente conservano il predominio su quelli, 
e così decretano la ruina e la vergogna della nazione; ed 
atterriti dalla popolarità che acquista un generale, sono 
riluttanti a condurre di forza la guerra, e se scorgono una 
probabilità di terminarla, senza più, eziandio con danno della 
causa, transigono. Finalmente è mestieri riflettere, comunque 
voglia supporsi perfetto un tale governo, che, in caso di rovesci, 
il governo non essendo fondato su principii, ma sul carattere e 
l'opinione degli uomini presso cui trovasi il maestrato 
supremo, si ricorrerà al volgare e puerile mezzo, quale è quello 
di cangiarli; e quindi un solo disastro, probabilissimo in simile 
lotta, basterà per sostituire al potere uomini d'altra gradazione 
di colore, che daranno alla rivoluzione un nuovo indirizzo 
politico, e da tale continuo ondeggiamento verrà strozzata. La 
dittatura in Italia, come in Europa, ha fatto le sue prove. Il 
Governo provvisorio di Milano, quello di Venezia, di Firenze, 
di Roma, di Sicilia... potevano decretare tasse, provvisioni 
militari, far la pace o la guerra, creare cariche (e ne crearono 
infinite), furono insomma poteri dittatoriali. Che cosa 
avvenne? Lo stato delle cose rimase ove la nazione l'avea 
condotto. Nel primo periodo di sua vita la rivoluzione non 
avanzò d'un passo, anzi, come è natura d'ogni potere, si curò 
reprimerne gli slanci, senza accrescerne le forze. Se con la 
dittatura siamo stati mai sempre vinti, perché non provare la 
libertà?</p>
	<p>Faremo fine a questo ragionamento con affermare, come 
cosa per se medesima evidente, che se la dittatura fosse 
necessaria all'Italia, in tal caso bisognerebbe disperare affatto 
del nostro risorgimento. La dittatura in Italia è impossibile: 
sarebbe lo scoglio della rivoluzione, renderebbe inattuabile 
l'unità degli sforzi. Il fato che ha decretato per l'Italia la 
schiavitù o l'assoluta libertà con la grandezza che 
l'accompagna, ha reso impossibile la dittatura. Come supporre 
che tutta Italia s'inchinasse al potere assoluto surto dalle 
barricate di una città? Palermo, Napoli, Milano riderebbero 
degli ordini che si emanassero da Roma. Questa dittatura non 
solo dovrebbe combattere gli stranieri, ma per unificare l'Italia 
dovrebbe conquistare i varii Stati e tenerli soggetti, fare in un 
mese assai più di quello che l'antica Roma non fece in 
sei secoli. Quale erroneo giudizio dell'indole del paese!!</p>
	<p>Dimostrata l'assurdità di tale concetto, e come in esso 
senza vantaggio veruno si riscontrino tutti gli inconvenienti e 
tutti i rischi della tirannide, e come le tradizioni e l'indole del 
paese sieno con esso riluttanti, ora verremo a discorrere di 
quello che bisogna sostituirvi. Lo stato presente d'Italia, il fine 
a cui tendiamo, i sacri principii che emergono dalle leggi di 
natura, determinano recisamente la forma e le attribuzioni del 
potere, che dovrà amministrare gl'interessi della nazione 
durante la lotta.</p>
	<p>Le diverse condizioni in cui trovansi i diversi Stati non 
solo, ma le diverse città d'Italia, rendono quasi impossibile un 
insorgere simultaneo; ed eziandio che, per una favorevole 
circostanza ciò avvenisse, non in un tratto, ma successivamente 
ne verrebbe sgombro il suolo da' nemici. Quindi è forza che 
non già l'Italia tutta, ma una parte di essa, debba, prima che le 
altre, inalberare la bandiera comune, e nominare un maestrato, 
non municipale, ma italiano. Questi italiani, primi ad essere 
liberi, che dovranno al caso o alle loro speciali circostanze 
l'iniziativa, non potranno certamente pretendere che la nazione 
intera confermi o si sottometta al potere da essi eletto. Tale 
pretesa non solo sarebbe tirannica, ma vana; si vedrebbero 
sorgere tanti altri governi quante sono le diverse provincie, o 
almeno i diversi Stati in cui ora è divisa. Il maestrato che dovrà 
amministrare l'Italia, deve assolutamente procedere per 
addentellati, facendo così abilità ad ogni parte di essa, fatta 
libera, d'unirsi alle provincie iniziatrici del moto, non già 
sottomettendosi, ma trovando pronto il proprio incastro onde 
comporne un solo tutto. Quindi altro non potrà essere che una 
Convenzione, un Congresso nazionale, eletto con suffragio 
universale, il quale verrà completandosi a misura che la 
rivoluzione proceda. Resta ora a determinare le attribuzioni di 
questo Congresso.</p>
	<p>Se ci faremo a considerarlo con quelle idee, che oggi si 
hanno in Europa del governo parlamentare, ognuno ne troverà, 
nel fondo della propria coscienza, la condanna. Garrule, lente, 
tumultuanti, snervate riescono coteste congreghe, ed esse o 
cagionano la ruina del paese, o si ristringono in una dittatura, 
essendo cosa impossibile ottenere l'unità dei fatti in tanta 
disparità di pareri. Ma ciò non è difetto di queste adunanze, 
bensì errore di popoli che loro concedono poteri, e ne 
richieggono opere con la loro natura riluttanti. Un tale 
Congresso debb'essere non imitazione della 
Convenzione francese, ma tutt'altro; avvicinarsi 
piuttosto al Congresso americano, a quello delle Fiandre, al 
greco, cercando la maggiore unità, ed energia, non già in esso, 
ma nell'ordinamento delle altre parti dello Stato. Prima d'ogni 
altra cosa, non bisogna mai perdere di vista il principio, che un 
popolo, per essere libero, bisogna che fino dal primo istante 
spezzi le sue catene, ed assicuri la libertà.</p>
	<p>La sovranità per legge di natura è inalienabile, né havvi 
circostanza che possa giustificare la violazione di questa legge; 
concederla ad altri è un suicidarsi; consumato il suicidio è vana 
speranza il pretendere di ritornare in vita; quindi ogni membro 
di questo Congresso è sempre revocabile da' suoi elettori, e 
la stessa durata del Congresso non può prestabilirsi, dovendo 
dipendere dalla libera volontà della nazione.</p>
	<p>Il suo còmpito è quello di mandare ad effetto il concetto 
collettivo della nazione, concetto chiaro ed innegabile, il quale 
comprende in sé la rivoluzione, né ammette restrizione di sorta 
alcuna: <hi rend="italic">guerra allo straniero qualunque lingua esso parli 
finché non sia fuori d'Italia; guerra a tutto ciò che inceppi 
l'assoluta libertà</hi>. Questo concetto è il despota, il dittatore 
degli Italiani. Se eglino trasgrediranno i suoi assoluti ed 
imperiosi comandi, la pena sarà certa e terribile: 
<hi rend="italic">schiavitù</hi> e <hi rend="italic">miseria</hi>. I limiti poi, nei quali dovrà 
operare cotesto Congresso, o Convenzione nazionale, vengono 
tracciati dalle leggi di natura, che sono le basi del patto sociale 
espresse nel terzo capitolo di questo saggio, ed esse non danno 
luogo a dubbio di sorte alcuna. Essendo sacra la libertà 
individuale e quella de' Comuni, il Congresso non avrà la 
benché minima autorità sulla loro interna amministrazione; e 
nella nomina de' pubblici funzionarii; i Comuni 
assolutamente indipendenti provvederanno come meglio 
credono alla loro amministrazione, uniformandosi ai dettati di 
quelle sole leggi naturali, che formano l'unico patto costituente 
l'unità italiana. L'esercito essendo un nucleo di cittadini 
destinati dalla nazione a compiere una speciale missione, in 
virtù delle medesime leggi testè citate hanno il diritto di 
eleggersi i proprii capi, ai quali, come nel quarto saggio 
ampiamente svilupperemo, per ragione di guerra s'addice il 
concetto de' disegni militari e l'esecuzione di essi. Svincolati 
dalle mille spine in cui la diplomazia si va ravvolgendo, questo 
Congresso non ha alcun trattato <hi rend="italic">da lacerare in volto al 
nemico</hi>; finché esso sarà sul suolo d'Italia altra ragione oltre 
il cannone non v'è; cacciato d'Italia, compiuta la missione 
dell'esercito, allora solo pacatamente il Congresso potrà 
discendere a ragionare, non avendo il diritto di nulla stabilire 
senza il consenso della nazione.</p>
	<p>Adunque questo Congresso non ha cariche od onori da 
conferire, non leggi da fare, non trattati da conchiudere, non 
eserciti da dirigere. È sua missione accusare al cospetto della 
nazione ed eccitare a riprendere il diritto sentiero quel Comune 
o quell'individuo il quale violasse i principii da noi stabiliti 
come base del patto nazionale; è sua incumbenza il 
determinare, secondo la popolazione e la ricchezza d'ogni 
comune, la porzione contingente in uomini e denari con cui 
deve concorrere alla guerra, e così equamente ripartire i 
sacrifizii. È sua speciale opera raccogliere tutte le risorse 
materiali, e dirigerle ove l'esercito il richiede, onde fornire 
incessantemente il campo. In tal guisa la nazione 
assolutamente libera, appresta in ogni comune tutte le sue 
forze; il congresso le raccoglie, e le invia all'esercito; questo, 
secondo la ragione di guerra, le dirige contro il nemico. Il 
congresso non è governo, ma centro su cui la nazione 
equilibrasi, verso cui tendono le sue forze, e vigile guardiano 
del patto nazionale. Esso può, in virtù di quelle medesime 
leggi, che gli danno vita e ne tracciano le funzioni, conferire a 
pochi individui o ad un solo, scelti dal suo seno o fuori, i 
proprii attributi, onde ottenere la massima energia nel disbrigo 
delle sue incumbenze; basta che non abdichi mai il diritto 
inalienabile della loro revoca, e del sindacato su di essi. In 
questo solo modo può concepirsi in Italia l'unità degli sforzi, 
senza ledere in menoma parte la libertà.</p>
</div2>
</div1>

<div1>
<head>Capitolo quinto</head>
<div2 n="Sommario">
<p>XVIII. Risorgimento d'Italia. - XIX. Educazione 
pubblica. - XX. Bandiera e formola.</p></div2>
<div2 n="Testo">
	<p> Nei primi capitoli di questo saggio abbiamo cercato 
quelle leggi di natura e quei principii, non già deduzioni d'un 
ragionamento basato su di arbitrarii accordi o strani supposti, 
ma attributi della natura stessa, effetti invariabili dell'indole 
umana. Principii che una società non può riconoscere come 
veri, senza prima percorrere lunga, scabrosa ed intricata via, 
per cui il fugace utile immediato ed i pregiudizii, facendo 
ombra al suo intelletto, la costringono a serpeggiare. In seguito 
abbiamo discorso del cospirare, dell'insorgere, mezzi di cui si 
valgono le nazioni onde sgombrare con fremito il cammino 
dalle incomode rovine del passato. Non ho creduto proporre un 
modo nuovo di cospirare, e dar norma ai primi passi della 
rivoluzione, ma bensì fu mio proposito il dimostrare logori i 
mezzi sino ad ora usati, e determinare, non quale dovrebbe 
essere, ma quale inesorabilmente sarà lo sviluppo ed il modo di 
operare delle varie forze che possiede la società. E porto ferma 
opinione, che la vera rivoluzione, il vero trionfo della 
democrazia, che suona trionfo del proletariato, non si otterrà 
con altri mezzi se non con questi, né si conquisterà la libertà, 
che liberamente operando.</p>
	<p>Il sottostare a forza maggiore è necessità; il rinunziare 
volontariamente ad una parte o a tutta la libertà, non è prova di 
spiriti liberi, ma d'inclinazione al servaggio. Chi vende i 
proprii convincimenti ha cuore depravato, ma più libero 
di colui che volontariamente li abdica. Quello rinunzia alla 
libertà per un guadagno, patteggia col nemico, questi per 
indole; l'uno, trovando il suo meglio, saprà riacquistarla e 
valersene, l'altro eziandio volendolo, nol potrà fare. È vano il 
dire che sarà cosa pregevole rinunziarvi per amor di patria; 
imperocché il sommo bene della nazione altro non è che 
l'assoluta libertà, che essendo costituita non dai limiti imposti 
alla libertà individuale, ma dal pieno sviluppo di essa, 
rinunziare alla propria libertà per accrescere quella della patria, 
è lo stesso che mutilarla, per renderla intera; è un assurdo. Agli 
Italiani è mestieri di educarsi a libertà; ma educatori e libertà 
sono materie eterogenee che si escludono affatto. La libertà 
non può apprendersi; essa è sentimento, e nessuno può darci 
sensazioni non nostre. Per educarsi a libertà bisogna vivere, 
per quanto possiamo, liberamente; in tal guisa ognuno, 
educando sé medesimo, educa tutti, e tutti compiono 
l'educacazione d'ognuno. Da ciò risultano spontanee le 
cospirazioni, le congiure, ma senza idoli, senza patroni, senza 
padri; niuno pretenderà comandare, come niuno si piegherà ad 
ubbidire. Se la nazione devierà ancora dalla linea retta, se 
ancora non è abbastanza assennata dall'esperienza, potranno 
de' strani connubii, delle strane combinazioni aver luogo, ma 
essa non raggiungerà con questi mezzi la sua piena libertà e la 
grandezza a cui è destinata.</p>
	<p>Additate le piaghe della società, i diritti di chi soffre, le 
usurpazioni di chi gode; dimostrata la necessità di estirpare fin 
l'ultima barba della presente costituzione sociale, di sgombrare 
il suolo dalle sterminate macerie dei pregiudizii, di leggi, di 
opinioni ammucchiate sul diritto di proprietà che gli serve di 
base, e che poggia a sua volta sugli omeri dell'immensa 
moltitudine de' null'abbienti, come rivoluzionario, potrei far 
fine. La nazione penserà a ricostruirsi. Nondimeno 
sospingeremo lo sguardo in questo ignoto avvenire, e 
procederemo in esso attenendoci strettamente a' stabiliti 
principii.</p>
	<p>"I tiranni.... scrive Mario Pagano, col progresso del 
tempo, dalle continue reazioni degli oppressi, debbono 
rimanere disfatti. La legge è immutabile, l'ordine è costante, la 
pena è certa; benché col pié di piombo, giunge al fine". Ora 
che scrivo, la miseria cresce ogni giorno; i governi moderati, 
corruttori e codardi in putredine vanno consumandosi, la 
tirannide mostrasi, perché minacciata, terribile ed ingorda, e 
così la sua azione affretta l'immancabile reazione. I popoli 
intolleranti dello stato presente fremono, il movimento 
non tarderà; e non già, come pretendono i dottrinarii, il popolo 
più dotto e più incivilito, ma il più oppresso darà il segnale 
della battaglia. La quistione economica, quasi in tutt'Europa 
prevale, non solo fra i dotti, ma nella plebe, la questione 
politica n'è stata quasi del tutto eclissata.</p>
	<p>Cominciato lo sbaraglio, vedremo il popolo, da' suoi 
dolori sospinto, con abbandonate redini precipitarsi nei 
pericoli, ma le sue prime orme saranno incerte, vacillanti; esso 
non saprà scorgere il vero nemico, né colorire i suoi disegni. In 
questi momenti la riuscita, l'indirizzo della rivoluzione, 
dipenderanno da quella gioventù intelligente, che fornisce non 
dotti, ma illuminati combattenti di cui il popolo naturalmente si 
fa testa. Se questi desiderano il vero bene della patria, 
dovranno senza far gruppi o sette, ma ognuno secondo le 
ispirazioni del proprio genio, darsi a tutt'uomo, non già a 
calmare, ma a sfrenare per quanto può le passioni del popolo, e 
dando forma a' suoi desiderii, additargli il nemico. Colui che 
dopo tanti tristi e sanguinosi casi, che i popoli, nel fare 
transazioni e contentarsi di rimedii mezzani, patirono, in luogo 
di mirare alla riforma completa degli ordini sociali, broglia per 
afferrare una carica, o per donare i poteri a qualche suo idolo, e 
tutto fede spera che un uomo compia la rivoluzione, 
ammorzando l'effervescenza popolare, presenti il dorso al 
bastone della tirannide, egli altro non è che vilissimo schiavo, 
mascherato col saio del repubblicano.</p>
	<p>Ci faremo ora a compendiare quanto dicemmo del 
passato e del presente, dei mali sociali, e de' rimedii, delle 
usurpazioni della tirannide e dei diritti della democrazia. Così 
rileveremo le provvidenze da prendersi, le riforme d'adottarsi.</p>
	<p>Son quasi quattro secoli di schiavitù; e durante 
quest'epoca quanti inutili tentativi, quanto sangue inutilmente 
sparso!!! I popoli a noi vicini, dopo grandissimi sforzi non 
sono riusciti a migliorare la loro condizione. È dunque inutile 
l'insorgere? No. È questo un fatale cammino che il popolo è 
costretto a percorrere, onde dalle sanguinose esperienze venga 
condotto alla scoverta degli errori. Raccogliamo adunque i 
frutti del passato lavoro; gioviamoci di que' fatti, e sia questa 
rivoluzione principio d'êra novella, e non già nuova 
esperienza utile a' posteri, a noi dannosa.</p>
	<p>Che cosa ha fruttato la moderazione? Patibolo, carceri, 
esilio. I nostri nemici sono inesorabili, ingordi; ad ottenere due 
gradi di libertà (se la libertà si ottenesse per gradi), e ad 
ottenerla intera ci è forza sostenere la lotta medesima. Perché 
dunque arrestarci ai primi passi? La moderazione ci ha 
fruttato, forse, la protezione di qualche altra potenza? Mai no: 
tutti i governi stranieri apertamente, o con l'inganno, sonosi 
cooperati alla nostra rovina. Confidiamo adunque nelle sole 
nostre forze, e miriamo alla completa distruzione del nemico 
senza arrestarci alla minaccia; essa altro non è che un'arma 
nelle mani del minacciato.</p>
	<p>Guai se la plebe, contenta di vane promesse, farà 
dipendere dall'altrui volere le proprie sorti! Essa vedrà molti di 
coloro che si dicono liberali, umili negli atti, larghi in 
promesse, con dolci parole adularla, come costumano adulare i 
tiranni, e carpirne il voto. Divenuti onnipotenti ed inviolabili, 
pensano al loro meglio e ribadiscono le catene di lei; ed alla 
richiesta di <hi rend="italic">pane</hi> e <hi rend="italic">lavoro</hi> rispondono come 
l'assemblea francese rispose nel 48, col 
cannone. Finché la società verrà composta da molti che 
lavorano e da pochi che dissipano, e nelle mani di questi pochi 
sarà il governo, il popolo deriso col nome di <hi rend="italic">libero</hi> e di 
<hi rend="italic">sovrano</hi>, i molti non saranno che vilissimi schiavi.</p>
	<p>Tutte le leggi, tutte le riforme, eziandio quelle in 
apparenza popolari, favoriscono solamente la classe ricca e 
culta imperocché le istituzioni sociali, per loro natura, volgono 
tutte in suo vantaggio. Voi plebe, allorché crederete 
avvicinarvi alla meta, ne andrete invece più lontano. Voi 
lavorate, gli oziosi gioiscono; voi producete, gli oziosi 
dissipano; voi combattete, ed essi godono la libertà. Il 
suffragio universale è un inganno. Come il vostro voto può 
esser libero, se la vostra esistenza dipende dal salario del 
padrone, dalle concessioni del proprietario? Voi 
indubitatamente voterete, costretti dal bisogno, come quelli 
vorranno. Come il vostro voto può essere giusto, se la miseria 
vi condanna a perpetua ignoranza, e vi toglie ogni abilità per 
giudicare degli uomini e de' loro concetti? Come può dirsi 
libero un uomo la cui esistenza dal capriccio d'un altro uomo 
dipende?</p>
	<p>La MISERIA è la principale cagione, la sorgente 
inesauribile di tutti i mali della società; voragine spalancata 
che ne inghiottisce ogni virtù. La MISERIA aguzza il pugnale 
dell'assassino; prostituisce la donna, corrompe il cittadino; 
trova satelliti al despotismo. Conseguenza immediata della 
miseria è l'<hi rend="italic">ignoranza</hi>, che vi rende incapaci di governare 
i vostri particolari negozii, non che quelli del pubblico, e 
corrivi nel credere tutte quelle imposture che vi rendono 
fanatici, superstiziosi, intolleranti. La MISERIA e 
l'IGNORANZA sono gli angeli tutelari della moderna società, 
sono i sostegni sui quali la sua costituzione si innalza, 
restringendo in picciol giro l'ampio cerchio 
dell'universale cittadinanza. Il delitto e la prostituzione, 
conseguenze inevitabili, sgorgano dal seno di questa società. 
Bagni e patiboli sono le sue opere, vôlte a punire con raffinata 
ipocrisia i frutti medesimi delle sue viscere. La statistica, 
scienza moderna, che mostra come indissolubilmente si legano 
le varie istituzioni sociali, ha già registrato come la miseria e 
l'ignoranza non scompagnino mai dal misfatto. Finché i mezzi 
necessarii all'educazione e l'indipendenza assoluta del vivere 
non saranno guarentigia d'ognuno, la libertà è promessa 
ingannevole.</p>
	<p>I nemici che dobbiamo debellare sono molti, è vano 
l'illudersi; se tutti vorremo combattere da liberi cittadini, 
vinceremo. Cerchiamo penetrare con lo sguardo attraverso 
l'atmosfera che i pregiudizii ci hanno addensato intorno, in 
questo istante che trovasi distrutta la gerarchia sociale, quanto 
siano mostruose le usurpazioni del ricco, e quanto grandi le 
miserie del popolo!!.... Con qual diritto un ozioso proprietario 
scialacqua col prodotto de' sudori del fittaiuolo, mentre 
questi appena potrà offrire un pane alla sua povera e laboriosa 
famiglia? Con quale diritto, in un'officina in cui cento 
lavorano, uno solo oltre ogni stima arricchisce, non avendo gli 
altri, non dico assicurato l'avvenire, ma neanche la benché 
minima guarentigia del presente, bastando il capriccio di un 
solo per affamare centinaia di dipendenti? Distruggiamo 
codeste mostruosità, col garantire al contadino ed all'operaio il 
frutto del loro lavoro; e questi e quelli saranno contenti di 
lasciare per poco la vanga ed il martello ed impugnare il 
moschetto a difesa degli acquistati diritti. Se la vittoria assicura 
a tutti l'agiatezza, e la disfatta li ricaccia nella miseria, tutti 
saranno valorosi. Ecco il segreto di cui si avvalsero i nostri 
progenitori per soggiogare il mondo.</p>
	<p>Nei passati rivolgimenti sonosi cangiati gli uomini e le 
forme del governo, ma il principio su cui esso poggia, l'autorità 
insomma, cangiando nome, rimase. Come adunque potevano 
sparire i mali? Volete cogliere il frutto di tante pene? diroccate 
l'antico edifizio sino alle fondamenta, sgomberate il suolo dalle 
ruine, e su nuove basi riedificate.</p>
	<p>Le leggi a cui ubbidiamo sono quelle stesse, che da 
tredici secoli, da Giustiniano, i despoti ed un ordine 
privilegiato, quelli che posseggono, hanno create, svolte, e 
curatane l'esecuzione sempre in danno della plebe; e queste 
leggi che hanno sì bene servita la tirannide, non possono 
certamente essere utili ad un popolo che vuole esser libero. E 
però la prima determinazione da prendersi è quella di 
annullarle tutte; una sola che ne rimanga basterà per dare alla 
rivoluzione un falso indirizzo, o almeno per ritardarne il 
naturale progresso.</p>
	<p>La forza è l'alto cardine sul quale poggia la tirannide. 
Qualunque siasi il nome del governo, <hi rend="italic">Dittatore</hi>, 
<hi rend="italic">Triumvirato</hi>, <hi rend="italic">Congresso</hi>, se esso dispone di forza 
materiale, saremo schiavi. Non bisogna mai conferire ad altri 
la facoltà di nuocere. Gli uomini, buono o tristo sia lo scopo a 
cui tendono, sono o prepotenti, o deboli; questi inetti al 
governo, quelli oppressori; i primi avendone la forza, 
opprimono i secondi; ci abbandoneranno ai loro satelliti. 
Ognuno, in buona fede, crede che le proprie idee riescano di 
gran beneficio al paese; e però se avrà la forza d'imporle, le 
imporrà. Lasciamo a tutti libertà di proporre i proprii pensieri, 
ed a nessuno facoltà d'imporli. L'uomo creato indipendente e 
libero non dovrà mai servire un altro uomo, ma solo la propria 
natura, ed il proprio meglio; e se in virtù di questa legge nelle 
specialità, conviengli alla direzione de' migliori sottoporsi, 
non dovrà mai, in forza della legge medesima, lasciare che altri 
stabilisca i rapporti della società di cui fa parte, e dia norma a 
tutto il suo vivere. I diritti di ognuno limitano di fatto la sfera 
d'azione de' diritti altrui, le naturali inclinazioni ne 
distribuiscono le incombenze, e da questa libertà ch'altri limiti 
non conosce che l'altrui libertà, ne risulta l'armonia sociale. 
Chiunque pretende governarmi, chiunque pretende che io mi 
uniformi alle sue idee, alle sue abitudini, è uno stolto tiranno. 
Ad ottenere ciò dovrebbe trasfondere in me la sua sensibilità, 
le sue idee.</p>
	<p>Or dunque, considerando questi veri come i punti di 
riscontro del nostro avvenire, verremo traducendoli in pratica 
esponendo le provvidenze, che sul retto sentiero indirizzeranno 
la rivoluzione, assicurando sin da' primi istanti il suo 
magnifico e semplicissimo procedere.</p>
	<p>1.° Tutte le leggi, i decreti, le cariche, le incombenze 
insomma, tutte le esistenti istituzioni sociali, rimangono da 
quest'istante annullate.</p>
	<p>a) Ogni contratto il quale non sussiste per la libera 
volontà delle due parti contrattanti, è sciolto;</p>
	<p>b) Le tasse ed ogni specie di gravezze, imposte dal 
passato governo, sono annullate. Non vi sarà che un'imposta 
unica sulla ricchezza, da un congresso italiano ripartita sui 
comuni, dai consigli comunali ripartita sui cittadini.</p>
	<p>Questa prima provvisione spezzando le ritorte da cui 
eravamo avvinti ci ridona la piena libertà delle 
membra, indispensabile a sostenere la gran lotta in cui 
dovremo impegnarci. Né la vittoria sarà mai possibile, se 
combatteremo impastoiati fra leggi ed istituzioni volte a 
sgagliardirci e toglierci qualunque libertà d'operare. Né qui 
finiscono gli effetti di tale provvedimento: l'abolizione delle 
tasse, ecc. produrrà, cosa indubitata, un ribasso nel prezzo 
degli oggetti di prima necessità, ed il minuto popolo sentirà, 
dal nuovo ordine di cose, immediatamente sgravarsi dalle tante 
imposizioni da cui era oppresso, e quindi troverà cosa 
importantissima il difenderle ed assicurarle in avvenire. In tal 
guisa con un semplice decreto avremo ridonato al popolo tutta 
la sua forza, e creato il movente, che unificandone eziandio la 
volontà, lo sospinge alla difesa della patria.</p>
	<p>Inoltre, se il concedere altrui il governo assoluto della 
cosa pubblica ci ricaccia nella miseria, e ci abbandona al 
dispotismo, il disordine conduce parimente alle conseguenze 
stesse; e però alla rivoluzione bisogna assegnare un fine così 
ampio ed incontrastabile da essere certi che nessuno possa 
durar fatica a riconoscerlo, o nessuno rinnegarlo. Quindi 
stabilire come punti di riscontro, come limiti e guarentigie 
della libertà, le leggi inviolabili della natura, le quali daranno 
norma, e determineranno tutte le provvisioni volte ad organare 
e dirigere le forze della nazione al conseguimento del fine 
prefisso. I due seguenti decreti basteranno per tradurre in fatti 
le idee esposte.</p>
	<p>2.° Il fine che si propone la rivoluzione è quello di 
sgomberare l'Italia da' stranieri, qualunque lingua essi 
parlino, e da tutto ciò che viola l'indipendenza, la libertà 
individuale. La guerra sarà protratta per forza finché questo 
fine non sia compiutamente conseguito.</p>
	<p>I principii da noi espressi nel terzo capitolo di questo 
saggio, resi di pubblica ragione sino dai primi istanti della 
rivoluzione, verranno presentati, in ogni comune, 
all'accettazione del popolo; che riconoscendoli come base del 
nuovo patto sociale, dichiarerà reo di lesa nazione chiunque 
attenterà di violarli. Se un tale decreto verrà bandito dal 
popolo, la rivoluzione da quell'istante sarà assicurata, la libertà 
e la grandezza d'Italia indubitata. Se poi uno solo di questi 
principj è rigettato, o ristretto, la rivoluzione non si compirà, 
verrà conseguito qualche cangiamento di forme, ed il popolo 
s'incamminerà, meritamente, in un nuovo corso di miserie, di 
dolori e di vizj.</p>
	<p>Ridonata al popolo la sua piena libertà, creato il movente 
delle sue imprese, determinato il fine da conseguirsi, stabiliti i 
limiti dell'autorità, le guarentigie ed i diritti del popolo, 
la rivoluzione, senza tema d'essere fuorviata, potrà procedere 
nel suo corso, e poche e semplicissime provvidenze basteranno 
ad assicurare il suo progresso energico ed ordinato.</p>
	<p>1.° Tutti i cittadini, qualunque ne sia il sesso, l'età, 
pongono sé medesimi e le loro sostanze a disposizione della 
patria, finché non siasi ottenuto la prima vittoria sui nemici di 
essa.</p>
	<p>2.° Ogni comune verrà amministrato da un consiglio 
comunale formato da un numero di consiglieri stabilito dai 
cittadini medesimi. I consiglieri verranno eletti a suffragio 
universale, e saranno revocabili dagli elettori e soggetti al loro 
sindacato. Il consiglio, affinché i comandamenti del popolo 
siano mandati ad effetto con la massima energia possibile, 
trasmetterà il proprio mandato ad un individuo che eleggerà 
nel suo seno, riserbandosi in ogni tempo, il diritto di revoca, e 
di sindacato.</p>
	<p>a) La podestà politica e la giudiziaria risiederanno nel 
popolo del comune. L'ultima potrà conferirsi ad un certo 
numero di cittadini eletti dal popolo, che non cesserà di essere 
il supremo tribunale, al quale i giudicati potranno appellarsi.</p>
	<p>b) La speciale incumbenza del consiglio comunale è 
quella di raccogliere ed apparecchiare nel comune tutte le 
risorse materiali, richieste dal nazionale congresso.</p>
	<p>3.° Il congresso nazionale verrà eletto coi principj 
medesimi; cioè suffragio universale e diritto di revoca e di 
sindacato agli elettori. Come i consigli comunali, questo 
congresso potrà trasmettere il proprio mandato ad uno solo 
eletto dal proprio seno, riserbandosi sugli eletti i medesimi 
diritti accennati pei consiglieri comunali.</p>
	<p>a) Le incumbenze di questo congresso saranno di 
rappresentare l'Italia verso le potenze straniere; potrà 
conchiudere trattati, ma essi non avranno effetto senza previa 
approvazione del popolo.</p>
	<p>b) In forza de' principj stabiliti come base del patto 
sociale, questo congresso non avrà sui comuni altra autorità, 
fuor quella di determinare ed esigere da essi la porzione 
contingente in uomini e denari, con cui dovranno concorrere 
alla guerra: inviare queste risorse ove l'esercito indicherà; 
accusare al cospetto della nazione quel comune, o 
quell'individuo che violasse il patto espresso dalle leggi di 
natura.</p>
	<p>4.° L'esercito eleggerà i propri capi e sarà l'esecutore 
supremo de' voleri della nazione.</p>
	<p>Sono questi semplicissimi provvedimenti che potranno 
attuarsi da qualunque città o borgo che sarà sgombro 
dal nemico. Il popolo di questo borgo, che darà cominciamento 
alla rivoluzione, annullerà tutte le leggi esistenti, tutte le 
gravezze: bandirà i principj che dovranno essere la base del 
nuovo patto sociale, eleggerà il consiglio comunale, i deputati 
al congresso nazionale; e tutti i cittadini, con le norme che 
daremo nel quarto saggio, formeranno i battaglioni e si 
eleggeranno i capi. In tal guisa si procederà conformemente al 
naturale corso degli eventi, e la nazione da sé, senza crearsi 
padroni, senza concedere ad una città autorità o ascendente 
maggiore che alle altre, raccoglierà successivamente le proprie 
forze, e le adoprerà al conseguimento del fine che si propone, 
conservando la sua prima libertà.</p>
	<p>Il popolo non avrà nulla a temere dagli errori, in cui per 
ignoranza o per intrigo d'altri, potrà incorrere nello eleggere 
questi diversi maestrati; imperocché non sono inviolabili né 
irrevocabili, e non dispongono di alcuna forza materiale. Essi 
non comandano, ma propongono. Il popolo con pochissima 
pena potrà francamente eleggere coloro che desiderano tali 
incombenze, trattandosi di crearsi servi e non padroni: quelli 
che volontariamente si offrono saranno i migliori. Negare 
questa verità, ricorrere a' ripieghi, è negare la rivoluzione; è 
lo stesso che restringere l'utile universale a quello d'una 
fazione; è una questione di semplice forma che non vale il 
pregio d'essere discussa.</p>
	<p>Durante la guerra il congresso nazionale si occuperà a 
risolvere il problema sociale, e cercherà stabilire l'avvenire 
della nazione. Il congresso terrà ai fittajuoli il seguente 
discorso: "Il provvedimento preso di sospendere il pagamento 
delle rendite vi ha sostituito ai proprietarj, bene grandissimo 
per voi stessi e per la società; voi produttori per eccellenza 
ritenete e godete giustamente il frutto delle vostre fatiche, e la 
società si è sgravata da quella classe di oziosi digeritori, che, 
per sostenere il loro lusso, producevano l'incarimento dei 
viveri. Ogni cittadino soffriva per cagion loro; ad ogni 
poverello veniva tolto un pezzo del suo pane per impinguare i 
cani ed i cavalli di questi proprietari; ed oltre questi vantaggi 
evidenti, quelli oziosi, costretti ora a lavorare per vivere, hanno 
accresciuto eziandio il prodotto sociale. Ma fa d'uopo riflettere 
che, quali voi oggi siete, tali essi furono, e l'esperienza, varie 
volte ripetuta, ha dimostrato, che, eziandio ripartendo 
ugualmente la terra, dopo qualche tempo vi sarà tra voi chi per 
maggior forza, solerzia, od ingegno ingrandirà all'altrui spese; 
e così a poco a poco sorgerà di nuovo la classe dei proprietarj 
che avete annientata. Inoltre, il medesimo diritto che 
avete voi sulla terra, lo ha ognuno: la medesima ingiustizia che 
voi pativate, la patiscono i vostri giornalieri, e voi usurpate ad 
essi quel frutto dei loro lavori, che i già proprietarj vi 
usurpavano. Finalmente rimanendo la vostra condizione tale 
quale ora è, i principj da voi stessi banditi sarebbero violati, il 
patto sociale sarebbe ingiusto come lo era prima, ed i vostri 
figli si troverebbero in una società non diversa da quella che 
ora vogliamo riformare".</p>
	<p>La cagione di questi mali futuri è evidente; la proprietà 
ha cangiato possessore, ma è rimasta illesa. È dessa che 
bisogna abbattere; è il principio che bisogna mutare; e perciò è 
necessario occuparci della situazione del problema. 
<hi rend="italic">Impedire che i proprietarj rinascano</hi>; questo è problema, 
che, unito agli altri riguardanti l'industria ed il commercio, 
formerà l'oggetto delle nostre cure.</p>
	<p>Per riuscire nel nostro proposito non basta seguire i 
suggerimenti dell'istituto che ci trarebbero di via, ma bensì 
giovarci dell'esperienze che la storia registra. Le attinenze 
degli innumerevoli fatti consacrati nelle sue pagine hanno 
posto materia a studio profondo, da cui risultò una serie di 
proposizioni che formano la filosofia civile: la quale scienza 
universale, ove la seguiamo con attenta osservazione, traendoci 
dalla via fallace che il volgo per abitudine frequenta, in quella 
magistrale e permanente ci conduce; questa materia darà 
norma alle nostre ricerche.</p>
	<p>Inoltre, il nuovo patto sociale, che verrà stabilito dalla 
costituente, non sarà come le passate costituzioni, imposto agli 
Italiani, ma proposto; e la costituente, non disponendo di 
veruna forza materiale, non potrebbe operare diversamente; 
quindi il cuore, la fede, le intenzioni di coloro che dovranno 
comporla, in questo caso, non hanno importanza di sorte 
alcuna; queste qualità, impossibili a ritrovarsi perché mutabili 
secondo l'utile individuale, queste qualità sempre cercate, né 
mai trovate dal popolo, oggi non debbono tenersi in verun 
conto; l'ingegno e la dottrina sono necessarie; eziandio i più 
perversi saranno utili; ma il popolo non potendo discernere 
queste qualità, la costituente sarà nominata dal congresso 
nazionale, che ammetterà in essa tutti coloro che 
volontariamente si offrono di farne parte. Questo sarà il campo 
ove la scienza, non avendo altri limiti che le medesime leggi di 
natura da cui essa risulta, potrà elevarsi dalle inutili astrazioni 
alla pratica, e stabilirà la felicità della nazione.</p>
	<p>Questo congresso di scienziati dichiarato Costituente, 
determinerà e proporrà il nuovo patto sociale, le cui basi 
saranno quei principj dal popolo dichiarati inviolabili, 
ed il fine quello di guarentirne l'inviolabilità per lo avvenire. 
Compito il lavoro, e reso di pubblica ragione, rimarrà esposto 
alla pubblica censura; e tutti i dubbi e tutte le considerazioni 
espresse per mezzo della stampa saranno accuratamente 
raccolte da coloro che presiedono all'amministrazione di ogni 
comune, ed inviate alla costituente, che, nel più breve tempo 
possibile, dovrà modificare, o rispondere a tutte le osservazioni 
fatte dal pubblico. Dopo questa prova, il patto, sottoposto in 
ogni comune alla finale approvazione del popolo, avrà effetto. 
Noi adombreremo questo nuovo patto sociale senza presumere 
d'aver risoluto un problema che dovrà risolvere l'intera 
nazione. È nostro proposito sgomberare il suolo, e scavare le 
fondamenta, non già riedificare.</p>
	
	<div3><head>I.</head>
	
	<p>Le siepi e quanto serve di chiusura o limite ai poderi si 
abbatteranno. Il suolo italiano verrà ripartito secondo le diverse 
specie di cultura a cui mostrasi atto. Una porzione di terra 
proporzionata alla popolazione verrà assegnata ad ogni 
comune, e coltivata da coloro che si dedicano all'agricoltura, i 
quali formeranno una società, che stabilirà essa medesima la 
sua costituzione in caso che non volesse accettare quella che la 
costituente le proporrà. Ma questa costituzione, dovendo essere 
conforme a que' principj che formano la legge universale ed 
immutabile della nazione, non potrà essere molto diversa dalla 
seguente. Un amministratore ed un direttore eletti e soggetti al 
sindacato di un consiglio amministrativo, e di un consiglio di 
tecnologia dirigente. Tutte le altre incumbenze distribuite 
secondo le inclinazioni e le attitudini di ognuno. Il guadagno 
netto, diviso egualmente fra tutti. In tal guisa, con grandissimo 
ed universale vantaggio, la proprietà fondiaria sarà distrutta.</p>
	<p>Il compartimento del suolo determinato dal genere di 
coltura e non dal caso; stimolo al lavoro, non già la fame, ma 
un maggior guadagno; una società di uomini agiati, tutti dediti, 
ognuno secondo le proprie attitudini, ad un medesimo lavoro, 
dovranno indubitatamente produrre un accrescimento 
grandissimo delle ricchezze sociali. Sosterrebbero gli 
economisti, che l'agiatezza degli agricoltori, la mancanza dei 
proprietarj che consumano senza produrre, facciano languire o 
scemare la produzione? Sosterrebbero che le facoltà d'una 
società numerosa ed agiata sieno inferiori a quelle d'una 
misera famiglia, capace a pena di quel lavoro che serve a 
pagare il vistoso tributo al proprietario e comperare per sé un 
affumicato pane? Tutto può sostenersi col sofisma, ma esso 
perde la sua forza quando il minuto popolo non può più 
sopportare i suoi mali, e rovescia la soma che soverchiamente 
lo grava. Queste proposte non vengono fatte a congreghe di 
<hi rend="italic">digeritori</hi>, di persone dedite all'usura e al monopolio 
ovvero di proprietarii, di banchieri, di trafficanti, ma ad una 
società in cui la forza ha già distrutto la preponderanza di 
queste classi. Con la spada bisogna adeguare alle moltitudini i 
più sublimi: quindi la legge stabilisce l'ordine e l'eguaglianza.</p></div3>
	
	<div3><head>II.</head>
	
	<p>Il capitale, come già dicemmo, essendo proprietà 
collettiva, non può appartenere ad un uomo; l'appropriarsi il 
capitale è un'usurpazione, non così manifesta, ma simile a 
quella della proprietà fondiaria; tutti i capitali verranno 
dichiarati proprietà della nazione; il denaro potrà in parte 
involarsi, ma le fabbriche, le macchine rimarranno. Tutti gli 
impiegati, in ogni stabilimento d'industria, comporranno una 
società, alla quale la nazione affida il capitale tolto al 
capitalista, e questa società potrà reggersi con una costituzione 
identica a quella stabilita per gli agricoltori.</p>
	<p>Così trasformata e ricostituita l'agricoltura e l'industria, i 
mercanti che vendono in grosso si rinverranno nei depositi 
delle stesse società e saranno membri di esse; e socii a ciò 
espressamente delegati saranno i merciaiuoli che vendono al 
minuto.</p></div3>
	
	<div3><head>III.</head>
	
	<p>I trafficanti, intermedii fra i produttori ed i consumatori, 
a cui la miseria de' primi permette di speculare a scapito del 
popolo, verranno eziandio trasformati in società, composte 
ognuna del già capitalista sino all'ultimo facchino, marinajo, 
carrettiere, che trasporta le merci.</p></div3>
	
	<div3><head>IV.</head>
	
	<p>Tutti gli edifici saranno dichiarati proprietà nazionale, e 
gli edili eletti dal popolo, e soggetti al suo sindacato, 
destineranno ad ognuno secondo il bisogno l'abitazione. In tal 
guisa più non si vedranno spaziosi appartamenti deserti 
e destinati a semplice lusso, mentre a breve distanza dalle loro 
mura, in oscuri e malsani tugurii, giacciono ammucchiate le 
famiglie dell'infelice proletario, con danno manifesto della 
pubblica salute e del pudore.</p></div3>
	
	<div3><head>V.</head>
	
	<p>Il testamento, mostruoso diritto, che oltre l'epoca dalla 
natura stessa prescritta prolunga la volontà dell'uomo, abolito. I 
risparmii accumulati da ognuno appartengono di diritto, dopo 
la sua morte, alla società di cui esso faceva parte, ed al comune 
ove erasi domiciliato, se il defunto esercitava una professione 
singolare, come architetto, medico od altro.</p></div3>
	
	<div3><head>VI.</head>
	
	<p>In ogni comune vi sarà un banco di scambio, che porrà 
in relazione vari comuni dello stato ed i varj stabilimenti 
d'industria, e dirigerà le derrate ove maggiore è il bisogno. 
Questi banchi, assorbiranno e faranno sparire i trafficanti.</p></div3>
	
	<div3><head>VII.</head>
	
	<p>Ogni cittadino, il quale trovasi isolato e privo di lavoro, 
ha il diritto di essere ammesso come socio in quella società di 
agricoltura o d'industria che da lui medesimo verrà scelta. La 
forza dell'intera nazione garantisce ad ogni Italiano un tale 
diritto, diritto che rende impossibile la miseria, e forma il 
cardine principale del nuovo patto sociale.</p></div3>
	
<div3>	<head>VIII.</head>
	
	<p>Stabilita la costituzione economica, la politica non offre 
alcuna difficoltà. Un Consiglio in ogni Comune, un Congresso 
per l'intera nazione, eletti col suffragio universale, 
amministreranno il paese. Questo e quello saranno sempre 
revocabili dagli elettori, e soggetti al sindacato del popolo. Il 
congresso stabilirà la relazione con le altre potenze, avrà cura 
degli affari stranieri, rappresenterà la nazione; dovrà 
sopraintendere ai lavori, agli stabilimenti militari e di pubblica 
educazione, alle milizie (e di queste discorreremo minutamente 
nel 4.° Saggio) in quella parte che non riguarda 
direttamente ai Comuni. Determinerà le spese, e quindi 
le gravezze le quali dovranno pagarsi dalla nazione per questi 
varj rami della pubblica amministrazione. Non avrà ingerenza 
alcuna nella politica interna e polizia; questa e quella non 
avranno altra norma che i principj da noi stabiliti come base 
del patto sociale. Il Congresso denunzierà alla nazione quel 
comune, quel magistrato, quel cittadino, che violerà o tenterà 
di violare questi principii.</p>
	<p>Il Consiglio ed il Congresso potranno, pel pronto spaccio 
degli affari, delegare o distribuire i loro poteri a persone elette 
dal proprio seno, che saranno sempre da essi revocabili e 
soggette al loro sindacato.</p></div3>
	
<div3>	<head>IX.</head>
	
	<p>Tutti i pubblici magistrati saranno eletti dal popolo, 
revocabili dal popolo e soggetti al suo sindacato. Niuno 
percepirà stipendio; ma l'associazione di cui esso faceva parte 
sarà obbligata a considerarlo e retribuirlo come socio presente. 
Lo stesso dicasi dei consiglieri comunali e de' deputati al 
Congresso.</p></div3>
	
<div3>	<head>X.</head>
	
	<p>L'unica gravezza sarà un'imposta progressiva sulla 
rendita netta di ogni associazione.</p>
	
	
	<p>Adombrato il nuovo patto sociale, ci faremo ad 
esaminare gli effetti, onde conoscere se i mali, i quali ora 
minacciano di annientare la presente società, spariranno.</p>
	<p>È un fatto dimostrato ad evidenza, che la concorrenza, le 
macchine e la divisione del lavoro, mentre accrescono 
immensamente il prodotto, accrescono eziandio il numero 
de' miseri, ed avviliscono l'operaio peggiorandone la 
condizione. Esaminiamo se col nuovo patto sociale 
produrrebbero i medesimi effetti.</p>
	<p><hi rend="italic">Concorrenza</hi>. - Supponiamo due stabilimenti 
d'industria in concorrenza, uno composto da numerosa e 
cospicua associazione, l'altro meschino. Questo sarà costretto a 
smettere, non potendo sostenere la concorrenza con quello, e 
gli operai, come accade oggigiorno, rimarranno privi di lavoro; 
ma siccome la nazione guarentisce loro il diritto di essere 
ammessi in una società a loro scelta, questi operai, 
naturalmente, sceglieranno e dovranno essere ammessi come 
socii in quella società, e in quella società da cui sono stati 
soperchiati; e però questa, se distruggesse tutte le sue rivali, 
sarebbe sopraccaricata da un numero esorbitante di operai. Per 
evitare il male, troverà il suo conto associandosi, piuttosto che 
distruggendo, le sue rivali. In tal guisa la concorrenza, che 
nella presente società arricchisce uno a discapito di molti, col 
nuovo patto sociale promuoverebbe l'associazione, e 
spanderebbe egualmente il profitto sugli operai dell'arte 
medesima.</p>
	<p>Con le <hi rend="italic">macchine</hi> e la <hi rend="italic">divisione del lavoro</hi> 
ottenendosi il prodotto medesimo con un numero assai minore 
di operai, nei quali non richiedesi alcuna speciale attitudine, si 
ribassano i salarii, e ne risulta la miseria. Col nuovo patto 
sociale, il numero degli operai non è quello che semplicemente 
è necessario all'arte, ma di quanti se ne rinvengono nel 
comune, nella città, nella nazione, che si dedicano a tale 
lavoro; il salario non è proporzionato alla loro abilità, ma al 
prodotto; quindi le macchine e la divisione del lavoro saranno 
la vittoria dell'ingegno umano sulla materia, e gli operai, 
giovandosi di tali ritrovati, in poche ore di facile lavoro, 
guadagneranno moltissimo. Inoltre, come conferma della 
giustissima legge dell'uguaglianza di salario, le diverse 
incombenze si andranno pareggiando.</p>
	<p>Inoltre, siccome crescendo il numero delle persone 
dedite alla medesima arte scema il guadagno, ne risulta, che il 
diritto riconosciuto e assicurato ad ognuno, di essere ammesso 
come socio in uno stabilimento di sua scelta, è la legge la quale 
stabilisce l'equilibrio fra le diverse diramazioni dell'industria 
nazionale.</p>
	<p>Le ardite intraprese, l'esattezza del lavoro, la varietà, il 
buon mercato che si richieggono in un'arte, sono qualità che 
non possono sperarsi dai piccioli capitali, i quali s'impiegano 
con la speranza di ottenere utili immediati e grossi. Solo dai 
vistosi capitali, che anticipano le spese e con picciolo profitto 
sull'unità della merce guadagnano sul grande numero di esse 
unità, possono ottenersi tali risultamenti. D'altra parte, i grandi 
capitali formandosi con accumulare in poche mani le ricchezze 
sociali, ne risulta come legge inesorabile, nella presente 
società, che il perfezionamento dell'industria s'ottenga a prezzo 
della quasi universale miseria; laddove, col nuovo patto 
sociale, la formazione dei grandi capitali si avrà, non già con la 
distruzione de' piccioli, ma con l'associazione, che sarà la 
legge regolatrice della pubblica economia, come ora è la 
concorrenza.</p>
	<p>Il bisogno che hanno i produttori di smaltire al più presto 
possibile la loro merce, la mancanza del danaro 
necessario alle spese di deposito e di trasporto, hanno fatto 
sorgere l'avida classe dei trafficanti, i quali lucrano ed 
arricchiscono a spese de' produttori e dei consumatori.</p>
	<p>Questo bisogno del produttore di vender subito fa 
opportunità a costoro d'esercitare il monopolio, di affamare una 
città e procacciarsi vistosi lucri sul pane che i poverelli 
comprano col sudore della fronte. La concorrenza è quella che 
più d'ogni altra cosa favorisce l'incettatore; l'associazione 
l'uccide. Col nuovo ordine di cose le diverse società produttrici 
facoltosissime, non han bisogno di vendere prontamente le 
merci, e potranno avere magazzini, vascelli e giovarsi di ogni 
sorta di veicolo onde, da sé medesime, e col solo mezzo del 
Banco di scambio, provvedere allo spaccio dei loro prodotti; e 
così, con vantaggio grandissimo della società, spariranno i 
trafficanti, e con essi il monopolio.</p>
	<p>Nella presente società gli incettatori comprano il grano 
ove abbonda e lo spediscono ove scarseggia, quindi in quel 
mercato ove essi comperarono, crescendo il prezzo del grano, 
il pane incarisce. Questo fatto protesta contro la libertà del 
commercio. Ma, vi rispondono i propugnatori del libero 
scambio: "s'introiterà maggior danaro, l'agricoltore che ha 
guadagnato, avrà molto danaro da spendere; il che torna in 
vantaggio dell'industria, non che di qualunque altro prodotto. 
Né qui finiscono i vantaggi: gli operai se pagheranno più caro 
il pane, prosperando l'industria, crescerà il loro guadagno, e 
spenderanno pochissimo per l'acquisto di altri generi di cui 
fanno uso." Così gli economisti, con raffinata ipocrisia, fanno 
generali alcuni vantaggi che si restringono a pochissimi.</p>
	<p>Non è l'agricoltore che ricava profitto dal caro del grano, 
ma son gl'incettatori, i quali accrescono i loro capitali, volti ad 
affamare le città; non è l'operaio che sente il vantaggio della 
prosperità dell'industria, ma il capitalista; e quelle derrate, i cui 
prezzi per la libertà del commercio scemeranno, sono oggetti 
di lusso che non usano né il povero contadino, né l'operaio; 
quindi il libero commercio, come tutte le altre leggi e tutti gli 
altri ritrovati che aumentano il prodotto sociale, altro non fa 
che vantaggiare i ricchissimi con danno manifesto de' 
poverelli. Per contro, rimessa la società secondo le leggi di 
natura, i vantaggi del libero commercio saranno evidenti per 
tutti. Reso impossibile il monopolio, sarà l'agricoltore che 
godrà del guadagno, il quale, come ora diremo, troverà 
maggior vantaggio nello spendere i suoi danari che nel 
conservarli; quindi prosperità dell'industria, di cui godranno 
tutti gli operai sui quali egualmente è distributo il lucro; 
ed infine, contadini ed operai, vivendo agiatamente, faranno 
uso di molti generi di cui ora neppur conoscono i nomi, e 
sentiranno il vantaggio di acquistarli a pochissimo prezzo.</p>
	<p>Non è il solo aumento del prodotto che accresce la 
prosperità, ma questo, per riuscire veramente utile, deve 
accompagnarsi con l'aumento de' consumatori. Nella società 
presente cresce continuamente il prodotto, ma il numero de' 
consumatori, per la crescente miseria, scema. Pochissimi 
possessori di sterminate ricchezze, fra le miriadi di affamati, è 
il fine verso il quale inesorabilmente ci avviciniamo. Abolite la 
proprietà, supponete che la società abbia sùbito le proposte 
riforme, ed al crescere delle ricchezze, ugualmente sparse su 
tutti, crescerà per conseguenza il numero dei consumatori.</p>
	<p>In ultimo, poniamo il caso che un capitalista coi suoi 
milioni venga in mezzo a una nazione così costituita, ed 
esaminiamo in che modo possa impiegare il suo danaro. Non 
potrà acquistar terre, perché la nazione è la sola padrona, ed 
essa non vende e non riconosce il diritto di proprietà; 
fabbricare palazzi nemmeno, perché la nazione, padrona di 
tutti gli edifizii, se ne impadronirebbe; affidare i suoi capitali 
ad una delle tante società in cui è ripartita la nazione sarebbe 
perderli, perché i capitali di esse sono proprietà nazionali, ed 
egli non potrebbe sperare altro guadagno che quello di essere 
ammesso come semplice socio, ed aver la sua parte al lavoro 
ed al lucro, come tutti gli altri operai; stabilire un lavoro, un 
negozio per proprio conto nol può, perché non troverebbe 
operai in uno stato, ove tutti fanno parte di società; onde 
trovarli, potrebbe forse giovarsi di operai stranieri, e così col 
suo stabilimento far concorrenza alle arti nazionali? Ma, 
appena fosse per cominciare il suo lavoro, il governo 
interviene, riunisce gli operai e dice loro: "= Voi, per le leggi 
dello Stato, avete facoltà di amministrarvi e reggervi come 
meglio credete; tutti avete uguale diritto al godimento del 
guadagno, il capitale non può appartenere a nessuno, ma allo 
Stato, e voi ne sarete gli usufruttuarii, ed il capitalista con voi, 
se gli conviene."- Una tale sentenza, senza esservi bisogno 
dell'intervento del fisco, e dei birri, gli operai medesimi la 
porrebbero in atto. Dunque in una società, costituita nel modo 
indicato, chi riuscisse ad accumulare vistose somme, non 
potendo impiegarle in modo alcuno, né potendo disporne dopo 
la morte, troverà il suo miglior partito spendendole e 
godendosele; e così il nuovo patto sociale, non solo abolisce la 
miseria e la rende impossibile, ma bandisce eziandio 
l'avarizia, e mantiene il denaro in una continua circolazione.</p>
	<p>A coloro, i quali riconoscendo i vantaggi di un tal 
sistema oppugnassero la rivoluzione asserendo che la società, 
senza scossa veruna, ma con un successivo progresso, potrà 
trasformarsi, noi risponderemo che eglino disconoscono gli 
effetti inevitabili delle leggi di economia pubblica, applicate 
alle presenti condizioni dei popoli, che eglino disconoscono i 
fatti, che ogni giorno si compiono sotto i loro occhi. Le 
numerose associazioni di operai che spontaneamente sorgono, 
mostrano la tendenza della società verso un avvenire che 
comincia a presentirsi, ma non migliorano per ciò le loro 
condizioni. A queste associazioni si opporranno quelle dei 
capitalisti e quelle, con maggiori danni, dovranno soccombere 
nella concorrenza. Pretendere che possano sussistere e 
prosperare istituzioni di utile universale, in una società 
costituita da forze tra loro riluttanti, che vicendevolmente si 
distruggono, ed il cui sistema è volto a favorire l'utile 
individuale a danno del pubblico, è pretendere una cosa 
impossibile, è pretendere che un picciolo rigagnolo segua il 
corso medesimo di un torrente senza venir travolto e confuso 
fra le sue onde. La condizione del proletario, senza una 
completa e violenta rivoluzione, non solo non può cangiarsi ma 
né pure migliorarsi, anzi è forza che essa continuamente 
peggiori.</p>
	<p>Non ci restano ora che due altri punti a prendere in 
considerazione; uno è di esaminare se manca lo stimolo al 
lavoro, l'altro di vedere se mai siavi nel sistema il nocivo 
intervento del governo.</p>
	<p>Il lavoro non è attraente, come asserisce Fourier, ma 
nemmeno ributtante; senza necessità non lavorasi, ma 
esistendo la necessità ed armonizzando il lavoro con le proprie 
inclinazioni, tutto ciò che in esso è penoso sparisce. Quale 
lavoro sarà più proficuo, quello del proletario che ha il solo 
stimolo della fame, il cui salario è invariabile, e le cui forze 
sono logorate dalla miseria; oppure quello di un agiato 
cittadino, che ha scelto il lavoro secondo la propria 
inclinazione, ed il cui guadagno cresce al crescere del 
prodotto? Gli infingardi esistono, ma essi, riconosciuti come 
tali dalla società di cui fanno parte, verrebbero assoggettati ad 
una multa all'epoca della divisione dei lucri.</p>
	<p>Il governo interviene nel solo caso, che osserva la 
violazione di quei principii stabiliti come base del nuovo patto 
sociale. Prima che la nazione sia costituita, egli dice agli oziosi 
proprietarii: "voi non avete diritto alcuno sulla terra: se volete 
vivere, lavorate; ai contadini: la natura non ha concesso 
a nessuno la proprietà della terra, tutti sono padroni di 
coltivarla, e la nazione garantisce loro il frutto de' lavori; per 
far ciò con ordine, associatevi. Si rivolge al capitalista e gli 
dice: tu non sei che un usurpatore delle altrui fatiche; il 
capitale è proprietà nazionale, a te altro non ispetta che una 
porzione uguale a quella degli operai, e devi, secondo le tue 
attitudini, lavorare come essi lavorano. Il governo non farà che 
bandire leggi semplicissime e chiarissime, che nessuno avrà 
bisogno di ajuto per comprendere; e lascerà ai contadini ed agli 
operai la cura di porle in atto. Proporrà la costituzione delle 
varie società, che la Costituente, Congresso di scienziati, avrà 
compilato, rimanendo ai cittadini piena libertà di respingerli, o 
modificarli, purché rimangano inviolati i principii. Queste 
leggi, questi consigli verranno pubblicati dal governo, non già 
quando la mente è ottenebrata ed il senso comune pervertito 
dai pregiudizii, ma quando la spada della rivoluzione ha già 
rimosso gli ostacoli, quando i contadini e gli operai avranno 
rotto l'incanto, che li mantiene tra i fragili ceppi del 
proprietario e del capitalista. Il governo non dovrà sospingere a 
fare, cosa impossibile ai governi, ma frenare alquanto, 
indirizzare, dirigere le passioni che la rivoluzione ha sfrenate.</p>
	<p>Fin qui della parte economica.</p>
	<p>Ora faremo un'osservazione, che riguarda la politica. Il 
governo rappresentativo è screditato in Europa; l'assemblea, 
eletta a rappresentare i diritti del popolo, ad altro non serve che 
a convalidare e vestire con una maschera di legalità e di 
giustizia le usurpazioni della tirannide. Non havvi principe, 
dittatore o ministro, il quale non faccia decidere secondo le 
proprie intenzioni il Congresso che la nazione ha eletto a 
guarentigia de' proprii diritti. Queste assemblee sovente 
sono d'impaccio al pronto operare, senza mai essere di ostacolo 
al male; nascono dalla corruttela, e vivono finché la forza 
crede dover subire il loro importuno garrito; odiose al tiranno, 
come che accarezzate, sono sprezzate dalla nazione. Questo 
tristo fatto, che sembra conseguenza di loro natura, è l'effetto 
del modo come oggi sono regolati i rapporti sociali: l'utile 
privato essendo in opposizione col pubblico, produce una 
diversità di mire, di desiderii, di speranze; e quindi la 
irreconciliabile discordia delle idee e delle opinioni, e di più, il 
potere che ha il principe, il dittatore, il ministro di concedere 
cariche, distribuire oro ed onori, fanno sì che le tante opinioni 
riluttanti, trovando l'utile su di una via comune, si accordano 
nel vendersi ad un padrone, e cospirano verso il fine 
che da esso viene loro indicato. Invece, se il governo non avrà 
doni da distribuire, né pene da infliggere, se l'utile d'un 
cittadino dipende dal guadagno della società di cui fa parte, e 
la prosperità di questa dalla prosperità dell'intera nazione, vi 
sarà in tutti unità di mire, di desiderii, di speranze, e quindi 
concordia nelle idee e nelle opinioni. Ma quantunque il nuovo 
patto sociale deva ridurre all'assemblea quella forza, di cui ora 
manca, pure egli è cosa interessante di non perdere di mira una 
verità, che dalla stessa natura umana risulta. Le assemblee, 
capacissime nel sindacare, sono incapaci di concepire e di 
eseguire: quindi, per conservare la necessaria energia nelle 
intraprese del governo, bisognerà sempre (adattando alle 
circostanze il principio) affidare ad uno solo l'incarico di 
concepire il disegno e di effettuarlo; quindi unità ed energia 
nell'azione, riserbandosi l'assemblea un perpetuo ed illuminato 
sindacato. Non altrimenti governavasi il Senato di Roma; e 
finché nella repubblica non vi furono poveri per vendersi, né 
ricchi per comprarli, ed ogni cittadino era soldato, la libertà 
non corse mai rischio veruno. Per contro negli Stati moderni, 
non v'è potere, per limitato che sia, il quale non tenti e non 
riesca ad usurpare. Ciò dipende dalla condizione economica 
della società; ed ogni rimedio, finché non si cangia il patto, è 
vano.</p>
	<p>Molti osserveranno, che, per attuare una simile 
trasformazione, sarà necessario far violenza ai proprietarii ed 
ai capitalisti. E noi risponderemo che sì; e ciò in forza di quel 
diritto medesimo, che hanno gli oppressi di abbattere la 
tirannide, che ha la società presente contro i ladri.</p>
	<p>Finalmente, se in cotesta trasformazione, certo meno 
violenta di quello che molti si vanno immaginando, molti 
interessi privati soffriranno, e moltissimi cadranno nella lotta, 
noi risponderemo che le rivoluzioni in cui tutti si salvano, 
esistono solo nella mente dei dottrinanti e degli utopisti. La 
rivoluzione è sempre una lotta di oppressi contro una classe di 
oppressori. Quindi se vi sarà vittoria, vi sarà eziandio disfatta; 
scacciare un re dal trono non è rivoluzione; la rivoluzione si 
compie quando le istituzioni, gli interessi, su cui quel trono 
poggiava, si cangiano.</p>
	<p>Conchiudiamo, ripetendo agli economisti le medesime 
loro parole: "<hi rend="italic">Non si giunge, senza perdite, sulla breccia. Né 
possiamo tener conto delle vittime, che il carro del progresso 
schiaccia nel suo corso</hi>". Ed usando il medesimo linguaggio 
di Malthus diremo: "<hi rend="italic">La Natura ha prescritto all'uomo di 
lavorare per  vivere; l'ozioso non ha posto nel banchetto 
della vita; la natura gli comanda d'andarsene, né tarderà dare 
ella medesima esecuzione alla sua sentenza</hi>".</p>
	<p> La filosofia della storia prova ad evidenza, che l'umano 
istinto, come è sua natura, considerando la sola apparenza e 
l'effetto immediato delle cose, senza riflettere sulle 
conseguenze che ne risultano, va soggetto ad un continuo 
errore; quindi la pubblica educazione, che ferma l'attenzione e 
sviluppa il pensiero, non solo è dovuta di diritto ad ognuno, ma 
è il cardine principale della libertà.</p>
	<p>Il Filangieri, col suo naturale splendore, lungamente ha 
ragionato di ciò; ma, suo malgrado, soggiacque ai pregiudizii 
ed alle opinioni dell'epoca. Egli richiede la prosperità 
universale come una condizione indispensabile alla felicità di 
uno stato, "Che può dirsi ricco e felice, egli scrive, solo 
quando, ogni cittadino, con un lavoro discreto di alcune ore, 
può comodamente supplire ai suoi bisogni ed a quelli della sua 
famiglia." Nell'epoca in cui visse l'autore, l'accrescimento 
continuo del prodotto faceva credere come cosa possibile, che 
la prosperità potesse un giorno non ugualmente ma equamente 
spandersi su tutti; non ancora l'esperienza avea dimostrato il 
contrario e disingannato gli illusi; non ancora la ragione avea 
sentenziato che: l'universale miseria e l'opulenza di pochissimi 
è il risultamento inevitabile del presente patto sociale.</p>
	<p>Il Filangieri adattò il suo sistema d'educazione ad una 
società composta di due classi, ricchi e non ricchi; destinava i 
primi a servire la società con la mente, i secondi con le braccia, 
e quindi due metodi diversi di educazione. Per impedire che 
sorgesse un gran numero di semidotti, che ora si vedono, i 
quali senza utile della scienza privano il lavoro di braccia, fece 
in modo che la dottrina fosse accessibile, per le spese che 
richiedeva, ai soli ricchi. Ma cotesta base, sulla quale poggiano 
le diverse parti del suo sistema, egregie tutte, è erronea.</p>
	<p>La diversità delle incombenze, cioè: servire la società 
con la mente e con le braccia, dal sistema del Filangieri era 
resa ereditaria, ed il popolo sarebbe stato diviso in due classi, 
non solo separate dal caso, distributore delle ricchezze, ma 
dalle leggi, che non per diritto, ma di fatto accordavano ai soli 
ricchi il monopolio della scienza. Né il vendere a caro prezzo 
la dottrina avrebbe minorato il numero de' semi-dotti, anzi 
ciò l'avrebbe accresciuto oltre misura. La vera dottrina è 
raggiunta solo da quelli che la natura predispone a ciò, 
concedendo loro le necessarie facoltà per conseguirla; ed a 
questa predisposizione, che sola non basta, fa d'uopo che si 
aggiungano de' gagliardi moventi, che gli avvenimenti, a cui 
la società va soggetta, creano; e tanto l'una, come gli altri, 
difficilmente si riscontrano, raramente operano fra il giro 
ristrettissimo dei ricchi, a cui l'abbondanza, il lusso 
inflaccidiscono le fibre, e più all'ozio che alla solerzia li 
predispongono; i ricchi non sarebbero che semi-dotti, e 
divenuta la dottrina un privilegio da ottenersi a prezzo d'oro, i 
semi-ricchi, per far comprendere i loro figli fra coloro che 
debbono servire lo stato con la mente, ovvero comandare, 
farebbero qualunque sacrifizio; ed il numero dei semi-dotti 
verrebbe accresciuto in immenso. Inoltre ne seguirebbe lo 
scadimento, l'avvilimento del lavoro e di coloro che dai ristretti 
mezzi sarebbero condannati a servire la patria con le braccia. 
Così ogni legge, che per impedire un male qualunque, 
pregiudica la libertà e l'eguaglianza, produrrà sempre un effetto 
diverso da quello che si propone il legislatore.</p>
	<p>Gli uomini sono naturalmente inclinati al lavoro delle 
braccia. Si giovano delle facoltà mentali, per agevolare il 
lavoro di quelle; la dottrina, l'astrazione non è naturale 
all'uomo. Ma, i governi d'oggi, che per intervenire in ogni cosa 
creano un numero strabocchevole di salariati; la farragine di 
leggi oscure e contraddittorie d'onde pullulano a sciami i 
curiali, come dalla putredine gli insetti; e salariati e curiali 
impinguandosi a spese di coloro che lavorano, hanno diviso la 
società in <hi rend="italic">scorticatori</hi> e <hi rend="italic">scorticati</hi>, ed avvilito il 
lavoro. Ognuno, se sa leggere, potendo farsi comprendere fra i 
primi, crede avvilirsi se adopera la marra, o conduce l'aratro. 
Ma allorché sarà data al lavoro la considerazione che merita, 
nessuno l'abbandonerà per una semi-dottrina, che non potrà 
fruttargli né considerazione, né lucro. Lasciamo a tutti aperta la 
via che mena alla scienza, ed essa sarà percorsa, 
volontariamente, solo da coloro, che la natura ha destinato a 
sublimarsi in essa. Questo è il principio generale sul quale 
bisogna basare il sistema d'educazione, nei particolari, 
egregiamente svolto dal Filangieri; e però noi non faremo che 
accennare poche idee senza dilungarci su d'un argomento 
ampiamente trattato da altissimi ingegni.</p>
	<p>Sino all'età dei sette anni, le cure materne sono 
indispensabili, sono prescritte dalla natura. Raggiunta questa 
età, lo sviluppo fisico è pienamente assicurato, l'educazione del 
fanciullo verrà affidata allo Stato.</p>
	<p>Ogni comune avrebbe il suo ginnasio ove si troverebbero 
tutti i mezzi necessarii allo sviluppo completo delle 
facoltà fisiche e morali. Né dovrebbe trascurarsi la sublime 
idea del Campanella, di adornare le pareti con dipinti che tutte 
le scienze rappresentassero.</p>
	<p>Non dovrebbero i convittori vivere in comune, 
imperocché per ottenere l'unità nazionale bisogna riserbare 
integra ogni individualità, ed il vivere sempre insieme forma 
sette, quindi i giovanetti sarebbero tutti alunni esterni.</p>
	<p>L'educazione in questi ginnasii durerebbe sino all'età di 
quindici anni, nel qual tempo ogni alunno apprenderebbe 
un'arte di suo gradimento. Dai quindici ai sedici tutti sarebbero 
obbligati di assistere ad un corso di filosofia civile ed origine 
di tutti i culti, onde ognuno imparasse i diritti di cittadino e 
potesse garantirsi dalla superstizione. Ai sedici anni le naturali 
inclinazioni sono pienamente sviluppate, ogni giovane dichiara 
la sua volontà, e sceglie l'arte o la professione alla quale vuol 
dedicarsi. Lo Stato gli accorda altri due anni d'istruzione nella 
specialità da esso prescelta, e queste scuole di tecnologia si 
troverebbero nelle principali città d'Italia. A diciotto anni la 
tutela della nazione cessa, ed il giovane, avendo il diritto di 
entrare in un'associazione di sua scelta, è dichiarato cittadino e 
milite, e deve da sé procacciarsi da vivere.</p>
	<p>Ragioneremo ora dell'educazione delle donne e di ciò 
che ad esse riguarda, con la brevità medesima che ci siamo 
imposti in questo ramo della costituzione sociale. Sarebbesi 
lasciata una lacuna troppo significante, tacendo della più bella 
parte del genere umano, depositaria dei più vivi ed ardenti 
piaceri. La natura ha dato loro fibre più delicate e più sensibili 
delle nostre, e però le loro sensazioni vivissime, non possono 
essere che fugaci; elleno non possono sopportare lungamente 
l'impero d'una passione, che deve in loro ammorzarsi con la 
rapidità medesima con cui si desta. Capaci di quelle azioni ove 
il decidersi e l'eseguire succedonsi rapidamente, sono poi 
incapaci di sopportare a lungo dolori e mirare al 
conseguimento di un fine con attenzione profonda e 
prolungata; brillano sì, ma non grandeggiano.</p>
	<p>L'amore nelle donne ha un carattere diverso che 
nell'uomo; l'uomo s'accende delle bellezze della donna e 
desidera fortemente; la donna invece è presa dall'amore che 
inspira, non desidera, ma brama di essere desiderata. Dante, 
parlando di Francesca, ha espresso questa idea:</p>

<lg><l>"Amor che a nullo amato amar perdona</l>
<l>"Mi prese <hi rend="italic">del costui piacer</hi> sì forte,</l>
</lg>
<p>di qui il pudore, che accresce in altri il 
desiderio. Epperò la preponderanza dell'amore sulle altre 
passioni, aggiunte alle cure ed agli incomodi di dovere esser 
madre, la rendono inabile al governo ed alla milizia; quindi 
essa non potrebbe aver voto nelle cose pubbliche. Ma, d'altra 
parte, la natura, avendo creato le donne abili a procacciarsi il 
vivere, le ha dichiarate, perciò, indipendenti e libere; e tale 
dovrà essere la loro condizione sociale. Esse saranno educate 
come gli uomini con i riguardi e le modificazioni nel metodo, 
che si debbono alla gentilezza del sesso. Al pari degli uomini, 
con eguali diritti, dovranno essere ammesse in quelle società 
che prescelgono. Probabilmente i lavori da sarto, da crestai, le 
belle arti, si eserciterebbero da donne.</p>
	<p>Tutte le leggi sono scaturite dalle dipendenze che la 
violenza e l'ignoranza stabilì fra gli uomini; ed in tal guisa il 
matrimonio risultò dai ratti, che i più forti fecero delle più 
belle, per usurparne il godimento. La natura, per contro, 
sottopone l'unione dei due sessi alla sola legge dell'amore, e se 
un'altra regola, qualunque siasi, interviene, l'unione cangiasi in 
contratto, in prostituzione. La meretrice che senza amore vende 
il suo corpo, la donna che senza amore sottoscrive ad un 
contratto matrimoniale, si prostituiscono ugualmente. La prima 
vi è costretta dal bisogno e vendesi per breve tempo; l'altra è 
pìù spregevole, perché, senza bisogno, vendesi per sempre; 
quella non promette amore né si obbliga a rinunziarvi, questa 
lo promette per sempre quasi premeditando lo spergiuro. 
L'amore adunque, nel nostro patto sociale, sarà la sola 
condizione richiesta a rendere legittimo il congiugnimento 
de' due sessi. Se manca l'amore, la volontà, la libertà, 
diventa prostituzione.</p>
	<p>La comunanza delle donne non è naturale, l'amore è 
esclusivo; quasi tutti gli animali non si accoppiano che ad una 
sola femmina; le varie coppie si formeranno da sé, l'unione 
durerà finché dura l'amore. Cessato questo, l'unione è sciolta di 
fatto.</p>
	<p>L'uomo deve provedere alla sussistenza della sua 
compagna finché i doveri di madre le impediscono di lavorare.</p>
	<p>I figli rimarranno con la madre, alla quale per legge di 
natura appartengono. Sino ai sette anni essa provederà, con 
l'aiuto del padre, che dovrà concorrere alle spese necessarie per 
essi con una somma proporzionata ai suoi lucri. Dai sette anni 
ai diciotto la nazione ne assume la tutela e l'educazione; ai 
diciotto sono liberi affatto e provedono a sé medesimi.</p>
	<p>Non essendovi testamenti, né le altre mostruose leggi, 
che vorrebbero rendere ereditario finanche il merito, il 
formarsi e lo sciogliersi delle coppie non ha ostacoli, né 
impaccio di sorta alcuna.</p>
	<p>Qui finisco, ed avendo misurato le vele col vento ed il 
timone con l'onde, non mi sono imposto l'obbligo di risolvere il 
problema sociale. Il mio proposito è stato di mostrare la 
profondità delle piaghe, e l'inefficacia d'ogni rimedio, finché 
non venga estirpato il diritto di proprietà e la serie delle sue 
conseguenze: e questo proposito, credo d'averlo compito. 
Spetta all'intera nazione di stabilire, dopo aver tolto gli ostacoli 
che ho additati, la sua nuova costituzione; e se ho cercato 
d'indicarne i punti principali, l'ho fatto solo per rintuzzare la 
stupida risposta: è <hi rend="italic">impossibile vivere altrimenti</hi>. Il 
rinvenire in questo cenno degli inconvenienti non sarà difficile, 
ma saranno, certamente, molto minori dei mali sotto cui 
l'umanità geme oppressa; mali che fatalmente, senza tregua, 
ingrandiscono; mali, che la prepotente forza dell'abito fa 
credere inevitabili, e perciò vengono con pazienza sofferti.</p>
	<p>Nella ricerca della nuova costituzione sociale ho seguito 
il metodo semplicissimo, che il corso naturale degli 
avvenimenti additavami: distruggere il presente, e creare il 
nuovo patto sociale, basandolo su' principii che le leggi 
magistrali della natura c'insegnano. Ho svolto poi i vantaggi 
del sistema dimostrando, che le tendenze funeste della presente 
società, vengono completamente a cangiarsi.</p>
	<p>Conchiudo con rammentare a' conservatori, che la 
rivoluzione sociale non sarebbe affrettata neppur d'un'ora, 
eziandio se tutto il mondo riconoscesse attuabile un nuovo 
ordinamento sociale. Questa crisi della società dipende da 
cagioni assai più terribili e fatali. Essa dipende dalle tendenze 
che inesorabilmente, in progressione geometrica, si 
manifestano. Potete voi, non già estirpare la miseria, ma 
evitare che cresca? Potete voi negare che la forza materiale è 
dalla parte di coloro che soffrono? E se le tradizioni e l'inerzia 
formano il solo fascino per cui la società presente non crolla, in 
un istante impreveduto può rompersi l'incanto.</p>
	<p> Senza accordare importanza soverchia ai colori d'una 
bandiera ed alla formola scritta su di essa, esporremo la nostra 
opinione su di ciò, poiché trattasi di cosa che richiede 
pochissima fatica; opinione di cui ci faremmo i prepugnatori in 
un'assemblea, se mai potesse capitarne l'occasione.</p>
	<p>Fintanto che la nazione non sarà perfettamente libera, ed 
avrà completamente debellati i suoi nemici, non bisogna né 
discutere, né porre in dubbio, quale dovrà essere la bandiera 
che ci condurrà alla battaglia. Il vessillo tricolore è da 
tutti riconosciuto, e ciò basta. Ove sventola, ei rannoda dei 
guerrieri intorno a sé, questi guerrieri combattono pel trionfo 
della rivoluzione italiana, e nessun rivoluzionario può astenersi 
dal seguirli. Ma se su tale bandiera, scorgesi un simbolo od una 
formola, allora ognuno ha il diritto di dire: quella causa non è 
causa che mi riguarda, e per la quale io combatto; proporre 
formole, è un dissolvere e dissolvere per puerile soddisfazione 
personale.</p>
	<p>Terminata la guerra, ricostituita l'Italia, conserverà essa 
il tricolore vessillo, o adotterà un'altra bandiera? Pare che le 
opinioni potrebbero dividersi su tale argomento. Alcuni 
sosterrebbero con ragione che la nuova costituzione sociale 
non ammettendo divisione di potere, ma leggi, la loro 
esecuzione, il loro sindacato, tutto trovandosi nel popolo, la 
pluralità de' colori, che precisamente accenna, è assurda, e 
quindi diranno, "sia qual si voglia il colore della bandiera, ma 
sia un solo." Altri invece potranno sostenere che il vessillo 
tricolore, intorno a cui si saranno vinte tante battaglie, è troppo 
caro, è troppo ricco di gloriose reminiscenze, per 
abbandonarlo, perché non trovisi perfettamente d'accordo con 
la logica. Noi saremmo tra questi ultimi, proponendo solo, che 
il berretto frigio ne sormonti l'asta, escludendo ogni altro 
simbolo di autorità e di conquista, e che nel mezzo di esso, 
<hi rend="italic">l'archipendolo</hi> indichi come l'uguaglianza sia il patto 
fondamentale di nostra costituzione.</p>
	<p>Rimane ora a discutere quale sarà la formola che 
adotterà la nazione. Noi trascriveremo il ragionamento 
sensatissimo, che troviamo nell'opera di Ausonio Franchi. 
<hi rend="italic">La Religione del secolo XIX</hi>, in cui si fa paragone tra la 
formola francese <hi rend="italic">Libertà, Eguaglianza, Fratellanza</hi> e la 
formola di Mazzini, <hi rend="italic">Dio e Popolo</hi>.</p>
	<p>"Esaminiamo <hi rend="italic">le differenze radicali, finora poco 
avvertite, e nondimeno importanti</hi>, che Mazzini scorge fra 
una formola e l'altra. La francese è essenzialmente storica; 
ricapitola in certo modo la vita dell'umanità nel passato, 
accennando poco definitivamente al futuro". Questo giudizio, 
né quanto al passato, né quanto al futuro, non parmi esatto. La 
formola: <hi rend="italic">Libertà, Eguaglianza, Fratellanza</hi>, non può 
dirsi che ricapitoli la vita reale dell'umanità nel passato; perché 
non può ricapitolarsi quello che non è ancor esistito; e Mazzini 
per fermo non saprebbe indicarci nessun'epoca della storia, in 
cui già regnasse la libertà, l'eguaglianza e la fratellanza 
universale. Onde egli stesso, tracciando l'ordine e lo sviluppo 
con cui si vennero elaborando i tre elementi della 
formola, parla sempre dell'<hi rend="italic">idea</hi>, non mai del 
fatto. E però, se la formola teoricamente è la ricapitolazione 
del passato, praticamente è la legge del futuro; legge non 
<hi rend="italic">poco definita</hi>, ma così chiara, che non ha mestieri 
d'alcuna spiegazione; così vasta che abbraccia tutte le 
condizioni private e pubbliche della vita; così progressiva che 
nemmeno col pensiero si può oltrepassare la perfezione, che 
prefigge qual meta alla carriera dell'umanità.</p>
	<p>"La formola italiana (così appella Mazzini la sua) è 
invece radicalmente filosofica; accettando le conquiste del 
passato, guarda risolutamente al futuro e tende a definire il 
metodo più opportuno allo svolgimento progressivo delle 
facoltà umane". - Confesso che tutto questo periodo è per me 
un enigma. In qual senso può mai chiamarsi <hi rend="italic">filosofica</hi> 
l'espressione: <hi rend="italic">Dio e Popolo</hi>? Nessuno di questi due 
termini ha qualche relazione particolare con la filosofia: non 
<hi rend="italic">Dio</hi>, perché è concetto religioso, anziché scientifico; 
non il <hi rend="italic">Popolo</hi>, perché è concetto empirico, anziché 
razionale. E come può dirsi, che quella formola <hi rend="italic">accetti le 
conquiste del passato</hi>? Né <hi rend="italic">Dio</hi> né il <hi rend="italic">Popolo</hi> 
sono principii, che l'umanità abbia conquistato; ma l'uno è il 
simbolo di un sentimento connaturale allo spirito umano, e 
l'altro, per sé, non è che un fatto materiale. Come può dunque 
<hi rend="italic">guardare al futuro</hi>? Come <hi rend="italic">tendere a definire un 
metodo</hi> qualsiasi per lo <hi rend="italic">svolgimento</hi> delle umane 
facoltà? Ho un bel ripetere a me stesso: <hi rend="italic">Dio e il Popolo</hi>; 
io non ritrovo in queste parole né <hi rend="italic">passato</hi>, né 
<hi rend="italic">futuro</hi>; non ci veggo né <hi rend="italic">definizione</hi>, né 
<hi rend="italic">metodo</hi> di sorta; non ci sento né <hi rend="italic">progresso</hi>, né 
<hi rend="italic">svolgimento</hi> di nessuna facoltà: scientificamente non ci 
trovo nulla; perché Dio è un'incognita, e il Popolo è un 
fenomeno di storia naturale.</p>
	<p>"La prima esprime compendiato un grande <hi rend="italic">fatto</hi>: 
la seconda scrive su la bandiera un <hi rend="italic">principio</hi>. La prima 
definisce, afferma il progresso compiuto: la seconda costituisce 
lo strumento del progresso; il mezzo, il modo, per cui deve 
compirsi". A me sembra tutto il contrario. La formola francese 
non esprime un <hi rend="italic">fatto</hi> ma un <hi rend="italic">principio</hi>; perché i 
suoi elementi sono idee, sono verità, che hanno ancora da 
incarnarsi e realizzarsi nella storia. Essa adunque afferma bensì 
un progresso compiuto nell'ordine del pensiero, ma determina 
insieme la legge del progresso da compiersi nell'ordine 
dell'azione. All'incontro, la formola di Mazzini non significa 
né il <hi rend="italic">progresso compiuto</hi>, né quello da compirsi; né la 
verità d'un principio, né la legge d'un fatto; e l'ingegno il più 
acuto ed analitico del mondo non arriverà giammai a scoprire 
in quelle due voci la costituzione di uno <hi rend="italic">strumento</hi>, di 
un <hi rend="italic">mezzo</hi>, di un <hi rend="italic">modo</hi> quale che sia di 
<hi rend="italic">progresso</hi>.</p>
	<p>Ben ve lo scorge Mazzini, lo so; ma ve lo scorge 
mediante un commento, che dà ai due termini un senso tutto 
suo proprio. Egli continua infatti: "Una formola 
filosofico-politica, per aver dritto e potenza d'avviar 
normalmente i lavori umani, deve racchiudere due sommi 
termini: la sorgente e la sanzione morale del progresso; la 
<hi rend="italic">legge</hi> e l'interprete della legge".</p>
	<p>Questa nozione della formola politica, a mio avviso, è 
falsa. Una formola scientifica non è altro, che l'espressione 
chiara e concisa, e quasi la riduzione a' minimi termini di 
una legge. Ora che cosa sono, nel linguaggio filosofico, le 
leggi? Sono i rapporti naturali e necessarii degli esseri. Ma per 
determinare questi rapporti non fa d'uopo di assegnare la 
sorgente; e nessuna legge fisica, matematica, metafisica e 
morale si fa dipendere in alcuna guisa dal concetto della sua 
causa. Dunque il primo termine, che Mazzini prescrive alla 
formola, non le appartiene.</p>
	<p>E non le appartiene neppure il secondo, che è, giusta la 
sua dottrina, la <hi rend="italic">sanzione</hi> o <hi rend="italic">l'interpretazione</hi> della 
legge. In primo luogo perché la <hi rend="italic">sanzione</hi> d'una legge 
non ha che fare con la sua <hi rend="italic">interpretazione</hi>: identificare 
l'una con l'altra, è distruggerle entrambe. In secondo luogo, 
perché la formola d'una legge è affatto diversa ed indipendente 
dalla sua interpretazione e dalla sua sanzione: le sono quistioni 
d'ordine e di natura al tutto differente: confonderle in una, è 
renderle insolubili tutte.</p>
	<p>La formola politica adunque non deve esprimere altro, 
che la legge sociale, ossia i rapporti naturali e necessarii de' 
cittadini verso la nazione, e delle nazioni verso l'umanità. La 
<hi rend="italic">sorgente</hi> poi e la <hi rend="italic">sanzione</hi> di questa legge sono 
due problemi a parte, gravissimi e importantissimi quanto si 
voglia, ma indipendenti dalla formula. Dunque allorché 
Mazzini soggiunge: "Questi due termini mancano alla formola 
francese, costituiscono l'italiana," pronuncia senz'accorgersene 
il più grande elogio di quella, e la più severa condanna della 
sua.</p>
	<p>"La sorgente, la sanzione morale della legge sta in Dio, 
cioè in una sfera inviolabile, eterna, suprema, su tutta quanta 
l'umanità, e indipendente dall'arbitrio, dall'errore, dalla forza 
cieca e di breve durata. Più esattamente Dio e Legge sono 
termini identici". Con questo commento, lungi dallo spiegare 
la sua formola, Mazzini la immerge in un pelago di nuove 
difficoltà e di nuovi misteri. Se <hi rend="italic">Dio e Legge sono termini 
identici</hi>, la sua tesi, che la <hi rend="italic">sorgente</hi>, la <hi rend="italic">sanzione 
della legge sta in Dio</hi>, equivale precisamente a quest'altre: la 
sorgente della legge è la legge: la sanzione della legge è 
la legge; - la sorgente di Dio è Dio; - la sanzione di Dio è Dio; 
- la legge è legge; - Dio è Dio. - E che senso daremo noi a 
questo gergo? Inoltre se la legge è Dio, convien dunque sapere 
che cos'è Dio, per conoscere che cosa sia la legge. E il Dio di 
Mazzini qual è? Ecco il nodo della quistione. L'accennare 
come egli fa ad una sfera <hi rend="italic">inviolabile, eterna, suprema</hi> 
non è definire; poiché a tutte quante le religioni e le sette 
possono appropriarsi quelle belle parole; ma sono parole! 
Avanti d'accettare la sua formola, dobbiamo chiedergli, che ci 
dica una buona volta, senz'ambagi e senza tropi, che cos'è Dio? 
Ovvero fra varii Dei presentemente noti in Europa, qual è il 
suo? Teologicamente noi possiamo annoverarne quattro, assai 
diversi fra loro: il Dio degli Ebrei, il Dio de' Cattolici, il Dio 
de' Maomettani, e il Dio de' Protestanti. Filosoficamente 
poi li Dei possono contarsi a centinaia.</p>
	<p>Ciascuno de' molti sistemi di panteismo, di 
materialismo, di spiritualismo, d'idealismo ecc., ecc., ha un 
suo Dio particolare, che è sempre la negazione del Dio di 
ciascun altro. Or bene; fra questa turba di Dei, qual è il Dio che 
Mazzini adora e che vuol farci adorare? Da' suoi scritti non 
mi venne mai fatto di raccapezzarlo; poiché ci sono frasi per 
tutti: ce n'è per il Dio del Papa, per quello di Lutero, per quello 
di Maometto, per quello di Socino, per quello di Rousseau, per 
quello di Spinoza... Non è dunque possibile che la sua formola 
abbia un valore, finché il primo e massimo elemento non è ben 
definito.</p>
	<p>"L'interpretazione della legge fu problema continuo 
all'umanità. - La formola italiana affida l'interpretazione della 
legge al popolo, cioè alla nazione, all'umanità collettiva, 
all'associazione di tutte le facoltà, di tutte le forze coordinate 
ad un patto". - Qui abbiamo una certa definizione; ma siccome 
è arbitraria, così non vale a costituire né legge, né formola 
veruna. Chi abbia già del <hi rend="italic">Popolo</hi> la sublime idea, che a 
Mazzini venne inspirata dal suo nobile cuore, dirà come lui, 
certamente: ma i termini d'una formola, di una legge sociale, 
devono portare in sé stessi il loro valore, e non ritrarlo 
dall'arbitrio e dall'intenzione dello scrittore. Fra i due termini 
<hi rend="italic">Dio e Popolo</hi>, non è espresso alcun rapporto; dunque o 
bisogna supporre, che l'unico rapporto possibile sia quello di 
Mazzini; o altrimenti la sua formola non significa nulla perché 
non determina nulla. Il primo caso non è ammessibile, dacché 
ripugna egualmente alla logica ed alla storia, dunque sta il 
secondo.</p>
	<p>"La formola italiana, intesa a dovere, sopprime 
dunque per sempre ogni casta, ogni interprete privilegiato, ogni 
intermediario per diritto proprio tra Dio, padre e inspiratore 
dell'umanità, e l'umanità stessa". Ma perché possa produrre 
tanti bei frutti la formola <hi rend="italic">va intesa a dovere</hi>, cioè nel senso di 
Mazzini; ché altrimenti, preso ciascun termine come suona, 
non ha senso alcuno determinato. E questa clausola sola non 
prova abbastanza la completa nullità della <hi rend="italic">formola 
mazziniana</hi>? La francese all'incontro <hi rend="italic">sopprime ogni 
casta, ogni interprete privilegiato</hi>, senza bisogno di chiose, 
che ne la facciano <hi rend="italic">intendere a dovere</hi>; ma 
semplicemente in virtù del senso naturale, ordinario e 
vulgarissimo delle parole. Dovunque sia libertà, eguaglianza, e 
fratellanza, ivi è impossibile fino il concetto di casta e di 
privilegio; laddove Dio e il Popolo sono dappertutto, e pure 
dappertutto regna il privilegio e la casta.</p>
	<p>"La formola italiana, generalizzata da una nazione 
all'associazione delle nazioni, dichiarata fondamento d'una 
teoria della vita: Dio è Dio, e l'umanità è suo profeta". Non so 
capire come un apostolo del progresso abbia potuto tenere 
questo linguaggio, che odora così forte di musulmano. Oh! 
Mazzini dovea lasciarlo a quei devoti e fanatici settarii, i quali 
credono tanto più fermamente una cosa, quanto più è 
incomprensibile ed assurda; ma egli parla ad uomini civili del 
secolo XIX, e sa meglio di me, che costoro non sono disposti a 
credere, se non quello che intendono. O spera forse d'aver loro 
tolto ogni dubbio e chiarita ogni difficoltà con quella strana 
definizione: <hi rend="italic">Dio è Dio</hi>? E quando avranno imparato che 
Dio è Dio: conosceranno poi davvero, cos'è Dio? Quando pure 
gli concedano che l'<hi rend="italic">Umanità è profeta di Dio</hi>, potranno 
persuadersi d'aver trovato <hi rend="italic">il fondamento d'una teoria della 
vita</hi>? Una <hi rend="italic">teoria</hi> non può assumere per 
<hi rend="italic">fondamento</hi> se non un principio certo ed evidente; e 
Mazzini vuol fondare <hi rend="italic">la teoria della vita</hi> sopra un giuoco 
di parole, sopra un'incognita?</p>
	<p>"La formola italiana è dunque essenzialmente, 
inevitabilmente, esclusivamente repubblicana; non può uscire 
che da una credenza repubblicana, non può inaugurare che 
repubblica". - Ed anche questa conclusione è fallace. La 
formola <hi rend="italic">Dio e Popolo</hi> non è, e non può dirsi né 
<hi rend="italic">esclusivamente</hi>, né <hi rend="italic">inevitabilmente</hi> repubblicana, 
poiché è essenzialmente indeterminata, ossia nulla. Essa riceve 
il suo significato dal carattere di chi la proclama; ed è 
repubblicana sulla bandiera di Mazzini, come sarebbe 
teocratica su quella di Pio IX.</p>
	<p>"La formola francese, non accennando alla sorgente 
eterna della legge, ha potere per difendere con la forza, 
col terrore, non con l'educazione, alla quale manca la base, le 
conquiste del passato; è muta, incerta, mal ferma su 
l'avvenire." V'ha qui un gruppo di metafore, in cui non veggo 
lume da nessuna parte. Accusare una formola di non potersi 
<hi rend="italic">difendere</hi>! Mescolare insieme formola e <hi rend="italic">forza</hi>; 
formola e <hi rend="italic">terrore</hi>, formola ed <hi rend="italic">educazione</hi>! O che? 
la formola dev'essere dunque un esercito o una fortezza, una 
scuola o un'accademia? E la formola di Mazzini ha dunque il 
<hi rend="italic">potere di educare</hi>? A crederlo però aspetteremo di 
vederla salire in bigoncia, e di ascoltare le sue pedagogiche 
lezioni! - Del resto che la francese <hi rend="italic">non accenni alla 
sorgente della legge</hi>, è appunto il suo pregio e il suo merito 
principale; e che sia <hi rend="italic">muta, incerta, mal ferma su 
l'avvenire</hi>, non può sostenerlo, se non chi ignori o voglia 
affatto dimenticare il senso più ovvio delle parole <hi rend="italic">libertà, 
eguaglianza, fratellanza</hi>.</p>
	<p>Il rimanente del suo discorso dovrei dire, se non si 
trattasse di Giuseppe Mazzini, che offende troppo il senso 
comune. "La formola francese non definendo l'interprete della 
legge, lascia schiuso il varco agl'interpreti privilegiati, papi, 
monarchi o soldati. Quella formola poté nascere dagl'ultimi 
aneliti d'una monarchia, sussistere ipocritamente in una 
repubblica, che strozzava la libertà repubblicana di Roma; 
soccombere sotto il nipote di Napoleone, che dichiarava: <hi rend="italic">io 
sono il migliore interprete della legge, io sarò tutore alla 
libertà, all'eguaglianza, alla fratellanza de' milioni</hi>". 
Come! Mazzini trova modo di associare insieme questi 
concetti: libertà e <hi rend="italic">privilegio</hi>, eguaglianza e <hi rend="italic">Papa</hi>, 
fraternità e <hi rend="italic">monarca o soldato</hi>! Ma se questi non sono 
concetti rigorosamente, evidentemente, palpabilmente 
contraddittorii, c'insegni un po' che cosa sia ripugnanza e 
contraddizione; giacché se mi permette di ragionare con la sua 
logica, io gli convertirò tutti gli assurdi in altrettanti assiomi. - 
Inoltre, quel rimprovero ch'esso rivolge alla formola francese, 
mi fa nuovamente dubitare, ch'egli esiga proprio dalle formole 
l'officio degli schioppi, dei cannoni, e delle bombe.</p>
	<p>Ma non è una stranezza, a dir poco, l'imputare ad una 
formola le iniquità di un governo! quelle iniquità erano forse 
una conseguenza legittima e necessaria di quella formola? 
Questo governo era forse fedele al suo principio? A chi mai 
farà credere Mazzini, che se in luogo delle parole: <hi rend="italic">liberté, 
égalité, fraternité</hi>, fosse stato scritto in fronte ai pubblici 
monumenti: <hi rend="italic">Dio e Popolo</hi>, l'assemblea francese non 
avrebbe decretato la spedizione di Roma, né Bonaparte 
avrebbe fatto il colpo di Stato? Le parole: <hi rend="italic">Dio e il 
Popolo</hi> ben erano scritte sulle bandiere di Roma; e perché 
non fecero il miracolo di salvarla? Perché Mazzini non 
isconfisse i battaglioni francesi, non disperse le artiglierie 
tedesche, non mantenne saldi ed incolumi i bastioni italiani, 
col suo magico grido: <hi rend="italic">Dio e Popolo</hi>? - In verità, io 
arrossisco di dover discutere argomenti così stravaganti. No, 
Napoleone non commise la follia <hi rend="italic">di dichiararsi tutore della 
libertà, dell'uguaglianza, e della fratellanza dei milioni</hi>. Egli 
fu assai più consentaneo a sé stesso: "giù la libertà, egli disse, 
giù l'eguaglianza e la fratellanza! Io sono il vincitore e 
comando: il popolo è vinto e obbedisca." - E quella povera 
formola, che Mazzini stima conciliabile di fatto col 
dispotismo, Napoleone non la giudicò compatibile, né pur di 
solo nome, col suo potere: la cancellò dappertutto! Ma invece 
quale è la formola, che trovò bella e fatta per lui? È quella di 
Mazzini: in nome di Dio e del Popolo! (<foreign lang="fra">par la grace de 
Dieu et la volonté nationale</foreign>)....</p>
	<p>Ed è la storia, non io, che dà una smentita così fresca e 
solenne a quell'altra singolare asserzione: "Né papa né re 
potrebbero assumere co' repubblicani italiani linguaggio 
siffatto. La formola inesorabile gli direbbe: <hi rend="italic">non 
conosciamo interpreti intermediarii privilegiati tra Dio e 
popolo: scendi ne' suoi ranghi, ed abdica</hi>."</p>
	<p>Si, Bonaparte <hi rend="italic">ha assunto linguaggio siffatto co' 
repubblicani</hi>; e la formola di Mazzini si mostrò, non mica 
<hi rend="italic">inesorabile</hi>, ma la più compiacente e pieghevole creatura 
del mondo. Essa non solamente stette cheta e si tacque; ma 
fece assai più, ed assai peggio. Si presentò lesta lesta al 
Bonaparte e gli disse: "Tu cerchi un'insegna per la tua 
bandiera, ed un'inscrizione pe' tuoi decreti: eccomi qua, nata, 
fatta per te. Grida sempre: <hi rend="italic">Dio e Popolo</hi>, e fa quel che 
vuoi: tu avrai sempre ragione." - Oh! Mazzini è tornato in mal 
punto a celebrare la sua formola. Doveva almeno purgarla dal 
fango, di cui l'ha contaminata Bonaparte! e assolverla 
dall'infamia, onde l'hanno coperta i bonapartisti!</p>
	<p>Ho cominciato a trascrivere questa splendida 
confutazione della formola mazziniana, col proposito di 
sceverarla de' periodi meno interessanti; ma, fatta eccezione 
di alcune parole, nel principio ed alla fine, le une che servono 
di legame con quello di cui precedentemente ragiona l'A. e le 
altre che riguardano lui personalmente, non ho trovato nulla 
che ridondi, che non interessi, che non piaccia; perciò 
interamente e fedelmente l'ho trascritta. Aggiungo ora le mie 
osservazioni.</p>
	<p>Le condizioni alle quali debbe soddisfare una 
formola politica, attenendoci alle opinioni medesime del 
Mazzini e del Franchi, sono che: deve esprimere la verità d'un 
principio, la legge d'un fatto; un principio che, base del patto 
sociale, determini i rapporti de' cittadini fra loro e con la 
società, ed accenni eziandio la legge che darà norma al 
progresso futuro. E tutto ciò, leggendo la formola, deve 
presentarsi chiaro, immediato, consueto alla mente d'ognuno, 
senza aver bisogno d'interpreti o di commenti.</p>
	<p>A me pare che la formola francese non soddisfi a queste 
condizioni. Il suo merito altro non è che non contraddirle. 
<hi rend="italic">Libertà</hi> non può esistere senza <hi rend="italic">eguaglianza</hi>; 
quindi una di queste due parole è superflua; se tutti sono eguali 
non potranno essere che liberi, né potranno dirsi liberi i 
cittadini fra cui non siavi eguaglianza: e la fratellanza poi, 
come che accenni il fine a cui tende la nazione, il patto che 
lega i cittadini, è un'ipocrisia, perché non esiste in natura; e se i 
cittadini vivranno come fratelli, perché tali li rendono 
gl'interessi tutti cospiranti al bene pubblico, non perciò saranno 
tali. Inoltre da questa parola viene l'odore del cristianesimo a 
mille miglia.</p>
	<p>Non comprendo come sia sfuggita alla mente di tutti la 
formola semplicissima e chiarissima, già titolo d'un savio 
giornaletto che pubblicavasi in Genova: LIBERTÀ ed 
ASSOCIAZIONE!</p>
	<p>Questa formola, evidente per se medesima, non ha 
bisogno né d'interpreti, né di commenti; essa è un principio, ed 
è quello appunto su cui deve basarsi il patto sociale: la libertà 
esprime il diritto d'ogni italiano, l'associazione la sola legge a 
cui si sottopongono, il solo patto che li unisce, l'unico rapporto 
sociale e sotto questa unica legge, eziandio, deve svilupparsi 
l'indefinito progresso sociale.</p>
	<p>Come Ausonio Franchi, dico che per noi deve essere: 
"<hi rend="italic">nostrale ogni verità, straniero ogni errore</hi>;" ma in parità 
di circostanze preferisco ciò ch'è italiano a ciò ch'è straniero. E 
quando ad una formola adottata da un'altra nazione io trovo di 
sostituirne altra uguale o migliore, non dubito un istante; 
perché l'imitazione, non è mai scompagnata da qualche cosa di 
servile. Sono umanitario; ma innanzi tutto italiano; e come in 
una nazione non può costituirsi il nuovo patto fra i cittadini, se 
ognuno di essi non acquisti piena ed intera la sua individualità, 
così non vi sarà fratellanza, o meglio associazione di popoli, se 
prima ogni popolo non ottenga la sua completa autonomia; e 
come è impossibile sorgere a libertà prima che ognuno senta ed 
operi liberamente, del pari il primo passo che dobbiamo 
fare noi Italiani, onde avviarci alla soluzione del problema 
umanitario, è quello di sentirci e di costituirci esclusivamente 
italiani. Come dalla libera manifestazione del pensiero 
d'ognuno, risulta il vasto concetto nazionale; dalla libertà ed 
esistenza propria ed assoluta d'ogni nazione, può risultare il 
patto umanitario. Chi amette supremazia di nazione, astri e 
satelliti, nega la rivoluzione verso cui aspiriamo.</p></div3>

	<trailer>FINE DEL TERZO SAGGIO.</trailer>
</div2>
</div1>

</body>

</text>
</TEI.2>
