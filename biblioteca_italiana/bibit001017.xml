<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Commentarium in Convivium Platonis de amore</title>
      <author>Marsilio Ficino</author>
    </titleStmt>
    <extent>245 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit001017</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Commentaire sur le Banquet de Platon</title>
        <author>Ficino, Marsilio</author>
        <editor id="ed">Marcel, Raymond</editor>
        <publisher>Les belles lettres</publisher>
        <pubPlace>Paris</pubPlace>
        <date>1956</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="lat">Latino</language><language id="gre">Greco</language></langUsage>
    <textClass>
      <keywords scheme="CDD">
        <term>195 - Filosofia occidentale moderna. Italia</term>
      </keywords>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Correzione linguistica</item>
    </change>
    <change>
      <date>2004-06-01T00:00:00.000+02:00</date>
      <respStmt>
        <name>Francesca Cascino</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-06-14T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<front>
<titlePage>
	<docTitle>
		<titlePart type="princ">COMMENTARIUM MARSILII FICINI FLORENTINI IN CONVIVIUM PLATONIS, DE AMORE</titlePart>
	</docTitle>
</titlePage>
</front>
<body>


<div1>
<head>ORATIO PRIMA</head>
<div2>
<head>CAPUT I</head>
<p>Plato philosophorum pater annos unum et
octuaginta etatis natus, septimo Novembris die, quo
ortus fuerat, discumbens in convivio remotis
dapibus expiravit. Hoc autem convivium, quo et
natalitia et anniversaria Platonis pariter continentur,
prisci omnes Platonici usque ad Plotini et Porphyrii
tempora quot annis instaurabant. Post vero
Porphyrium mille ac ducentos annos solennes he
dapes pretermisse fuerunt. Tandem nostris
temporibus Vir clarissimus Laurentius Medices,
platonicum convivium innovaturus, Franciscum
Bandinum architrichlinum constituit. Cum igitur
septimum Novembris diem colere Bandinus
instituisset, regio apparatu, in agro Charegio novem
Platonicos accepit convivas: Antonium Allium,
episcopum Fesulanum, Ficinum medicum,
Christophorum Landinum, poetam, Bernardum
Nutium, rhetorem, Tommam Bencium, Iohannem
Cavalcantem familiarem nostrum, quem propter
virtutem animi et egregiam indolem, heroem
convive nuncupaverunt, Marsupinos duos,
Christophorum Charolumque Charoli poete filios.
Me denique nonum Bandinus esse voluit, ut
Marsilio Ficino superioribus addito Musarum
numerus impleretur.</p>
<p>Remotis dapibus Bernardus Nutius Platonis accepit
librum qui <title>Convivium, de Amore</title> inscribitur
legitque omnes Symposii huius orationes. Quibus
lectis reliquos convivas oravit ut singuli singulas
orationes exponerent. Assensere omnes. Jactisque
sortibus prima illa Phedri oratio Iohanni Cavalcanti
obtigit exponenda. Pausanie oratio Antonio
theologo; Eryximaci medici Ficino medico; poete
Aristophanis Christophoro poete; Agathonis
adolescentis Charolo Marsupino. Tomme Bencio
data est Socratis disputatio; Alcibiadis vero
Christophoro Marsupino. Sortem huiusmodi
probavere omnes. Verum episcopus ac medicus,
alter ad animorum, alter ad corporum curam abire
coacti, partes in dicendo suas Iohanni Cavalcanti
reliquerunt. Ceteri ad hunc conversi sunt paratique
ad audiendum conticuere. Tum heros ille in hunc
modum est exhorsus.</p>
</div2>
<div2>
<head>CAPUT II</head>
<argument><p><emph>Qua regula laudandus sit amor.
Que sit eius dignitas et magnitudo</emph></p></argument>
<p>
Gratissima mihi, o optimi convive, sors ista hodie
obtigit qua effectum est ut personam Phedri
Myrrinusii gererem. Phedri, illius, inquam, cuius
familiaritatem tanti fecit Lysias thebanus summus
orator, ut oratione lugubrationibus multis composita
eum sibi conciliare contenderit; cuius indolem
Socrates usque adeo ammiratus est, ut eius
splendore quandoque iuxta Ilisum fluvium concitus
altiusque sublatus mysteria divina cecinerit, qui
antea non solum celestium sed inferiorum quoque
omnium se inscium predicaverat; cuius ingenio
adeo delectatus est Plato, ut primitias studiorum
suorum Phedro dicaverit. Ad hunc epigrammata, ad
hunc elegie Platonis, ad hunc primus eius de
pulchritudine liber qui <title>Phedrus</title> inscribitur.
Cum igitur huius Phedri me similem, non ego
quidem, non enim tantum mihi arrogo, sed sortis
casus primo, et vester deinde applausus iudicaverit,
his felicibus auspiciis eius imprimis orationem
libenter interpretabor. Deinde Antonii et Ficini
partes pro ingenii viribus exsequar.</p>
<p>Tria in omni re, o viri optimi, philosophus quisque
Platonis imitator considerat. Que rem antecedunt,
que comitantur, et que secuntur. Hec si bona
sint, rem ipsam laudat; sin mala, vituperat. Ea igitur
perfecta laudatio est, que precedentem rei recenset
originem, presentem formam narrat, sequentes
ostendit eventus. Ab antecedentibus res queque
laudatur ut nobilis, a presentibus ut magna, a
sequentibus utilis. Quare ex tribus illis tria hec in
laudibus concluduntur: nobilitas, magnitudo atque
utilitas.</p>
<p>Ideo Phedrus noster imprimis presentem amoris
excellentiam contemplatus <emph>magnum deum</emph>
vocavit. Adiunxit <emph>Diis hominibusque
mirandum</emph>. Nec iniuria. Nam ea proprie que
magna sunt ammiramur. Magnus ille quidem, cuius
imperio homines et dii, ut aiunt, omnes subiciuntur.
Nam tam dii apud veteres quam homines amant.
Quod Orpheus Hesiodusque significant, dicentes
mortalium et immortalium mentes ab amore domari.
Ammirandus preterea dicitur. Quoniam illud
quisque amat, cuius pulchritudinem ammiratur. Dii
quidem, sive, ut nostri dicunt, Angeli divinam
pulchritudinem, homines corporum spetiem
ammirantur et amant. Atque hec quidem laus amoris
est a presenti excellentia, que ipsum comitatur,
deducta. Laudat deinde hunc ab antecedentibus
Phedrus, cum deorum omnium esse asserit
antiquissimum. In quo nobilitas amoris effulget,
cum prisca eius origo narratur. Laudabit tertio a
sequentibus, ubi mirifica eius ab eventu apparebit
utilitas. Sed de prisca et nobili eius origine primum,
deinde de futura utilitate tractabimus.</p>
</div2>
<div2>
<head>CAPUT III</head>
<argument><p><emph>De origine amoris</emph></p></argument>
<p>Orpheus in Argonautica, cum de rerum principiis
coram Chirone heroibusque cantaret, Mercurii
Trismegisti theologiam secutus, chaos ante mundum
posuit, et ante Saturnum, Iovem ceterosque deos
amorem in ipsius chaos sinu locavit his verbis:
<foreign lang="gre">presbutaton te kai autotele polumetin
Erota</foreign><emph>
Antiquissimum, seipso perfectum,
consultissimumque amorem</emph>
Hesiodus in <title>Theologia</title> et in libro <title>de Natura</title>
Parmenides pythagoreus Acusileusque poeta cum
Orpheo et Mercurio consenserunt. Plato in
<title>Timeo</title> chaos describit similiter et in eo locat
amorem. Atque idem in <title>Convivio</title> Phedrus
recensuit. Chaos Platonici informem mundum
vocant, mundum vero formatum chaos. Tres apud
eos mundi sunt, tria itidem chaos erunt. Primum
omnium est deus, universorum auctor, quod ipsum
bonum dicimus. Hic mentem primo creat
angelicam, deinde mundi huius animam, ut Plato
vult, postremo mundi corpus. Summum illum deum,
non mundum dicimus, quia mundus ornamentum
significat ex multis compositum. Ille vero penitus
simplex esse debet, sed mundorum omnium
principium atque finem ipsum asserimus. Mens
angelica primus mundus est a deo factus. Secundus,
universi corporis anima. Tertius, tota hec quam
cernimus machina.</p>
<p>In his utique mundis tribus, tria et chaos
considerantur. Principio deus mentis illius creat
substantiam, quam etiam essentiam nominamus.
Hec in primo illo creationis sue momento informis
est et obscura. Quoniam vero a deo nata est, ad
deum sui principium ingenito quodam appetitu
convertitur. Conversa in deum, ipsius radio
illustratur. Radii illius fulgore ille suus appetitus
accenditur. Accensus appetitus deo totus inheret.
Inherendo formatur. Nam deus, qui potest omnia, in
mente sibi inherente creandarum rerum naturas
effingit. In ea igitur spiritali quodam modo
pinguntur, ut ita loquar, omnia que in corporibus
istis sentimus. Illic celorum elementorumque globi,
sidera, vaporum nature, lapidum, metallorum,
plantarum, animalium forme gignuntur.
Huiusmodi rerum omnium speties, dei fomento
quodam in superna illa mente conceptas, ideas esse
non dubitamus. Et formam illam ideamque celorum
sepe deum celum vocamus; formam planete primi
Saturnum, secundi Iovem, atque in sequentibus
planetis eodem pacto. Ignis quoque huius ideam
illam, Vulcanum deum, aeris Iunonem, aque
Neptunum, terre Plutonem. Quare dii omnes
certis inferioris mundi partibus assignati idee
illarum partium sunt in superne illa mente collecte.
Sed eam idearum conceptionem a formante deo
perfectam precessit illa mentis ad deum
appropinquatio. Hanc precessit appetitus incendium;
hoc infusio radii; hanc prima illa appetitus
conversio; hanc informis mentis essentia. Porro
essentiam istam nondum formatam chaos esse
volumus. Primam ipsius in deum conversionem,
amoris ortum. Radii infusionem, amoris pabulum.
Incendium sequens, amoris dicimus incrementum.
Appropinquationem, amoris impetum.</p>
<p>Formationem, amoris perfectionem. Formarum
omnium idearumque complexionem,
<emph>mundum</emph> latine, grece <foreign lang="gre">kosmon,</foreign>
id est, ornamentum vocamus. Huius mundi et
ornamenti gratia pulchritudo est, ad quam amor ille
statim natus traxit mentem atque perduxit, mentem
ante deformem ad mentem eamdem deinde
formosam. Ideo amoris conditio est, ut ad
pulchritudinem rapiat ac deformem formoso
coniungat.</p>
<p>Quis igitur dubitabit quin amor statim chaos
sequatur precedatque mundum et deos omnes qui
mundi partibus distributi sunt? Cum mentis ille
appetitus ante sui formationem sit, et in mente
formata dii mundusque nascantur. Merito igitur
<emph>antiquissimum</emph> hunc Orpheus nominavit.
Preterea <emph>seipso perfectum</emph>, quasi dicat
seipsum perficientem. Quoniam primus ille mentis
instinctus suapte natura a deo perfectionem suam
haurire videtur, atque eam menti que inde formatur,
et diis qui inde gignuntur, prebere.</p>
<p><emph>Consultissimum</emph> insuper nominavit. Nec
iniuria. Nam omnis sapientia cuius proprium est
consilium, ideo menti data est, quia amore in deum
conversa ipsius fulgore refulxit. Eodemque modo
mens ad deum, quo ad lumen solis dirigitur oculus.
Hic enim aspicit primo, videt deinde solis lumen,
tertio in solis lumine rerum colores et figuras
comprehendit. Quare oculus obscurus primo et
chaos instar informis lumen amat, dum aspicit;
irradiatur aspiciendo; radium accipiendo rerum
coloribus figurisque formatur. Quemadmodum vero
in deum mens illa statim nata et informis amore
convertitur et formatur, sic et mundi anima in
mentem deumque illinc genita se reflectit, et cum
primo informis sit et chaos, amore in mentem
directa, acceptis ab ea formis fit mundus. Non aliter
et mundi huius materia, cum principio sine
formarum ornamento informe chaos iaceret, illico
amore sibi ingenito in animam se direxit seque illi
obedientem prebuit, atque hoc amore conciliante, ab
anima formarum omnium que in mundo videntur,
nacta ornamentum mundus ex chaos effecta est.
Tres igitur mundi, tria et chaos. In omnibus denique
amor chaos comitatur, precedit mundum, torpentia
suscitat, obscura illuminat, vivificat mortua, format
informia, perficit imperfecta. Quibus laudibus nulle
ferme maiores aut dici aut excogitari possunt.</p>
</div2>
<div2>
<head>CAPUT IV</head>
<argument><p><emph>De utilitate amoris</emph></p></argument>
<p>Sed de origine eius et nobilitate hactenus. De
utilitate iam arbitror disserendum. Singula quidem
amoris beneficia generi humano collata referre
supervacuum est, presertim cum summatim
comprehendi omnia possint. Omnia enim in eo
consistunt ut vitatis malis bona sequamur. Mala
hominis et turpia eadem sunt, bona item eadem
atque honesta. Profecto nihil aliud leges et doctrine
omnes contendunt, quam ita homines instituere, ut
declinent a turpibus, agant honesta. Hoc autem
ipsum quod innumerabiles pene leges et
artes vix tandem longo tempore assecuntur, amor
ipse unus brevi tempore perficit. Nam a turpibus
pudor absterret, ad honesta excellendi studium
provocat. Duo hec nihil aliud facilius ac citius quam
amor hominibus exhibet.</p>
<p>Cum amorem dicimus, pulchritudinis desiderium
intelligite. Hec enim apud omnes philosophos
amoris definitio est. Pulchritudo autem gratia
quedam est, que ut plurimum in concinnitate
plurium maxime nascitur. Ea triplex est. Siquidem
ex plurium virtutum concinnitate in animis gratia
est; ex plurium colorum linearumque concordia in
corporibus gratia nascitur; gratia item in sonis
maxima ex vocum plurium consonantia. Triplex
igitur pulchritudo: animorum, corporum atque
vocum. Animorum mente cognoscitur; corporum
oculis, vocum auribus solis percipitur. Cum ergo
mens, visus, auditus sint, quibus solis frui
pulchritudine possumus, amor vero sit fruende
pulchritudinis desiderium, amor semper mente,
oculis, auribus est contentus. Quid olfactu? Quid
gustu vel tactu opus est? Odores, sapores, calorem,
frigus, mollitiem et duritiem horumque similia
sensus isti percipiunt. Istorum nullum humana
pulchritudo est, cum forme simplices sint; humani
autem corporis pulchritudo membrorum requirat
diversorum concordiam. Amor, tamquam eius
finem, fruitionem respicit pulchritudinis. Ista ad
mentem, visum, auditum pertinet solum. Amor ergo
in tribus his terminatur; appetitio vero, que reliquos
sequitur sensus, non amor sed libido rabiesque
vocatur.</p>
<p>Preterea si amor erga hominem pulchritudinem
ipsam desiderat, humani autem corporis pulchritudo
in quadam concinnitate consistit, concinnitas
temperantia est, sola que temperata, modesta,
decora sunt exigit amor. Voluptates itaque gustus et
tactus, que usque adeo vehementes furioseque sunt,
ut mentem e suo statu dimoveant hominemque
perturbent, amor non modo non cupit, sed
abhominatur et fugit, utpote que propter
intemperantiam pulchritudini sint contrarie. Rabies
venerea ad intemperantiam trahit, ideoque ad
inconcinnitatem. Quare ad deformitatem
similiter videtur allicere; amor autem ad
pulchritudinem. Deformitas et pulchritudo contraria
sunt. Motus igitur huiusmodi, qui ad ea rapiunt,
inter se videntur esse contrarii. Quapropter libido
conitus, id est, coeundi, et amor, non modo non
iidem motus sed et contrarii esse monstrantur.
Testantur hoc et theologi veteres, qui amoris nomen
deo tribuerunt. Quod etiam posteriores theologi
summopere confirmarunt. Nullum vero deo
congruum nomen, cum rebus turpibus est commune.
Ideo sane mentis quisque cavere debet, ne amorem,
divinum nomen, ad insanas perturbationes temere
transferat. Erubescat Dicearcus, et si quis alius
platonicam maiestatem, quod amori nimium
indulxerit, carpere non veretur. Nam decoris,
honestis, divinis affectibus, nec nimium, nec satis
umquam possumus indulgere. Hinc efficitur ut
omnis amor honestus sit, et omnis amator iustus.
Pulcher enim est omnis atque decorus, et decorum
proprie diligit. Turbulentus autem ardor, quo ad
lasciviam rapimur, cum ad deformitatem trahat,
amori contrarius iudicatur.</p>
<p>Ut igitur ad amoris utilitatem aliquando redeamus,
pudor que a turpibus nos absterret et studium quod
ardentes efficit ad honesta, ab amore facile citoque
proficiscuntur. Primo quoniam amor, qui pulchra
petit, decora semper appetit atque magnifica, et qui
odit deformia, necessario turpia obscenaque fugit.
Deinde si duo aliqui se mutuo diligunt, alterutrum
se observant, et placere sibi invicem cupiunt. Prout
alter ab altero observatur, utpote qui teste numquam
careant, a turpibus abstinent. Prout sibi invicem
placere conantur, magnifica semper ardenti studio
aggrediuntur, ne contemptui amato sint, sed amoris
vicissitudine digni putentur.</p>
<p>Sed hanc rationem copiosissime explicat Phedrus et
exempla ponit amorum tria. Unum amoris femine
ad masculum, ubi de Alceste Admeti uxore loquitur,
que pro marito mori voluit. Alterum amoris masculi
ad feminam, ut Orphei ad Eurydicem.
Tertium amoris masculi ad masculum, ut
Patrocli ad Achillem. Ubi ostendit nihil fortiores
homines reddere quam amorem. Allegoriam vero
vel Alcestis vel Orphei in presentia perscruptari non
est consilium. Vehementius enim ista vim amoris et
imperium exprimunt, si tamquam historia gesta
narrentur, quam si per allegoriam dicta putentur.
Ergo amorem esse deum magnum atque mirandum,
nobilem preterea et maxime utitlem sine
controversia fateamur; atque ita amori indulgeamus,
ut fine suo, qui pulchritudo ipsa est, contenti simus.
Hac vero ea parte fruimur qua cognoscimus.
Cognoscimus mente, visuque et auditu. His itaque
fruimur. Ceteris sensibus, non pulchritudine, quam
desiderat amor, sed quovis alio potius quo corpus
indiget, utimur. Igitur his tribus venabimur
pulchritudinem, et per eam que in vocibus
corporibusque elucet, tamquam per vestigia
quedam, animi decorem investigabimus. Illam
laudabimus quidem; istum probabimus ac semper id
servare conabimur, ut tantus amor sit quanta fuerit
pulchritudo. Et ubi corpus quidem pulchrum,
animus minime, tamquam umbratitlem et fluxam
imaginem pulchritudinis vix et leviter diligamus.
Ubi solus animus pulcher, stabilem hunc decorem
animi ardenter amemus. Ubi vero utraque
pulchritudo concurrit, vehementius ammiremur.
Atque ita ex platonica familia revera nos esse
testabimur. Ea quippe nihil novit, nisi festum,
letum, celeste, supernum.</p>
<p>Sed hec iam de Phedri oratione sufficiant. Ad
Pausaniam veniamus.</p>
</div2>
</div1>
<div1>
<head>ORATIO SECUNDA</head>
<div2>
<head>CAPUT I</head>
<argument><p>Deus est bonitas, pulchritudo, iustitia,
principium, medium, finis</p></argument>
<p>Trinitatem Pythagorici philosophi rerum omnium
mensuram esse voluerunt, ob eam arbitror rationem,
quod deus ternario numero res gubernat, atque etiam
res ipse ternario numero terminantur. Hinc Maronis
illud:
<quote rend="block"><p><emph>
Numero deus impari gaude.</emph></p></quote>

Nempe summus ille auctor primo singula creat,
secundo rapit, tertio perficit. Singula quoque
imprimis ab illo perrenni fonte effluunt, dum
nascuntur, deinde in eumdem refluunt, dum suam
illam originem repetunt, postremo perficiuntur,
postquam in suum principium redierunt. Hoc
vaticinatus Orpheus, Iovem principium mediumque
et finem universi vocavit. Principium, ut producit;
medium, ut producta retrahit ad seipsum; finem,
prout redeuntia perficit. Hinc regem illum
universorum, bonum, pulchrum, iustum, quod sepe
apud Platonem dicitur, possumus nuncupare.
Bonum, inquam, ubi creat; ubi allicit, pulchrum; ubi
pro cuiusque merito perficit, iustum. Pulchritudo
igitur, cuius allicere proprium est, inter bonitatem
iustitiamque locatur. A bonitate quidem effluit,
profluit ad iustitiam.</p>
</div2>
<div2>
<head>CAPUT II</head>
<argument><p>Quo pacto divina pulchritudo amorem parit</p></argument>
<p>Divina vero hec speties in omnibus amorem, hoc
est, sui desiderium procreavit. Quoniam si deus ad
se rapit mundum mundusque rapitur, unus quidam
continuus astractus est a deo incipiens, transiens in
mundum, in deum denique desinens, qui quasi
circulo quodam in idem unde manavit iterum
remeat. Circulus itaque unus et idem a deo in
mundum, a mundo in deum, tribus nominibus
nuncupatur. Prout in deo incipit et allicit,
pulchritudo; prout in mundum transiens ipsum rapit,
amor; prout in auctorem remeans ipsi suum opus
coniungit, voluptas. Amor igitur in voluptatem a
pulchritudine desinit. Id sibi voluit Hierothei et
Dionysii Aeropagite hymnus ille preclarus; ubi sic
hi theologi cecinerunt: <emph>Amor circulus est bonus
a bono in bonum perpetuo revolutus</emph>. Necessario
enim bonus est amor, cum a bono natus revertatur in
bonum. Idem enim deus est, cuius spetiem
desiderant omnia, in cuius possessione omnia
requiescunt. Inde igitur desiderium nostrum
accenditur. Ibi amantium ardor quiescit, nec
extinguitur, sed impletur. Nec iniuria soli deum
comparat Dionysius, quia quemadmodum sol
illuminat corpus et calefacit, ita deus animis
veritatis claritatem prebet et caritatis ardorem. Hanc
utique comparationem ex Platonis libro <title>de
Republica</title> sexto, hoc quo dicam modo
colligimus.</p>
<p>Sol profecto corpora visibilia et oculos videntes
procreat, oculis, ut videant, lucidum infundit
spiritum, corpora, ut videantur, coloribus pingit.
Neque tamen proprius oculis radius, propriive
corporibus colores ad visionem perficiendam
sufficiunt, nisi lumen ipsum unum supra multa, a
quo multa et propria lumina oculis et corporibus
distributa sunt, adveniat, illustret, excitet atque
roboret.</p>
<p>Eodem modo primus ille actus omnium, qui deus
dicitur, spetiem actumque rebus singulis
producendo largitus est. Qui sane actus, cum
in re creata et in subiecto patiente susceptus fuerit,
debilis est et ad operis executionem impotens, sed
divini solis perpetua et invisibilis lux una semper
omnibus adstat, fovet, vivificat, excitat, complet et
roborat. De quo divine Orpheus:
<quote rend="block"><p><emph>Cuncta fovens atque ipse ferens super omnia
sese</emph></p></quote>.

Ut est actus omnium roboratque, bonum dicitur. Ut
vivificat, lenit, mulcet et excitat, pulchrum. Ut in
obiectis que noscenda sunt, tres illas cognoscentis
anime vires, mentem, visum, auditum allicit,
pulchritudo. Ut in cognoscente potentia, eam
applicat cognito, veritas. Denique ut bonum,
procreat, regit et complet. Ut pulchrum, illuminat
gratiamque infundit.</p>
</div2>
<div2>
<head>CAPUT III</head>
<argument><p>Pulchritudo est splendor divine bonitatis
et deus est centrum quatuor circulorum</p></argument>
<p>Neque ab re theologi veteres bonitatem in centro,
pulchritudinem in circulo posuerunt. Bonitatem
quidem in centro uno, in circulis autem quatuor
pulchritudinem. Centrum unum omnium deus est,
circuli quatuor circa deum, mens, anima, natura,
materia. Mens stabilis circulus. Anima per se
mobilis. Natura mobilis in alio, non ab alio. Materia
ab alio et in alio mobilis. Ceterum cur deum quidem
centrum, quatuor illa cur circulos apellemus,
breviter sic exponimus.</p>
<p>Centrum circuli puntum est, unum, indivisibile,
stabile. Inde linee multe, dividue, mobiles, ad earum
similem circumferentiam deducuntur. Que sane
circumferentia divisibilis circa centrum
quasi cardinem volvitur. Atque ea est centri
natura, ut licet unum, individuum, immobile sit, in
multis tamen, immo in omnibus lineis dividuis et
mobilibus ubique reperiatur. Ubique enim est in
linea puntum. Quoniam vero a dissimili suo attingi
nihil potest, linee a circumferentia ad centrum usque
deducte, medium huiusmodi puntum singule sui
quodam punto uno simplici et immobili coguntur
attingere. Quis neget deum centrum omnium merito
nominari, cum omnibus insit, unus penitus simplex
atque immobilis? Cuncta vero ab ipso producta
multa composita et quodammodo mobilia sint,
atque ut ab eo manant, ita in eum instar linearum et
circumferentie refluant.</p>
<p>Ita mens, anima, natura, materia procedentes a deo
in eumdem redire nituntur, seque undique pro
viribus in illum circumferunt. Atque ut centrum
puntum ubique in lineis et in toto circulo reperitur,
perque puntum suum singule linee medium circuli
tangunt puntum, ita deus omnium centrum qui
unitas simplicissima est actusque purissimus, sese
inserit universis, non ob id solum quia cunctis est
presens, verumetiam quia omnibus a se creatis
partem aliquam vel potentiam intimam,
simplicissimam, prestantissimam indidit, que rerum
unitas nominatur; a qua et ad quam tamquam a
centro et ad centrum suum rei cuiusque partes et
potentie relique pendent. Ad hoc plane suum
centrum, ad hanc propriam unitatem se colligant
creata prius oportet quam suo hereant creatori, ut
per proprium centrum, quod iam sepe repetimus,
centro omnium hereant. In apicem suum caputque
mens angeli ante consurgit quam ascendat in deum.
Anima quoque et reliqua eodem pacto. Atque
illorum invisibilium circulorum, mentis scilicet,
anime, nature, visibilis mundi circulus est imago.
Corpora enim animarum mentiumque umbre et
vestigia sunt. Umbra vero et vestigium figuram eius,
cuius umbra est et vestigium, refert. Quapropter
quatuor illa non iniuria circuli quatuor apellantur.
Sed mens, immobilis orbis, propterea quod tam
operatio eius quam substantia semper eadem
permanet et similiter operatur, intelligit
semper eodem modo vultque similiter. Mobilis
autem quandoque mens ex eo solum dici potest
quod quemadmodum cetera omnia a deo procedens
in eumdem se vertit. Anima mundi et alia quevis,
circulus mobilis. Hec enim sua natura discurrendo
cognoscit et temporum curriculis operatur; discursio
autem ab alio in aliud et operatio temporalis motus
proculdubio nominantur. Si qua vero in anime
cognitione stabilitas est, mentis constat potius quam
anime beneficio. Natura etiam mobilis est circuitus.
Cum animam dicimus, priscorum more
theologorum, vim anime in ratione et sensu positam
intelligimus; cum naturam, vim anime in generando
locatam. Vim illam in nobis hominem proprie
vocaverunt, istam hominis idolum et simulacrum.
Hec sane generandi facultas, ideo mobilis dicitur
quia temporis spatiis suum opus exequitur. Verum
in hoc ab illa anime proprietate discrepat quod
anima per se et in se movetur. Per se, inquam, quia
principium motus existit. In se etiam, quia in ipsa
anime substantia rationis et sensus remanet operatio.
Ex his opus nullum necessario resultat in corpore.
Generandi vero vis illa, quam vocamus naturam, per
se quidem movetur, cum anime per se mote vis
quedam sit. Moveri autem in alio dicitur, quia in
mole corporis, omnis eius operatio terminatur.
Corpus enim nutrit augetque et generat. Materia
vero et corporis moles orbis est ab alio et in alio
mobilis. Ab alio quidem, quoniam ab anima
necessario agitatur. In alio autem, quia in loci spatio
motus corporis agitur.</p>
<p>Iam igitur quam ob causam bonitatem in centro, in
circulo pulchritudinem theologi collocent, aperte
intelligere possumus. Bonitas siquidem rerum
omnium unus ipse est deus, per quem cuncta sunt
bona; pulchritudo autem, dei radius quatuor illis
insitus circulis circa deum quodammodo revolutis.
Huiusmodi radius omnes rerum omnium speties in
quatuor illis effingit. Speties illas in mente ideas, in
anima rationes, in natura semina, in materia formas
apellare solemus. Iccirco quatuor in circulis, quatuor
splendores esse videntur. Idearum splendor in
primo, Rationum in secundo, in tertio seminum,
formarum in ultimo.</p>
</div2>
<div2>
<head>CAPUT IV</head>
<argument><p>Quomodo Plato de rebus divinis exponatur</p></argument>
<p>Hoc mysterium in epistola ad Dionysium regem
Plato significavit, cum deum affirmavit pulchrorum
omnium causam, quasi totius pulchritudinis
principium et originem.
<quote rend="block"><p><emph>
Circa omnium, inquit, regem cuncta sunt.
Ipsius gratia omnia. Ipse causa est pulchrorum
omnium. Secunda circa secundum. Tertia circa
tertium. Humanus autem animus affectat, qualia illa
sint intelligere, aspiciens in ea que sibi cognata
sunt, quorum nihil suffcienter se habet. Circa vero
ipsum regem et ea que dixi, nihil est tale, quod
autem post hoc est, animus dicit.</emph></p></quote>

<emph>Circa regem</emph>, non intra regem sed extra
significat. In deo enim nulla est compositio. Quid
vero dictio illa circa significet, exponit Plato
cum addit: <emph>Eius gratia omnia, Ipse causa est
pulchrorum omnium</emph>, quasi dicat, ideo circa
regem omnia sunt, quia ad illum tamquam ad finem
pro natura sua omnia revolvuntur, quemadmodum
ab illo, tamquam principio, producta sunt omnia.
Pulchrorum <emph>omnium</emph>, id est, totius
pulchritudinis que supra dictis in circulis emicat.
Forme enim corporum per semina, hec per rationes,
he per ideas reducuntur in deum et iisdem a deo
gradibus producuntur. Proprie vero cum dicit
cuncta, ideas intelligit, nam in his reliqua
includuntur.
<emph>Secunda circa secundum. Tertia circa
tertium</emph>. Tres mundi principes posuit Zoroaster,
trium ordinum dominos: Oromasim, Mitrim,
Arimanim. Hos Plato deum, mentem, animam
nuncupat. Tres autem ordines in divinis posuit
spetiebus: ideas, rationes et semina. Prima igitur, id
est, idee, circa primum, id est circa deum, quoniam
a deo menti tribute sunt et in eumdem mentem cui
sunt date reducunt. <emph>Secunda circa secundum</emph>,
id est rationes circa mentem, quandoquidem per
mentem in animam transeunt et in mentem animam
dirigunt. <emph>Tertia circa tertium</emph>, id est semina
rerum circa animam. Nam per animam
transeunt in naturam, in illam scilicet generandi
potentiam rursusque naturam anime copulant.
Eodem ordine a natura in materiam forme
descendunt. Sed eas Plato in ordine posito non
connumerat, quia de divinis a Dionysio interrogatus
tres ordines ad incorporales speties pertinentes,
tamquam divinos induxit; formas autem corporum
pretermisit. Noluit autem deum regem primum
vocare, sed omnium regem, ne, si primum diceret,
eum una cum sequentibus ducibus in aliqua numeri
spetie conditionisque paritate collocare forsitan
videretur. Neque dixit prima circa illum, sed cuncta,
ne crederemus eum ordinis alicuius potius quam
cunctorum gubernatorem.</p>
<p><emph>Humanus animus affectat qualia illa sint
intelligere</emph>. Scite post illos tres divine
pulchritudinis splendores tribus in circulis
emicantes, amorem animi ad illos adiecit. Illinc
enim animi ardor accenditur. Quippe par est ut
divinus divina desideret.</p>
<p><emph>Aspiciens in ea que sibi cognata sunt</emph>.
Quoniam humana cognitio a sensibus oritur, per ea
que in corporibus prestantiora videmus divina
iudicare sepenumero consuevimus; per corporalium
rerum vires, dei potentiam; per ordinem,
sapientiam; per utilitatem, dei bonitatem
investigamus. Vocat autem formas corporum anime
cognatas, quasi proxime natas. Sequenti enim gradu
post animum forme corporum disponuntur.</p>
<p><emph>Quorum nihil suffcienter se habet</emph>. Forme
huiusmodi neque sufficienter sunt neque sufficienter
divina nobis ostendunt. Vere namque res, idee,
rationes et semina sunt. Corporum vero forme,
umbre rerum potius quam vere res esse videntur.
Quemadmodum vero corporis umbra exactam atque
distinctam corporis figuram non indicat, ita corpora
divinorum naturam propriam non demonstrant.
<emph>Circa ipsum regem et ea que dixi, nihil est
tale</emph>. Quo enim pacto mortalia immortalibus et
falsa veris similia sint?</p>
<p><emph>Quod autem post hoc est, animus dicit</emph>, id est,
animus, dum divina per mortalia iudicat, falso de
divinis loquitur, neque divina pronuntiat, sed
mortalia.</p>
</div2>
<div2>
<head>CAPUT V</head>
<argument><p><emph>
Pulchritudo divina per omnia splendet et amatur
in omnibus</emph></p></argument>
<p>
Ceterum ut paucis multa comprehendamus, bonum
quidem ipsa supereminens dei existentia dicitur.
Pulchritudo actus quidam sive radius inde per omnia
penetrans; primo in angelicam mentem, secundo in
animam totius et reliquos animos, tertio in naturam,
quarto in materiam corporum. Mentem idearum
ordine decorat. Animam rationum serie complet.
Naturam fulcit seminibus. Materiam formis exornat.
Quemadmodum vero solis radius unus corpora
quatuor, ignem, aerem, aquam terramque illustrat,
sic unus dei radius mentem, animam, naturam,
materiamque illuminat. Atque ut in quatuor iis
elementis quicumque lumen inspicit, solis ipsius
aspicit radium, perque ipsum ad supernam solis
lucem intuendam convertitur. Ita quisquis decorem
in quatuor istis, mente, anima, natura, corpore
contemplatur amatque, dei fulgorem in iis, perque
fulgorem huiusmodi, deum ipsum intuetur et amat.
</p>
</div2>
<div2>
<head>CAPUT VI</head>
<argument><p>De passionibus amantium</p></argument>
<p>

Hinc efficitur ut corporis nullius aspectu vel tactu
amatoris impetus extinguatur. Non enim corpus hoc
aut illud desiderat, sed superni numinis splendorem
per corpora refulgentem ammiratur, affectat et
stupet. Quapropter quid cupiant aut querant amantes
ignorant, deum namque ipsum ignorant, cuius sapor
occultus odorem quemdam sui dulcissimum
operibus suis inseruit. Quo quidem odore quotidie
excitamur. Odorem quidem sentimus, saporem
proculdubio ignoramus. Cum igitur odore manifesto
illecti saporem latentem desideremus, merito quid
cupiamus patiamurque nescimus.</p>
<p>Hinc etiam semper accidit, ut amantes amati
aspectum timeant quodammodo atque venerentur.
Quod etiam fortes, dicam equidem, et si vereor ne
quis vestrum hec audiens erubescat, et sapientes
inquam viri coram inferiore quovis amato pati
consueverunt. Nempe non humanum est quod eos
terret, quod frangit, quod occupat. Humana enim vis
in fortioribus sapientioribusque semper est
excellentior. Sed divinitatis fulgor ille in formosis
emicans, quasi dei simulacrum, amantes
obstupescere, contremiscere et venerari compellit.
Eadem ratione propter amati presentiam amator
divitias et honores contemnit et pro nihilo habet. Par
enim est ut divina humanis anteponantur.
Illud quoque evenire sepenumero solet ut se in
amati personam quisque transferre cupiat. Nec
immerito, deus namque pro homine fieri cupit atque
conatur. Quis autem pro deo hominem non
commutet? Fit etiam ut amore illaqueati vicissim
suspirent et gaudeant. Suspirant quod seipsos
amictunt, quod perdunt, quod perimunt. Gaudent
quod in melius quiddam se transferunt. Calent
quoque vicissim et frigent instar eorum quos
tertiana febris invadit. Merito frigent, quia calore
proprio deseruntur, nec non et calent, cum superni
radii fulgoribus accendantur. Frigiditatem timiditas,
caliditatem audacia sequitur. Ideo timidi quoque
vicissim et audaces apparent. Ebetissimi preterea
quique acutiores amando redduntur. Quis enim
celesti radio aspirante non acutissime videat?
Verum de amore ipso et pulchritudine, eius origine,
amantiumque affectibus ista sufficiant.
</p>
</div2>
<div2>
<head>CAPUT VII</head>
<argument><p>De duobus amoris generibus ac de duplici Venere</p></argument>
<p>Deinceps de duobus amorum generibus breviter
disputandum. Cupidinem, Veneris comitem, esse
apud Platonem Pausanias asserit. Totidemque esse
cupidines quot sint et veneres necessarium
arbitratur. Veneres autem duas commemorat, quas
itidem gemini cupidines comitentur. Venerem,
alteram quidem celestem ponit; alteram vero
vulgarem. Celestem illam celo sine matre natam.
Vulgarem ex Iove et Dione genitam.</p>
<p>Celum Platonici summum deum ideo vocant, quia
sicut celum istud sublime corpus omnia corpora
regit et continet, sic summus ille deus omnes
spiritus supereminet. Mentem vero pluribus
nominibus nuncupant. Saturnum enim modo, modo
Iovem, modo Venerem vocant. Est namque mens
illa, vivit, intelligit. Essentiam suam Saturnum,
vitam, Iovem, intelligentiam Venerem apellare
consueverunt. Animam preterea mundi Saturnum
similiter et Iovem vocamus et Venerem. Prout
superna intelligit, Saturnum; prout celestia movet,
Iovem; ut inferiora generat, Venerem.</p>
<p>Venus prima, que in mente est, celo nata sine matre
dicitur, quoniam mater apud Physicos materia est.
Mens autem illa a materie corporalis consortio est
aliena. Secunda Venus, que in mundi anima ponitur,
ex Iove est et Dione genita. Ex Iove, id est, ex ea
virtute ipsius anime que celestia movet. Ea
siquidem istam creavit potentiam que inferiora hec
generat. Matrem quoque illi ideo tribuunt, quia
materie mundi infusa cum materia commertium
habere putatur. Denique ut summatim dicam, duplex
est Venus. Altera sane est intelligentia illa, quam in
mente angelica posuimus. Altera, vis generandi
anime mundi tributa. Utraque sui similem comitem
habet amorem. Illa enim amore ingenito ad
intelligendam dei pulchritudinem rapitur. Hec item
amore suo ad eamdem pulchritudinem in corporibus
procreandam. Illa divinitatis fulgorem in se primum
complectitur; deinde hunc in Venerem secundam
traducit. Hec fulgoris illius scintillas in materiam
mundi transfundit. Scintillarum huiusmodi presentia
singula mundi corpora, pro captu nature, spetiosa
videntur. Horum spetiem corporum humanus
animus per oculos percipit, qui rursus vires geminas
possidet. Quippe intelligendi vim habet, habet et
generandi potentiam. He gemine vires, due in nobis
sunt Veneres, quas et gemini comitantur
amores. Cum primum humani corporis speties
oculis nostris offertur, mens nostra que prima in
nobis Venus est, eam tamquam divini decoris
imaginem veneratur et diligit perque hanc ad illum
sepenumero incitatur. Vis autem generandi, secunda
Venus, formam generare huic similem concupiscit.
Utrobique igitur amor est. Ibi contemplande hic
generande pulchritudinis desiderium. Amor uterque
honestus atque probandus. Uterque enim divinam
imaginem sequitur.</p>
<p>Quid igitur in amore Pausanias improbat? Dicam
equidem. Si quis generationis avidior
contemplationem deserat aut generationem preter
modum cum feminis vel contra nature ordinem cum
masculis prosequatur aut formam corporis
pulchritudini animi preferat, is utique dignitate
amoris abutitur. Hunc amoris abusum vituperat
Pausanias. Quo qui recte utitur, corporis quidem
formam laudat, sed per illam, excellentiorem animi
mentisque et dei spetiem cogitat eamque
vehementius ammiratur et amat. Generationis autem
et congressus officio eatenus utitur, quatenus
naturalis ordo legesque civiles a prudentibus statute
prescribunt. De iis diffusius Pausanias.
</p>
</div2>
<div2>
<head>CAPUT VIII</head>
<argument><p>Exhortatio ad amorem. De amore simplici ac de mutuo</p></argument>
<p>Vos autem, o amici, hortor et obsecro, ut amorem,
rem profecto divinam, totis viribus complectamini.
Neque vos illud deterreat, quod de amante quodam
Platonem dixisse ferunt. Ille, inquit, amator animus
est proprio in corpore mortuus, in alieno corpore
vivens. Neque vos etiam turbet, quod de amara
miseraque amantium sorte cecinit Orpheus. Hec
enim quomodo accipienda sunt, et qua via iis
succurrendum, queso deinceps si placet, diligenter
attendite.</p>
<p>Amorem Plato rem amaram vocat. Nec
iniuria, quia moritur quisquis amat. Hunc et
Orpheus <foreign lang="gre">glukupikron</foreign>, id est, dulce
amarum nominat. Quippe cum amor mors
voluntaria sit. Ut mors est, amara res est. Ut
voluntaria, dulcis. Moritur autem quisquis amat.
Eius enim cogitatio sui oblita semper in amato se
versat. Si de se non cogitat, in se certe non cogitat.
Ideo nec in seipso sic affectus animus operatur, cum
precipua operatio animi ipsa cogitatio sit. Qui non
in se operatur, nec in seipso est. Equa enim inter
sese hec duo, esse et operatio, sunt. Nec esse sine
operatione est nec operatio esse ipsum excedit. Nec
operatur quisquam ubi non est, et ubicumque est
operatur. Non ergo in se amantis est animus, quia in
seipso non agit. Si in se non est, nec vivit etiam in
seipso. Qui non vivit mortuus est. Quare in se
mortuus est quicumque amat. Num vivit saltem in
alio? Profecto.</p>
<p>Amoris due sunt speties, amor alter simplex,
mutuus alter. Simplex amor, ubi amatus non amat
amantem. Ibi omnino mortuus est amator. Nam nec
vivit in se, ut satis iam demonstravimus, nec in
amato etiam, cum ab eo reiciatur. Ubi ergo vivit?
Numquid in aere vel aqua aut igni vel terra, aut
aliquo bruti corpore? Nequaquam. Animus enim
humanus non in alio vivit corpore quam humano.
An forte in alio quodam corpore hominis non amati
vitam ducet? Nec istud quidem. Nam si in eo non
vivit, ubi vivere vehementissime concupiscit,
quonam pacto vivet in alio? Nusquam ergo vivit qui
amat alium, ab alio non amatus. Propterea omnino
mortuus est non amatus amator. Nec reviviscet
umquam, nisi indignatio suscitet. Ubi vero amatus
in amore respondet, in eo saltem vitam agit amator.
Hic certe mira res fit.</p>
<p>Quotiens duo aliqui mutua se benivolentia
complectuntur, iste in illo, ille in isto vivit. Vicissim
huiusmodi homines se commutant et seipsum
uterque utrique tribuit, ut accipiat alterum.
Quomodo seipsos tribuant, dum sui obliviscuntur,
video. At quomodo accipiant alterum, non intelligo.
Nam qui seipsum non habet, multo minus alium
possidebit. Immo vero habet seipsum uterque et
habet alterum. Iste quidem se habet sed in illo. Ille
quoque se possidet, sed in isto. Equidem
dum te amo, me amantem in te de me cogitante me
reperio, et me a me ipso negligentia mea perditum
in te conservante recupero. Idem in me tu facis.
Mirum rursus et hoc apparet. Nam ego postquam
me ipsum amisi, si per te me redimo, per te me
habeo; si per te habeo, te prius ac magis habeo
quam me ipsum, tibi propinquior quam mihi sum,
quippe cum mihi non aliter quam per te medium
inherescam. In hoc utique vis cupidinis a Martis
discrepat violentia. Nempe imperium sic amorque
differunt. Imperator per se alios possidet, amator per
alium se complectitur et uterque amantium longior a
seipso fit, propinquior alteri, ac in se mortuus in alio
reviviscit. Una vero duntaxat in amore mutuo mors
est, reviviscentia duplex. Moritur enim qui amat in
se ipso semel, cum se negligit. Reviviscit in amato
statim, cum amatus eum ardenti cogitatione
complectitur. Reviviscit iterum, cum in amato se
denique recognoscit et amatum se esse non dubitat.
O felicem mortem, quam due vite secuntur! O
mirum commertium, quo quis se ipsum tradit pro
alio, alium habet nec habere se desinit! O
inestimabile lucrum, quando duo ita unum fiunt, ut
quisque duorum pro uno solo duo fiat et tamquam
geminatus, qui unam habuerat vitam, una
interveniente morte duas iam habeat! Nam qui
semel mortuus bis reviviscit, pro una vita geminam,
pro se uno se duos est consecutus.
Iustissima certe est in mutuo amore vindicta.
Homicida morte plectendus est. Quis eum
homicidam esse neget qui amatur, cum animam ab
amante seiungat? Quis iterum mori similiter
eumdem neget, cum similiter amet amantem?
Debita nimium hec restitutio est, quando hic illi et
ille huic reddit animam quam accepit. Uterque
amando suam tradit et redamando per suam restituit
alienam. Quapropter iure ipso amare debet quisquis
amatur. Qui vero non amat amantem, homicidii reus
est habendus. Immo vero fur, homicida, sacrilegus.
Pecunia a corpore possidetur, corpus ab animo. Qui
ergo animum arripit, a quo tam corpus quam
pecunie possidentur, animum simul corpusque et
pecunias arripit. Quo fit ut tamquam fur, homicida,
sacrilegus triplici morti sit obnoxius, ac velut
informis penitus atque prophanus impune a
quo libet interfici possit, nisi ipsemet sponte sua
legem illam impleat, amet videlicet amatorem. Ubi
cum semel moriente, semel ipse similiter moritur,
cum bis reviviscente, bis itidem reviviscit.
Superioribus rationibus ostensum est amatum
vicissim amatorem amare debere. Non solum vero
debere sed cogi, sic ostenditur. Amorem procreat
similitudo. Similitudo natura quedam est in pluribus
eadem. Nam si ego tibi similis sum, tu quoque mihi
est necessario similis. Eadem ergo similitudo, que
me ut te amem compellit, te quoque amare me cogit.
Preterea amator se sibi aufert deditque amato. Hunc
ergo amatus tamquam rem suam curat. Carissima
enim sua cuique sunt. Accedit quod amans amati
figuram suo sculpit in animo. Fit itaque amantis
animus speculum in quo amati relucet imago.
Iccirco amatus cum in amante se recognoscat, amare
illum compellitur. Vicissitudinem amoris inter illos
precipuam esse astrologi arbitrantur, in quorum
genesi luminum, id est, Solis et Lune commutatio
fuerit. Videlicet si me nascente, Sol in Ariete, Luna
in Libra, te nascente Sol in Libra, Luna in Ariete.
Aut quibus signum idem simileve idemque planeta
similisve adscenderit. Aut benigni planete similiter
angulum orientis aspexerit. Aut Venus in eadem
nativitatis domo eodemque gradu fuerit constituta.
Addunt Platonici, quorum vitam <foreign lang="gre">demon</foreign>
idem aut certe similis ducat. Physici vero
moralesque complexionis, nutritionis, eruditionis,
consuetudinis, consilii similitudinem similis
affectus causam esse volunt. Denique ubi cause
plures concurrunt ibi vicissitudo vehementior
reperitur. Ubi omnes, illic Pythie Damonisque,
Piladis et Horestis resurgit affectus.
</p>
</div2>
<div2>
<head>CAPUT IX</head>
<argument><p>Quid querant amantes</p></argument>
<p>Ceterum quid isti querunt, cum se mutuo diligunt?
Pulchritudinem querunt. Amor enim fruende
pulchritudinis desiderium est. Pulchritudo autem
splendor quidam est, humanum ad se rapiens
animum. Nempe corporis pulchritudo nihil aliud est
quam splendor ipse in colorum linearumque decore.
Animi quoque pulchritudo, fulgor in doctrine et
morum concinnitate. Lucem illam corporis, non
aures, non olfatus, non gustus, non tactus, sed
oculus percipit. Si oculus solus agnoscit, solus
fruitur. Solus igitur oculus corporis pulchritudine
fruitur. Cum vero amor nihil aliud sit nisi fruende
pulchritudinis desiderium, hec autem solis oculis
comprehendatur, solo aspectu amator corporis est
contentus. Tangendi vero cupido non amoris pars
est nec amantis affectus, sed petulantie speties et
servilis hominis perturbatio. Lucem preterea illam et
pulchritudinem animi sola mente comprehendimus.
Quare solo mentis intuitu contentus est qui animi
pulchritudinem expetit. Pulchritudo denique inter
amantes pro pulchritudine commutatur. Iunioris
amati pulchritudine vir oculis fruitur. Viri
pulchritudinem iunior mente consequitur. Et qui
solo corpore formosus est, hac consuetudine fit et
animo spetiosus. Qui solo animo est decorus,
corporis oculos explet corporis pulchritudine.
Mirifica plane commutatio est. Utrique honesta,
utilis et iocunda. Honestas quidem par in utroque.
Eque enim honestum est et discere et docere.
Iocunditas in seniore maior, qui aspectu et
intelligentia delectatur. In iuniore vero maior
utilitas. Quo enim prestantior est animus corpore, eo
pretiosior est pulchritudinis animi quam corporis
consecutio!
</p>
</div2>
</div1>
<div1>
<head>ORATIO TERTIA</head>
<div2>
<head>CAPUT I</head>

<argument><p>Amor est in omnibus et ad omnia</p></argument>
<p>Pausanie hactenus, nunc Eryximaci orationem
interpretemur. Tria nobis deinceps ex nostri
Eryximaci mente tractanda videntur. Primum, quod
amor omnibus insitus per cuncta porrigitur.
Alterum, quod omnium que secundum naturam sunt
operum effector est atque servator. Tertium, quod
artium singularum est magister et dominus.
Tres profecto rerum gradus in natura considerantur.
Superiora, inferiora, equalia. Que supra sunt,
inferiorum sunt cause; que infra, superiorum opera;
que equalia, eadem inter se natura sunt predita.
Cause vero opera sua tamquam sui partes et
imagines diligunt. Opera quin etiam causas
tamquam sui conservatrices expetunt. Que autem in
eodem ordine locata sunt, ad se se invicem quasi
unius et eiusdem similia membra mutua caritate
afficiuntur. Ideo deus angelos, et angeli cum deo
simul animas, anime cum illis una corpora
benivolentia quadam regunt atque gubernant. In quo
superiorum ad inferiora dilectio plane conspicitur.
Rursus, corpora animis suis et iunguntur avidissime
et ab eis molestissime seiunguntur. Animi nostri
celestium beatitudinem cupiunt. Celestes superni
numinis maiestatem feliciter venerantur. Atque hic
inferiorum ad superna est amoris affectus.
Item omnes ignis partes libenter invicem
coherescunt. Terre rursus, aque et aeris partes
invicem et in qualibet animalium spetie,
eiusdem spetiei animalia sese mutua consuetudine
semper adsciscunt. Ubi amor ad equalia similiaque
conspicitur. Cui nam igitur dubium erit, quin amor
omnibus ad omnia sit ingenitus? Atque id est quod
Dionysius Areopagita in libro <title>De divinis
Nominibus</title> ex Hierothei mente his verbis
significavit. <emph>Amorem sive divinum sive
angelicum sive spiritalem sive animalem sive
naturalem dixerimus, insitivam quamdam
intelligamus commiscentemque virtutem, que
superiora quidem ad inferiorum providentiam
movet, equalia rursus ad socialem sui invicem
communionem conciliat, Ac postremo inferiora
queque ammonet, ut ad potiora sublimioraque
convertantur</emph>. Hec ille.
</p>
</div2>
<div2>
<head>CAPUT II</head>
<argument><p>Amor est auctor omnium et servator</p></argument>
<p>Secundum vero illud nostre orationis membrum,
quo amor effector omnium et servator est dictus, ita
probatur. Cupiditas perfectionis proprie propagande
amor quidam est. Absoluta perfectio, in summa est
dei potentia. Eam divina intelligentia contemplatur.
Atque inde voluntas eamdem cupit extra se
propagare. Ex quo propagandi amore creata ab eo
sunt omnia. Iccirco Dionysius noster: <quote><p><emph>divinus</emph></p></quote>,
inquit, <quote><p><emph>amor non permisit regem omnium sine
germine in se ipso manere</emph></p></quote>. Idem propagationis
instinctus omnibus ab illo primo auctore est inditus.
Per hunc sancti illius spiritus celos movent et
sequentibus omnibus sua munera largiuntur. Per
hunc sidera lumen suum in elementa diffundunt. Per
hunc ignis sui caloris communione aerem movet,
aer aquam, aqua terram. Ac versa vice terra ad se
trahit aquam, hec aerem, ille ignem, herbe queque et
arbores cupide sui seminis propagandi sui similia
gignunt. Animalia quoque bruta et homines eiusdem
cupiditatis illecebris ad procreandam sobolem
rapiuntur.</p>
<p>Quod si amor omnia facit, servat etiam
omnia. Eiusdem enim semper est effectionis et
conservationis officium. Nempe similia similibus
conservantur. Amor autem simile ad simile trahit.
Terre partes singule amore mutuo copulante ad
partes alias terre sui similes sese conferunt. Tota
etiam terra ad simile sibi mundi centrum illius
aviditate descendit. Aque partes ad sese invicem
similiter et ad locum sibi convenientem cum toto
aque corpore perferuntur. Idem partes aeris ignisque
faciunt. Ac etiam duo hec elementa ad supernam
regionem sibi congruam et similem regionis illius
amore trahuntur. Celum etiam, ut Plato in libro
<title>de Regno</title> inquit, innato movetur amore.
Anima enim celi tota simul est in quibuslibet celi
puntis. Celum ergo anime fruende cupidum ideo
currit, ut per omnes sui partes ubique tota anima
perfruatur. Advolat autem rapidissime, ut quoad
fieri potest, totum sit simul, ubicumque tota simul
est anima. Preterea spere maioris concava
superficies minoris spere locus est naturalis. Et quia
quelibet particula huius spere eque cum qualibet
illius particula convenit, quelibet omnes appetit
particulas illius attingere. Si quiescat, singule
tangent singulas, non quelibet cunctas. Currendo
ferme assequitur quod assequi quiescendo non
posset. Currit autem velocissime, ut quelibet pars
eodem pene tempore pro viribus cunctas attingat.
Denique unitate partium suarum cuncta servantur,
dispersione partium pereunt. Unitatem vero partium
mutuus earumdem efficit amor. Quod in humoribus
nostrorum corporum et mundi elementis intueri
licet. Quorum concordia, ut ait Empedocles
pythagoreus, et mundus et corpus nostrum constat,
discordia dissipatur. Concordiam vero illis pacis
atque amoris prestat vicissitudo. Hinc Orpheus:
<quote rend="block"><p>
<foreign lang="gre"><emph>Monos gartouton panton oigeka kratuneis</emph></foreign>
<emph>Solus horum omnium tu regis habenas.</emph></p></quote>
</p>
</div2>
<div2>
<head>CAPUT III</head>
<argument><p>Amor est magister artium et gubernator</p></argument>
<p>Restat post hec ut quo pacto magister artium
omnium et gubernator sit exponamus. Magistrum
quidem artium esse intelligemus si modo
considerabimus neminem umquam artem aliquam
aut invenire aut discere posse, nisi investigationis
oblectatio et inveniendi desiderium incitet, et qui
docet, discipulos diligat ac discipuli eam doctrinam
avidissime sitiant. Gubernator preterea merito
nominatur. Artis enim opera diligenter exequitur
atque exacte consumat, quicumque et artificia ipsa
et personas quibus illa fiunt, maxime diligit.
Accedit ad hec quod artifices in artibus singulis
nihil aliud quam amorem inquirunt et curant.
Eas in presentia nos artes breviter percurramus, quas
Eryximachus apud Platonem commemorat. Quid
enim aliud medicina considerat quam quo modo
humores quatuor corporis amici invicem fiant atque
permaneant, quos cibos ac potus ceterosque vivendi
aut medendi usus amet natura atque requirat? Duos
illos hic quoque amores celestem et vulgarem, quos
Pansanias supra distinxerat, per similitudinem
quamdam Eryximachus adinvenit. Temperata enim
affectio corporis, moderatum atque ad res moderatas
convenientesque habet amorem. Intemperata
contrarium et ad contraria continet. Illi quidem
indulgendum, huic numquam obtemperandum. In
gymnastica etiam exercitatione investigandum qui
corporis habitus, quos exercendi modos, quos gestus
amet et postulet. In agricultura quod solum, que
semina qualemve culturam exigat quisve colendi
modus a singulis arboribus diligatur.</p>
<p>Idem in musica observatur. Cuius artifices qui
numeri, quos numeros aut magis aut minus diligant
investigant. Hi inter unum ac duo atque unum et
septem minimum amorem inveniunt. Inter
unum vero, tria, quatuor, quinque, sex amorem
vehementiorem reperiunt. Inter unum et octo
vehementissimum. Hi voces acutas et graves, natura
diversas, certis intervallis et modulis sibi invicem
magis amicas faciunt. Ex quo harmonie compositio
et suavitas nascitur. Tardiores etiam motus et
velociores ita invicem temperant, ut amici
potissimum fiant et rhytmum concinnitatemque
exhibeant. Musice autem melodie genera duo
traduntur. Est enim grave quoddam et constans. Est
et aliud molle atque lascivum. Illud utentibus utitle,
hoc noxium in libris de <title>Republica</title> et
<title>Legibus</title> Plato iudicat. Illi in <title>Convivio</title>
Uraniam musam, huic Polymniam preficit. Alii
primum illud genus, alii secundum amant. Illorum
amori obtemperandum adhibendique soni sunt quos
expetunt; istorum appetitui obsistendum. Illorum
namque amor celestis est; istorum vero vulgaris.
Inest sideribus et elementis quatuor amicitia quedam
quam astronomia considerat. In his duo illi amores
quodammodo reperiuntur. Est enim iis moderatus
amor, quando invicem mutuis viribus
temperatissime consonant. Est et amor
immoderatus, quando unum aliquid illorum se
ipsum amat nimium, alia quodammodo derelinquit.
Ex illo aeris grata temperies, aque tranquillitas,
terrarum fertilitas, animalium sanitas. Ex hoc
contraria proficiscuntur.</p>
<p>Vatum postremo sacerdotumque facultas in hoc
potissimum versari videtur, ut que hominum officia
deo amica sint, qua ratione homines deo amici fiant,
nos doceat. Quis amoris caritatisque modus ad
deum, ad patriam, ad parentes, ad alios, tam ad
vivos quam ad defunctos sit adhibendus.
Idem in ceteris artibus coniectari licet, atque
summatim concludere amorem in omnibus ad
omnia esse. Omnium auctorem servatoremque
existere et artium universarum dominum et
magistrum. Hunc merito divus Orpheus apellavit.

<quote rend="block"><p><foreign lang="gre">eupalamon, diphue, panton kleidas ekhonta</foreign>
<emph>Solertem, bigenium, omnium claves habentem</emph></p></quote>

Quo modo enim gemine nature sit a Pausania
primum, deinde ab Eryximaco audivistis. Qua etiam
ratione claves mundi tenere dicatur ab Orpheo, ex
superioribus satis comprehendere possumus. Quippe
sicut ostendimus, desiderium hoc perfectionis proprie
propagande cunctis ingenitum, latentem et implicatam
cuiusque fecunditatem explicat, dum semina in
germen pululare compellit, et vires cuiusque eius
educit sinu fetusque concipit et quasi clavibus
quibusdam conceptus aperiendo perducit in lucem.
Quamobrem omnes mundi partes quia unius artificis
opera sunt eiusdem machine membra inter se in
essendo et vivendo similia, mutua quadam caritate sibi
invicem vinciuntur, ut merito dici possit amor nodus
perpetuus et copula mundi partiumque eius immobile
substentaculum ac firmum totius machine
fundamentum.
</p>
</div2>
<div2>
<head>CAPUT IV</head>
<argument><p>Nullum mundi membrum odit aliud membrum</p></argument>
<p>Quod si ita est, nulla operis huius membra inimica
esse inter se ullo pacto possunt. Non enim ignis
aquam, aque odio fugit, sed sui ipsius amore, ne ab
aque frigore extinguatur. Neque ignem aqua odio ignis
extinguit, sed quodam amplificandi proprii frigoris
appetitu trahitur ad aquam sibi similem ex ignis
corpore procreandam. Nam cum omnis appetitio
naturalis ad bonum nullaque ad malum tendat, aque
propositum est non ignem extinguere, quod est
malum, sed aquam sui similem, quod bonum est,
generare. Quod si absque ignis interitu explere posset,
ignem utique non consumeret. Eadem de ceteris que
contraria et inimica videntur ratio assignatur. Porro
agnus lupi vitam figuramque non odit, sed sui
pernitiem que a lupo infertur exhorret. Neque lupus
agni odio, sed amore sui eum lacerat atque devorat.
Neque homo hominem sed vitia hominis horret.
Neque potentioribus aut acutioribus dotes suas,
illorum odio, sed nostri benivolentia invidemus,
metuentes ne illis penitus succumbamus. Quapropter
nihil obstat quin amor in omnibus sit, perque omnia
penetret. Hunc igitur tantum deum, quia ubique est et
omnium insidet penetralibus tamquam
potentem dominum, cuius imperium effugere non
valemus, tamquam sapientissimum iudicem, quem
cogitationes nostre latere non possunt, proculdubio
metuamus. Hunc quia creator est omnium atque
servator, tamquam patrem veneremur, tamquam
tutorem presidiumque colamus. Hunc quia artes
singulas edocet, tamquam preceptorem sequamur. Quo
auctore sumus et vivimus. Quo servatore perpetui
permanemus. Quo preside et iudice gubernamur. Quo
preceptore ad bene beateque vivendum instruimur et
formamur.
</p>
</div2>
</div1>
<div1>
<head>ORATIO QUARTA</head>
<div2>

<head>CAPUT I</head>
<argument><p>Narratur textus Platonis de antiqua hominum
natura</p></argument>
<p>His dictis familiaris noster verbis finem imposuit.
Eum Christophorus Landinus, vir doctrina excellens,
quem potissimum cognovimus nostris temporibus
orphicum platonicumque poetam, secutus est in hunc
modum obscuram et implicatam Aristophanis
sententiam explicaturus.</p>
<p>Quamquam Iohannes Cavalcantes sua nos diligentia
longis disputationum ambagibus liberavit,
Aristophanis tamen sententia, verbis obscurissimis
involuta, enodationem adhuc aliquam lucemque
requirit. Est, inquit Aristophanes, armor pre ceteris
diis summopere generi humano beneficus, curator et
tutor hominum atque medicus. Oportet primum, qualis
hominum quondam natura fuerit, queve illius
passiones animadvertere. Neque enim qualis nunc est,
olim erat, sed longe diversa. Principio tria hominum
erant genera, non solum que nunc duo, mas et femina,
verum etiam tertium quoddam aderat ex utrisque
compositum. Preterea, integra erat cuiusque hominis
speties atque rotunda, dorsum et latera circulo habens,
manus quatuor et paria manibus crura, vultus item
duos tereti cervice connexos et omnino consimiles.
Masculinum genus sole genitum erat, femininum terra,
luna promiscuum. Unde elato erant animo robustoque
corpore. Quare cum diis pugnare tentabant et in celum
adscendere. Ideo Iupiter singulos in longum
secuit, duosque fecit ex uno, instar eorum qui ova in
longum capillo secant. Atque iterum si fastu in deos
insanire videantur, minatus est eos rursus se similiter
partiturum. Postquam natura hominum ita divisa fuit,
quisque sui dimidium cupiebat. Igitur concurrebant
iactisque circum brachiis se invicem complectebantur,
redigi in priorem habitum affectantes. Propterea fame
et torpore defecissent, nisi deus congressui modum
imposuisset.</p>
<p>Hinc utique mutuus hominibus innatus est amor,
prisce nature conciliator, annitens unum ex duobus
efficere hominumque nature mederi. Est enim quisque
nostrum dimidium hominis utpote sectus,
quemadmodum pisciculi qui psecte et aurate vocantur
scissi ex uno duo efficiuntur. Querit autem sui quisque
dimidium. Quotiens itaque dimidium suum alicui
cuiuscumque sexus avidus sit occurrit,
vehementissime concitatur, ardenti inheret amore
neque momentum quidem patitur ab illo seiungi.
Totius itaque reficiendi cupido nixusque amoris
nomen accepit. Qui nos presenti in tempore
summopere iuvat, dum in sui dimidium olim amissum
quemque conducit et in posterum spem summam inicit
nobis deum pie colentibus in veterem figuram
restituendo medendoque se nos beatissimos
effecturum.
</p>
</div2>
<div2>
<head>CAPUT II</head>
<argument><p><emph>Exponitur opinio Platonis de antiqua hominis
figura</emph></p></argument>
<p>Hec Aristophanes et alia narrat per multa, monstris
portentibusque similia, sub quibus quasi velaminibus
quibusdam divina mysteria latere putandum. Mos
enim erat veterum theologorum sacra ipsorum puraque
arcana, ne a prophanis et impuris polluerentur,
figurarum umbraculis tegere. Nos autem que in figuris
superioribus et aliis describuntur singula exacte ad
sensum pertinere non arbitramur. Nam et Aurelius
Augustinus non omnia inquit, que in figuris
finguntur, significare aliquid putanda sunt. Multa enim
propter illa que significant ordinis et connexionis
gratia sunt adiuncta. Solo vomere terra proscinditur
sed, ut hoc fieri possit, cetera quoque huic aratri
membra iunguntur. Que igitur nobis exponenda
proponitur, hec est summa.</p>
<p>Homines quondam tres sexus habebant, masculinum,
femininum, promiscuum, solis, terre, luneque filios.
Erant et integri. Sed propter superbiam, cum deo
equare se vellent, scissi in duo sunt, iterum si
superbiant, bifariam discindendi. Sectione facta,
dimidium amore ad dimidium trahitur, ut integritatis
restitutio fiat. Qua completa, beatum genus hominum
est futurum.</p>
<p>Summa vero nostre interpretationis erit huiusmodi.
<emph>Homines</emph>, id est, hominum anime.
<emph>Quondam</emph>, id est, quando a deo creantur.
<emph>Integre sunt</emph>, duobus sunt exornate luminibus,
ingenito et infuso. Ut ingenito equalia et inferiora,
infuso superiora conspicerent. <emph>Deo equare se
voluerunt</emph>. Ad unicum lumen ingenitum se
reflexerunt. <emph>Hinc divise sunt</emph>. Splendorem
infusum amiserunt, quando ad solum ingenitum sunt
converse statimque in corpora cecidere.
<emph>Superbiores facte iterum dividentur</emph>, id est, si
naturali nimium confidant ingenio, lumen illud
ingenitum et naturale quod restitit quodammodo
extinguetur. <emph>Tres sexus habebant. Mares sole,
femine terra, promiscue luna genite</emph>. Dei fulgorem
alie secundum fortitudinem que mascula est, alie
secundum temperantiam que femina, alie secundum
iustitiam que promiscua, susceperunt. He tres in nobis
virtutes aliarum trium quas deus habet sunt filie. Sed
in deo tres ille, sol, luna, terra, in nobis mas, femina,
promiscuum, nuncunpantur. <emph>Sectione facta,
dimidium amore ad dimidium trahitur</emph>. Anime iam
divise et immerse corporibus, cum primum ad annos
adolescentie venerint, naturali et ingenito lumine quod
servarunt, ceu sui quodam dimidio excitantur ad
infusum illud divinumque lumen olim ipsarum
dimidium, quod cadentes amisere, studio veritatis
recipiendum. Quo recepto iam integre erunt et dei
visione beate. Hoc igitur erit interpretationis nostre
compendium.
</p>
</div2>
<div2>
<head>CAPUT III</head>
<argument><p><emph>Homo est ipsa anima et anima est immortalis
</emph></p></argument>
<p>Corpus cum ex materia constet et quantitate et ad
materiam suscipere, ad quantitatem dividi extendique
pertineat atque ipsa susceptio et divisio passiones sint,
consequens est ut suapte natura passioni tantum sit et
corruptioni subiectum. Si qua vero actio corpori
competere videatur, non in quantum corpus est agit,
sed in quantum illi vis quedam quodammodo
incorporea et qualitas inest, ut ignis mole caliditas, in
aque materia frigus, in corpore nostro complexio. Ex
quibus certe qualitatibus operationes corporum
proficiscuntur. Non enim quia longus aut latus aut
profondus est ignis, sed quia calidus calefacit. Neque
qui extensior ignis calefacit magis, immo propter
dispersionem minus, sed qui calidior. Cum igitur
virium et qualitatum beneficio operationes proveniant
ac vires ipse et qualitates ex materia et quantitate non
constent, licet in materia quantitateque sint, sequitur ut
pati ad corpus, agere ad aliquid incorporale pertineat.
Vires utique iste instrumenta quidem sunt operandi.
Ipse vero per se nequaquam sufficiunt ad operandum,
quia non sufficiunt ad existendum. Quod enim in alio
iacet seque ipsum substentare non potest, ab alio certe
dependet. Quo fit ut qualitates, quia a corpore
necessario substinentur, ab aliqua superiori substantia
que neque corpus sit neque in corpore iaceat, fiant
atque regantur. Huiusmodi anima est, que corporibus
presens et insidens, ipsa se substinet et qualitatem
vimque complexionis corporibus tribuit, per que
tamquam instrumenta in corpore et per corpus varias
operationes exercet.</p>
<p>Hinc generare, nutrire, augere, currere, stare, sedere,
loqui, artis opera fabricare, sentire, intelligere homo
asseritur. Omnia vero hec anima ipsa facit. Ideoque
anima erit homo. Si generare, augere nutrire hominem
dicimus, anima tamquam pater et artifex
corporis ipsum gignit, auget atque nutrit. Si stare,
sedere, loqui, anima corporis membra substinet, flectit
et vibrat. Si fabricare, currere, anima manus porrigit et
pro arbitrio torquet, pedes agitat. Si sentire, anima per
sensum instrumenta quasi phenestras et foramina
exteriora corpora percipit. Si intelligere, anima per se
ipsa sine aliquo corporis instrumento veritatem
assequitur. Omnia igitur quecumque homo facere
dicitur animus ipse facit, corpus patitur. Quapropter
homo solus est animus; corpus autem hominis opus et
instrumentum. Eo maxime quod animus operationem
eius potissimum, intelligentiam scilicet, sine ullo
corporis instrumento exercet, cum res per illam
incorporales intelligat, per corpus vero sola corporalia
cognoscantur. Itaque si animus per se agit quicquam,
per se certe est et vivit; vivit autem sine corpore, quod
sine corpore operatur. Si per se est, esse sibi quiddam
proprium convenit corpori non commune; propterea
potest proprium sibi seorsum a corporis mole sortiri
hominis cognomentum. Quod sane nomen, quia de
unoquoque nostrum per omnem vitam dicitur, quisque
enim in omni etate vocatur homo, ideo aliquid
significare videtur quod stabile permanet. Corpus
iugiter fluit crescendo, decrescendo, resolutione
continua, liquefactione, calore vicissim et frigore
permutatum. Anima semper eadem permanet, quod
liquido nobis ostendit veritatis inquisitio, bonique
voluntas semper eadem et firma memorie conservatio.
Quid ergo usque adeo demens erit, ut hominis
apellationem in nobis firmissimam corpori fluenti
semper et undique permutato potius quam animo
stabilissimo tribuat? Ex his perspicuum esse potest,
cum homines Aristophanes nominavit, more platonico
animas nostras significavisse.</p>
</div2>
<div2>
<head>CAPUT IV</head>
<argument><p><emph>Quod anima creata est duobus ornata luminibus et
quare in corpus descendit</emph></p></argument>
<p>Porro anima statim ex deo nata, naturali quodam
instinctu in eum, parentem suum, convertitur,
quemadmodum ignis in terra superiorum vi genitus
confestim nature impetu ad superiora dirigitur.
Conversa in eum, eius radiis illustratur. Sed primus
hic fulgor in anime substantia per se prius informi
receptus, fit obscurior, atque ad illius tractus
capacitatem proprius ipsi et naturalis evadit. Ideoque
per eum utpote sibi equalem se ipsam et que infra se
sunt, id est, corpora omnia, anima videt quidem, deum
vero et alia superiora non videt. Sed per primam hanc
scintillam deo facta propinquior, aliud iterum clarius
accipit lumen quo etiam superna cognoscat. Lumen
igitur habet geminum. Naturale alterum sive
ingenitum, divinum alterum et infusum. Quibus una
coniunctis ceu duabus alis per sublimem pervolare
valeat regionem. Ac si divino illo semper uteretur,
semper divinis hereret, terra rationalibus esset
animalibus vacua.</p>
<p>Ceterum divina providentia decretum est, ut anima sui
ipsius sit domina possitque tum utroque simul lumine
uti tum altero. Hinc fit ut, natura duce, ad proprium sui
lumen conversa pretermisso divino seipsam viresque
suas que ad fabricam corporis spectant, animadvertat
cupiatque vires huiusmodi in fabricandis corporibus
exequi. Hac, ut aiunt, cupiditate gravata descendit in
corpus, ubi generandi, movendi et sentiendi vires
exercet suaque presentia terram, infimam mundi
sedem, exornat. Que ideo ratione carere non debuit,
nequa pars mundi esset rationalium viventium
presentia destituta, quemadmodum et illius auctor, ad
cuius similitudinem mundus factus est, totus est ratio.
Cecidit autem animus noster in corpus, cum,
pretermisso divino, solo suo usus est lumine ac
se ipso cepit esse contentus. Solus deus cui deest nihil,
supra quem nihil est, se ipso contentus, permanet, sibi
sufficiens.</p>
<p>Quapropter deo se parem fecit tunc animus cum se
solo voluit esse contentus, quasi non minus quam deus
sibi ipsi sufficeret.
</p>
</div2>
<div2>
<head>CAPUT V</head>
<argument><p><emph>Quot viis anima ad Deum redit</emph></p></argument>
<p>Hanc plane superbiam, causam fuisse Aristophanes
inquit, ut animus qui natus est integer secaretur, id est
ex geminis luminibus, altero post hac uteretur, alterum
vero negligeret. Hic in corporis barathrum ceu
Letheum flumen immersus suiquemet ad tempus
oblitus sensibus et libidine, quasi satellitibus et
tyranno, raptatur. Verum adulto corpore, purgatis
sensuum instrumentis, conferente doctrina, paulum
resipiscit. Ubi naturalis emicat fulgor, naturaliumque
rerum ordinem indagat. Qua investigatione
architectum ingentis huius machine aliquem esse
persentit. Eum et videre cupit et possidere. Ille solo
divino splendore conspicitur. Ideo mens proprie lucis
indagine ad divinam lucem recuperandam
vehementissime instigatur. Instigatio vero appetitioque
huiusmodi verus est amor, quo duce dimidium
hominis alterum, alterum eiusdem dimidium
concupiscit, quia naturale lumen quod animi dimidium
est, lumen illud divinum, quod alterum eiusdem
dimidium dicitur, olim neglectum, accendere rursus in
animo nititur. Atque id est quod in epistola ad
Dionysium inquit Plato: <quote><p><emph>Humanus animus affectat
qualia divina sint intelligere, aspiciens in ea que sibi
cognata sunt.</emph></p></quote></p>
<p>Verum cum deus lucem suam infudit in animum, ad id
potissimum eam accommodavit ut homines ad
beatitudinem que in ipsius possessione
consistit perduceret. Ad hanc quatuor virtutibus
ducimur: prudentia, fortitudine, iustitia, temperantia.
Prudentia primo beatitudinem nobis ostendit. Tres ille
virtutes relique, quasi vie tres ad beatitudinem ducunt.
Scintillam itaque suam in variis animis deus ad finem
huiusmodi varie temperat, ita ut prudentia duce, alii
per fortitudinis, alii per iustitie, alii per temperantie
officia suum repetant auctorem. Nempe alii huius
muneris gratia, pro dei cultu, pro honesto, pro patria
pericula mortemque forti animo subeunt. Alii sic
vitam iuste instituunt ut nec iniuriam cuiquam inferant
neque inferri pro viribus sinant. Alii vigilia, inedia,
labore libidines domant. Hi tribus quidem procedunt
callibus, sed ad eumdem beatitudinis finem, prudentia
hunc illis monstrante, pervenire conantur.
Proinde tres iste virtutes in dei quoque ipsius
prudentia continentur. Harum desiderio accensi
hominum animi per earum officia ad eas cupiunt
pervenire. Illis herere perpetuoque potiri. Fortitudinem
hominum masculam propter robur et audaciam
nuncupamus. Temperantiam, feminam, propter
remissum quemdam et frigidiorem desiderii habitum
miteque ingenium. Iustitiam, promiscuam. Feminam
quidem prout innocentia sua iniuriam infert nemini.
Masculam vero prout aliis inferri non sinit et severiori
censura in homines iniquos animadvertit. Quia vero
maris dare, femine suscipere proprium est, iccirco
solem qui lumen a nullo accipiens exhibet omnibus,
marem vocamus. Lunam, que accipiens a sole, dat
elementis, a dando et accipiendo, promiscuam.
Terram, cum accipiat quidem ab omnibus, tribuat
nulli, feminam nuncupamus. Quamobrem sol, luna,
terra, Fortitudo, Iustitia, Temperantia, merito maris,
promiscui, femine signantur cognomine. Atque ut
excellentiorem Deo apellationem exhibeamus, virtutes
istas in illo, solem, lunam, terram, in nobis
masculinum sexum dicimus, promiscuum, femininum.
Quibus autem lux illa divina a dei sole cum
fortitudinis affectu in sui ortu fuit infusa, iis masculam
dicimus lucem fuisse concessam. Quibus a dei
luna cum affectu iustitie, promiscuam. Quibus a dei
terra, cum affectu temperantie, feminam.
Lucem illam infusam atque divinam statim ad
naturalem reflexi negleximus. Altera ergo posthabita,
servavimus alteram. Ubi dimidium nostri tenemus,
dimidium pretermisimus. Certo vero etatis tempore a
naturali lumine ducti, divinum affectamus quidem
omnes, sed diverso modo diversi ad eius adeptionem
procedimus. Per fortitudinem, qui a dei fortitudine
illud olim cum affectu fortitudinis acceperunt. Per
iustitiam alii temperantiamve similiter. Denique suum
illud dimidium quisque, ut acceperat, querit, et alii per
masculam quidem dei lucem amissam olim, iam
recuperatam dei volunt mascula fortitudine perfrui, alii
per promiscuum lucem similiter virtute promiscua, alii
per femininam eodem pacto. Munus profecto tantum
hi consecuntur qui, postquam adulta etate scintilla in
ipsis naturalis eluxit, eam non esse ad divina iudicanda
sufficientem existimant, ne scintille naturalis inditio
aut animarum aut corporum affectus divine tribuant
maiestati putentque illam non esse corporibus
animisve prestantiorem. In quo sane plerique errasse
traduntur. Qui in divinorum investigatione ingenio
naturali confisi aut deum non esse dixerunt, ut
Diagoras, aut dubitaverunt ut Protagoras, aut corpus
iudicaverunt, ut Epicurei, Stoici, Cirenaici aliique
permulti, aut animam quamdam, ut Marcus Varro, M.
Manilius, aliique nonnulli. Hi tamquam impii non
modo divinum lumen olim neglectum non
recuperaverunt, sed et naturale propter eius abusum
depravavere. Quod depravatum est, fractum non
iniuria scissumque putatur. Ideo illorum animi, qui
tamquam superbi et fastu tumidi suis confidunt
viribus, secantur, ut ait Aristophanes, iterum, cum
etiam naturale lumen, quod illis erat reliquum,
opinionibus falsis obscurant et moribus iniquis
extinguunt. Itaque naturali lumine recte utuntur
quicumque mancum illud et mutilatum esse
recognoscentes ad naturalia iudicanda sufficere
quodammodo arbitrantur. Ad ea vero que supra
naturam sunt, sublimiori lumine opus esse putantes,
exactissima quadam animi purgatione ita se preparant
ut divina lux iterum illis effulgeat, cuius radiis recte de
deo sentient et in pristinam illam integritatem
restituentur.
</p>
</div2>
<div2>
<head>CAPUT VI</head>
<argument><p><emph>Amor animas reducit in celum, beatitudinis
distribuit gradus, gaudium largitur eternum</emph></p></argument>
<p>Hunc vos, convive o prestantissimi, deum, quem pre
ceteris diis generi humano beneficum esse
Aristophanes ait, omni sacrificiorum genere vobis
propitium facite. Hunc piis precibus invocate, hunc
toto corde capessite. Hic animos sua beneficentia
primum ad celestem ducit mensam ambrosia et nectare
abundantem, deinde singulos singulis accommodat
sedibus, postremo suaviter detinet in eternum. Nulli
enim celum repetunt, nisi qui celorum regi placuerunt.
Placent illi, qui eum summopere diligunt. Cognoscere
quidem illum vere omnino presenti in tempore
impossibile est. Vere autem amare quoquomodo
cognitum et possibile est et facile. Qui deum
cognoscunt non dum illi placent nisi cognitum
diligant. Qui cognoscunt et diligunt, non quia
cognoscunt sed quia diligunt amantur a deo. Nos enim
non eos qui noverint, sed qui nos amaverint caritate
complectimur. Multos namque qui nos cognoscunt
hostes habemus. Quod ergo nos celo restituit non dei
cognitio est, sed amor.</p>
<p>Discumbentium preterea ordo in mensa celesti
diversos sequitur gradus amantium. Nam qui deum
excellentius dilexerunt dapibus excellentioribus ibi
vescuntur. Nempe qui per opera fortitudinis, dei
fortitudinem coluere ea ipsa fruuntur. Qui iustitiam
vero, iustitia. Temperantia similiter, qui temperantiam.
Atque ita variis divine mentis ideis et rationibus varii
animi pro vario amoris raptu fruuntur. Toto autem deo
fruuntur omnes, quia totus in singulis est ideis. Sed
deum totum prestantius possident, qui eum in
prestantiori idea conspiciunt. Quisque vero ea dei
virtute potitur quam dilexit. Ideo livor, ut Plato inquit
in <title>Phedro</title>, abest a divino choro. Cum enim
omnium iocundissimum sit re amata potiri, quilibet in
eo potiundo quod amat contentus plenusque
vivit. Quippe si amatores duo delitiarum suarum
compotes fiant, uterque in amati sui possesione
quiescet; neque curam quidem ullam habebit, num
alter pulchriori potiatur amato.</p>
<p>Quapropter amoris beneficio factum est ut in diversis
felicitatis gradibus portione sua quilibet sine ulla
invidia sit contentus. Fit etiam ut sine ulla sacietate
animi iisdem vescantur dapibus in eternum. Ut enim
oblectentur convive, non epule, non vina sufficiunt,
nisi fames sitisque ad vescendum alliciant ac tam diu
oblectatio quam diu et aviditas permanet. Aviditatem
vero quis amorem quemdam esse negaverit? Eternus
igitur amor, quo semper in deum afficitur animus,
efficit ut deo semper tamquam novo spectaculo
gaudeat. Amorem hunc eadem dei bonitas semper
accendit in animo que et beatum facit amantem.
Tria igitur ut brevi complectar amoris beneficia
collaudabimus: quod nos olim divisos in integrum
restituendo reducit in celum, quod suis quemque
collocat sedibus facitque omnes in illa distributione
quietos, quod omni expulso fastidio, suo quodam
ardore oblectamentum quasi novum iugiter accendit in
animo redditque illum blanda et dulci fruitione
beatum.
</p>
</div2>
</div1>
<div1>
<head>ORATIO QUINTA</head>

<div2>
<head>CAPUT I</head>
<argument><p><emph>Amor est beatissimus, quia pulcher est et bonus</emph></p></argument>
<p>Carolus Marsupinus, Musarum dulcis alumnus,
Landinum poetam secutus, Agathonis orationem sic
aggreditur. Amorem deum noster Agathon
beatissimum, quia pulcherimus sit et optimus,
arbitratur. Que ad hoc ut sit pulcherimus, que item ut
optimus exiguntur diligenter enumerat. In quibus
enumerandis amorem ipsum effingit. Postremo
postquam qualis est enarravit, beneficia ab eo generi
humano tributa connumerat. Atque hec disputationis
illius est summa. Nostra vero interest in primis
inquirere, quam ob causam, ut beatum ostenderet,
pulchrum valde esse dixit et bonum, quodve sit inter
bonitatem pulchritudinemque discrimen.
Beatum in <title>Philebo</title> Plato vult esse, cui nihil
deest. Idque esse illud quod sit ab omni parte
perfectum. Est autem perfectio interior quedam est et
exterior. Interiorem bonitatem, exteriorem
pulchritudinem dicimus. Propterea quod bonum
penitus est et pulchrum, id tamquam ab omni parte
perfectum beatissimum nuncupamus. Hanc utique
differentiam omnibus in rebus animadvertimus.
Nempe in lapillis, ut Physici volunt, temperatissima
quatuor elementorum permixtio quedam interior
nitorem parit exteriorem. Herbas preterea et arbores
innata radicibus medullisque fecunditas florum et
foliorum gratissima vestit varietate. In animalibus
autem salubris humorum complexio iocundam
lineamentorum et colorum spetiem procreat. Virtus
etiam animi decorem quemdam pre se ferre videtur in
verbis, gestibus, operibus honestissimum. Celos
quoque sublimis eorum substantia clarissimo lumine
circumfundit. In his omnibus interna perfectio
producit externam. Illam bonitatem, hanc
pulchritudinem possumus apellare. Quocirca bonitatis
florem quemdam esse pulchritudinem volumus, cuius
floris illecebris quasi esca quadam latens interius
bonitas allicit intuentes. Quoniam vero nostre mentis
cognitio a sensibus ducit originem, bonitatem ipsam
rerum penetralibus insitam nec intelligeremus
umquam neque appeteremus, nisi ad eam spetiei
exterioris inditiis manifestis proveheremur. Qua in re
mirabilis admodum forme huius comitisque ipsius
amoris apparet utilitas.</p>
<p>Per hec satis ostensum arbitror tantum inter bonitatem
et spetiem quantum inter semen et flosculum interesse
atque, ut flores arborum seminibus orti semina ipsi
quoque producunt, ita spetiem hanc bonitatis florem,
ut ex bono pululat, sic et ad bonum amantes
producere. Quod quidem noster hic heros abunde in
superioribus demonstravit.
</p>
</div2>
<div2>
<head>CAPUT II</head>
<argument><p><emph>Quomodo pingitur amor et quibus anime partibus
pulchritudo cognoscitur et generatur amor</emph></p></argument>
<p>Post hec diffusius enumerat Agathon, quot ad huius
dei formosam spetiem requiruntur. <emph>Iuvenis,
inquit, est tener, agilis, concinus et nitidus.</emph>
Nobis autem primo querendum quid hec ad
pulchritudinem conferant, deinde, cum deo huic
attribuuntur, quo pacto intelligi debeant.
Rationem homines habent et sensum. Ratio per
seipsam rationes omnium incorporeas comprehendit.
Sensus per quinque sui corporis instrumenta corporum
imagines et qualitates attingit: colores per oculos, per
aures voces, odores per nares, per linguam saporem,
per nervos qualitates simplices elementorum, calorem
videlicet frigusque et reliqua. Propterea sex ad
cognitionem pertinentes, quantum ad propositam
attinet questionem, vires animi numerantur: ratio,
visus, auditus, olfatus, gustus et tactus. Ratio, numini
summo, visus igni, aeri auditus, vaporum odori
olfatus, aque gustus, tactus terre tribuitur. Ratio
siquidem celestia indagat nec propriam in membro
corporis aliquo sedem habet, quemadmodum neque
certam habet sedem in ulla mundi parte divinitas.
Visus in sublimi parte corporis velut ignis in suprema
mundi regione locatur et lumen natura sua percipit,
quod ignis est proprium. Auditus visum non aliter
quam purus aer ignem secutus voces haurit que et in
aere fracto gignuntur, et per aeris intervallum aures
illabuntur. Olfatus caliginoso aeri vaporibusque ex
aere et aqua mixtis ideo assignatur, quia inter aures et
linguam, quasi aerem et aquam, positus, vapores eos
apprehendit facile et diligit maxime qui ex aeris et
aque mixtione proveniunt. Quales sunt herbarum,
florum, pomorum odores naribus suavissimi. Quis
dubitet gustum aque liquoribus comparare, qui olfatui
tamquam aeri crassiori succedit et, iugi salive liquore
perfusus, potu vehementissime delectatur humidisque
saporibus? Quis item ambigat terre tactum adscribere,
cum per omnes terreni corporis partes fiat, in nervis,
qui terreni maxime sunt, expleatur, facilime tangat que
soliditatem habent et pondus, quod terra corporibus
tribuit? Hinc etiam accidit ut tactus, gustus, olfatus
solum proxime ipsis apposita sentiant, et patiantur
admodum sentiendo, licet olfatus remotiora quam
gustus et tactus apprehendere videatur. Auditus autem
remotiora cognoscit neque ita offenditur. Quo etiam
longius prospicit visus et momento facit quod aures
tempore. Prius enim coruscatio cernitur quam tonitrus
audiatur. Ratio remotissima capit. Neque enim que in
mundo sunt solum et que presentia ut sensus, sed
etiam que supra celum et que fuerunt aut futura sunt
percipit. Ex his patere cuique potest sex illarum anime
virium, tres ad corpus et materiam potius, tactum,
gustum et odoratum, tres autem alias, rationem, visum
et auditum ad spiritum pertinere.</p>
<p>Ideo tres ille ad corpus potius declinantes corpori
magis quam animo congruunt. Et ea que ab illis
percipiuntur, cum corpus sibi congruum
moveant, vix ad animam usque perveniunt minimeque
illi tamquam minime similia placent. Tres vero
superiores, a materia remotissime, anime multo magis
conveniunt resque eas capiunt que corpus quidem
parum admodum animam vero vehementissime
moveant. Quippe odores, sapores, calor atque similia
corpori aut nocent plurimum aut prosunt; paulum quid
ad animi aut ammirationem aut iudicium conferunt ac
modice ab illo desiderantur. Ratio autem incorporee
veritatis, colores figureque et voces corpus aut nihil
aut vix et minimum movent. Animi vero aciem ad
indagandum potissimum acuunt atque eius ad se
desiderium rapiunt. Animi cibus est veritas. Ad eam
inveniendam oculi, ad discendam aures magnopere
conferunt. Igitur que ad rationem, visum, auditum
pertinent gratia suiipsius affectat, quasi proprium
alimentum. Que vero sensus tres alios movent, corpori
vel nutriendo vel fovendo vel generando magis
necessaria sunt. Ea itaque animus non sui sed alterius,
id est, corporis causa querit. Amare autem ea dicimur
que propter nos metipsos desideramus, que autem
propter aliud quiddam cupimus, minime. Merito igitur
amorem ad scientias, figuras et voces dumtaxat
volumus pertinere. Atque iccirco gratia illa solum que
in tribus iis reperitur, animi virtute, figura, voce, quia
maxime animum provocat a <foreign lang="gre">kaleo</foreign>
quod voco significat <foreign lang="gre">kallos</foreign>, id est,
provocatio nominatur. <foreign lang="gre">Kallos</foreign> vero
grece, pulchritudinem latine significat. Gratus quidem
nobis est mos verus et optimus animi; grata corporis
spetiosi figura; grata vocum concinnitas. Cumque tria
hec animus, utpote sibi cognata et quodammodo
incorporea, pluris admodum quam tria reliqua faciat,
consentaneum est ut avidius adsciscat, ardentius
complectatur, vehementius ammiretur. Atque hec ipsa
seu virtutis, seu figure, sive vocum gratia, que animum
per rationem vel visum vel auditum ad se vocat et
rapit, pulchritudo rectissime dicitur. Atque he tres ille
gratie sunt, de quibus sic Orpheus:
<quote rend="block"><p>
<foreign lang="gre">Aglaie te Thaleia kai Euphrosune
poluolbe</foreign>
<emph>Splendor, viriditas, letitiaque uberima.</emph>
</p></quote>

Splendorem vocat gratiam illam et pulchritudinem
animi que in veritatis et virtutis claritate consistit.
Viriditatem vero, figure colorisque suavitatem. Hec
enim summopere in iuventutis viriditate florescit.
Letitiam denique sincerum illud et salubre et
perpetuum, quod in musica melodia sentimus
oblectamentum.
</p>
</div2>
<div2>
<head>CAPUT III</head>
<argument><p><emph>Pulchritudo est aliquid incorporeum</emph></p></argument>
<p>Cum hec ita se habeant, necessarium est
pulchritudinem esse aliquid virtuti, figure, vocibusque
commune. Non enim quodlibet istorum trium
pulchrum similiter vocaremus, nisi una iis tribus
inesset pulchritudinis definitio. Quo fit ut ipsa
pulchritudinis ratio corpus esse non possit, quoniam
virtutibus animi que incorporee sunt pulchritudo, si
esset corporea, minime conveniret. Atque tantum abest
ut corpus sit pulchritudo, ut non modo que virtutibus
animi sed ea etiam que corporibus et vocibus inest
nequeat esse corporea. Quamvis enim corpora quedam
spetiosa dicamus, non tamen sunt ex ipsa sui materia
spetiosa. Siquidem corpus hominis unum atque idem
hodie formosum, cras autem casu aliquo fedante
deforme, quasi aliud sit esse corpus, aliud esse
formosum. Neque etiam sunt ex ipsa quantitate
formosa. Quandoquidem grandia nonnulla atque item
brevia quedam formosa videntur. Ac sepe magna
deformia, parva formosa. Et contra, parva turpia,
magna gratissima. Nonnumquam etiam accidit ut
similis sit in magnis quibusdam et parvis corporibus
pulchritudo. Si itaque, stante sepenumero eadem
quantitate, casu quodam pulchritudo mutatur et,
mutata aliquando quantitate, permanet pulchritudo ac
similis in magnis parvisque videtur, certe duo hec,
pulchritudo et quantitas, omnino debent esse diversa.
Quin etiam si corporis cuiusque formositas in
ea ipsa sui corporis crassitudine quodammodo
corporea esset, non tamen ut corporalis esset intuenti
placeret. Placet animo persone alicuius speties, non
prout in exteriori iacet materia, sed prout eius imago
per visum ab animo capitur vel concipitur. Imago illa
in visu et animo, cum isti sint incorporei, corpus esse
non potest. Quo enim pacto celum, ut ita loquar, totum
parva oculi pupilla caperetur si modo corporali
reciperet? Nullo profecto. Sed spiritus in punto
onmem corporis amplitudinem spiritali modo et
incorporea imagine suscipit. Placet utique animo ea
dumtaxat speties que ab illo suscipitur. Hec autem
licet exterioris corporis simulacrum sit in eo tamen est
incorporea. Ergo speties incorporea placet. Quod
placet, id cuique gratum. Quod gratum, hoc denique
pulchrum. Quo efficitur ut amor ad incorporeum
aliquid referatur atque ipsa pulchritudo spiritale
quoddam potius rei simulacrum sit quam corporea
speties.</p>
<p>Sunt autem nonnulli qui certam membrorum omnium
positionem sive, ut eorum verbis utamur,
commensurationem et proportionem cum quadam
colorum suavitate esse pulchritudinem opinentur.
Quorum nos opinionem proterea non admictimus quia,
cum huiusmodi partium dispositio in solis sit rebus
compositis, nulla essent simplicia spetiosa. Nunc
autem puros colores, lumina, vocem unam, fulgorem
auri et argenti candorem, scientiam, animam, que
omnia simplicia sunt, pulchra vocamus nosque ita
mirifice tamquam revera sint pulchra delectant.
Accedit ad hec quod proportio illa cuncta includit
corporis compositi membra neque est in singulis, sed
in cunctis. Singula itaque membra per se pulchra non
erunt. Ex singulis autem particulis totius compositi
proportio nascitur. Unde non nihil sequitur
absurdissimum ut que suapte natura spetiosa non sunt,
pulchritudinem pariant. Sepenumero etiam accidit ut,
manente eadem membrorum proportione atque
mensura, corpus eque ut ante non placeat. Eadem
porro hodie que et anno superiori corporis vestri
figura, gratia vero non eadem. Nihil tardius quam
figura. Nihil citius senescit quam gratia. Ex quo
liquido constat non idem esse pulchritudinem et
figuram. Sepe quoque videmus rectiorem in uno
quodam quam in alio dispositionem partium
memsuramque membrorum. Alius tamen nescimus
qua de causa nobis formosior iudicatus, amatur
ardentius. Quo satis ammoneri videmur ut aliud
quiddam formositatem quam dispositionem partium
censeamus. Eadem nos ratio ammonet ne formam
suspicemur esse colorum suavitatem. Plerumque enim
color in seniore clarior, in iuniore gratia maior. Et in
equalibus fit nonnumquam ut qui colore superat
alterum gratia tamen ab illo et pulchritudine superetur.
Neque tamen audeat quispiam mixtionem quamdam
ex figura coloribusque pulchritudinem affirmare. Sic
enim neque scientie neque voces, que colore et figura
carent, neque colores et lumina, que certam nullam
figuram habent, amore digna iudicarentur. Preterea
cuiusque cupiditas eo habito quod volebat expletur.
Nempe fames et sitis cibo potuque sedantur. Amor
nullo impletur aspectu corporis vel amplexu. Nullam
igitur naturam corporis ardet, pulchritudinem certe
sectatur. Quo fit ut ea corporeum aliquid esse non
possit.</p>
<p>Ex omnibus iis colligitur eos qui amore accensi
pulchritudinem sitiunt, si modo velint liquore hoc
hausto ardentissimam sitim extinguere, alibi quam in
materie fluvio, aut quantitatis aut figure aut colorum
quorumlibet rivulis dulcissimum pulchritudinis huius
humorem, quo sitis eorum accenditur, querere
oporteret. Quo vos tandem, o miseri, vertetis amantes?
Quis vestri cordis flammas accendit acerimas? Quis
tantum sedabit incendium? Hoc opus, hic labor.
Dicam protinus, sed attendite.
</p>
</div2>
<div2>
<head>CAPUT IV</head>
<argument><p><emph>Pulchritudo est splendor divini vultus</emph></p></argument>
<p>Divina potestas omnia supereminens statim a se natis
angelis atque animis, suum illum radium in quo
fecunda vis inest omnium creandorum, tamquam filiis,
clementer infundit. Hic in eis utpote sibi
propinquoribus totius mundi dispositionem et ordinem
multo pingit exactius quam in mundi materia.
Quamobrem hec mundi pictura quam cernimus
universa in angelis et animis lucet expressior. In illis
enim sphere cuiusque figura, solis lune et siderum
reliquorum, elementorum quoque lapidum, arborum,
animalium singulorum. Picture huiusmodi in angelis,
exemplaria et idee, in animis, rationes et notiones, in
orbis materia, forme atque imagines a Platonicis
nominantur. Clare quidem in orbe, clariores in animo,
in angeli mente clarissime. Unus igitur dei vultus
tribus deinceps per ordinem positis lucet in speculis:
angelo, animo, corpore mundi. In illo tamquam
propinquiore clarissime. In isto remotiore obscurius.
In hoc remotissimo, si ad cetera compares,
obscurissime. Proinde sancta mens angeli nullo
impedita corporis ministerio, in seipsam reflectitur.
Ubi dei vultum illum sinu suo insculptum introspicit.
Inspectum illico ammiratur. Avidissime illi semper
inheret. Vultus illius divini gratiam pulchritudinem
dicimus. Aviditatem angeli, dei vultui penitus
inherentem vocamus amorem. O utinam nobis idem
contingeret! Sed enim animus noster, ea conditione
genitus ut terreno corpore circumdetur, ad officium
generandi declinat. Qua inclinatione gravatus,
thesaurum penetralibus suis absconditum negligit.
Deinde terreno corpore involutus, diutissime servit
corporis usui. Ad hoc opus, sensum quidem semper,
rationem quoque diutius quam decet, accommodat.
Hinc efficitur ut divini vultus illius candorem in se
perpetuo enitentem non prius animadvertat quam,
adulto iam corpore et ratione expergefacta, dei vultum
in mundi machina refulgentem et oculis manifestum
cogitatione consideret. Qua quidem consideratione
provehitur ad eum qui intus emicat intuendum.
Quoniam vero parentis vultus gratus est filiis, necesse
est animis dei patris vultum esse gratissimum. Vultus
huius, ut idem sepius repetam, nitor et gratia sive in
angelo, sive in animo, sive in mundi materia
pulchritudo universalis est apellanda. Impetusque ad
illam universalis dicendus est amor.</p>
<p>Ubique incorpoream esse hanc pulchritudinem non
ambigimus. In angelo enim et animo eam corpus
aliquod non esse nemini dubium. In corporibus
etiam eam esse incorporalem et supra monstravimus et
ad presens ex eo potissimum intelligimus quod oculus
nihil aliud nisi solis aspicit lumen, figure namque et
colores corporum numquam nisi lumine illustrata
prospiciuntur. Neque ipsa cum materia sua ad oculos
veniunt. Necessarium tamen esse videtur ea in oculis
esse ut ab oculis videantur. Unum itaque solis lumen
corporum omnium ab eo illustratorum coloribus
figurisque depictum sese oculis offert. Sic affectum
lumen oculi suo quodam radio adiuvante percipiunt;
perceptum ipsum et que in eo sunt omnia vident.
Quare totus hic mundi qui conspicitur ordo non eo
modo quo in materia corporum sed quo in luce oculis
infusa est cernitur. In ea luce cum a materia secretus
sit, necessario est corporis expers.</p>
<p>Quod ex hoc etiam evidenter apparet quod lumen
ipsum corpus esse non potest, cum momento ab
oriente in occidentem totum impleat orbem, aeris et
aque corpus sine ulla offensione undique penetret
sordibusque immixtum nusquam inficiatur. Hec vero
corporum nature nullo pacto conveniunt. Corpus
siquidem non momento movet sed tempore. Neque
alterum absque sui vel alterius offensione aut
utriusque dissipatione penetrat alterum. Ac duo
invicem corpora mixta mutua se contagione inficiunt.
Quod in aque et vini, ignis et terre confusione
conspicimus. Cum igitur solis lumen incorporeum sit,
quicquid suscipit nature sue suscipit modo. Propterea
colores et figuras corporum modo suscipit spiritali.
Eodemque pacto ipsum ab oculis susceptum inspicitur.
Quo factum est ut totus hic mundi decor, qui tertius est
dei vultus, per incorpoream solis lucem incorporeum
sese oculis offerat.
</p>
</div2>
<div2>
<head>CAPUT V</head>
<argument><p><emph>Quomodo nascitur amor et odium, quodve
pulchritudo est incorporea</emph></p></argument>
<p>Ex his omnibus sequitur ut omnis divini vultus gratia,
que universalis dicitur pulchritudo, non in angelo
solum et animo incorporea sit, sed in aspectu etiam
oculorum. Neque faciem hanc simul totam
solummodo, verum etiam partes eius ammiratione
commoti diligimus, ubi particularis amor ad
particularem pulchritudinem nascitur. Sic et ad
hominem aliquem ordinis mundani membrum
afficimur, presertim cum in illo perspicue divini
decoris scintilla refulget. Affectus huiusmodi duabus
ex causis nascitur. Tum quia paterni vultus nobis
placet imago, tum etiam quia hominis apte compositi
speties et figura cum ea humani generis ratione, quam
animus noster ab omnium auctore suscepit et retinet,
aptissime congruit. Unde hominis exterioris imago per
sensus accepta transiensque in animum, si hominis
figure quam possidet animus, dissonat, e vestigio
displicet et odio tamquam deformis habetur. Si
consonat, illico placet et tamquam formosa diligitur.
Quo fit ut nonnulli nobis obvii continuo placeant vel
displiceant nosque affectus huiusmodi causam
nesciamus, quippe cum animus corporis ministerio
impeditus, intimas illas sui formas nequaquam
respiciat. Verum naturali et oculta quadam
incongruitate vel congruitate fit ut forma rei exterior,
imagine sua eiusdem rei formam in animo pictam
pulsans, dissonet aut consonet atque oculta hac
offensione vel blanditie motus animus rem ipsam aut
oderit aut amet.</p>
<p>Integram sane creandi hominis configurationem vis
illa divina in angelo animoque ingenuit. In mundi vero
materia utpote ab illo opifice remotissima, hominis
constitutio ab integra illa sui figura degenerat. In
materia tamen melius affecta similior, in alia
dissimilior provenit. Que similior provenit, ut dei vi
angelique idee sic animi rationi quadrat et congruit.
Animus hanc probat congruitatem. In ipsa profecto
congruitate pulchritudo, in ea probatione amoris
consistit affectus. Quoniam vero idea et ratio sunt a
materia corporis aliena, hominis constitutio illis non
ex materia vel quantitate sed ex aliquo potius
incorporeo similis iudicatur. Ut similis illis, congruit.
Ut congruit, pulchra est. Iccirco diversa sunt corpus et
pulchritudo.</p>
<p>Quo si quis quesiverit quo nam pacto corporis
forma animi mentisque forme et rationi similis esse
queat is, oro, consideret edificium architecti. Principio
architectus edificii rationem et quasi ideam animo
concipit. Deinde qualem excogitavit domum, talem
pro viribus fabricat. Quis neget domum corpus
exsistere eamque idee artificis incorporee, ad cuius
similitudinem effecta est, esse persimilem? Porro
propter incorporalem ordinem quemdam potius quam
propter materiam est architecto similis iudicanda. Age
igitur materiam subtrahe si potes, potes autem
cogitatione subtrahere, ordinem vero relinque. Nihil
tibi restabit corporis, nihil materie. Immo vero idem
erit penitus qui ab opifice provenit ordo et qui remanet
in opifice. Idem in quovis hominis corpore facias.
Reperies illius formam, animi rationi quadrantem,
simplicem esse materiesque expertem.
</p>
</div2>
<div2>
<head>CAPUT VI</head>
<argument><p><emph>Quot requiruntur ut res pulchra sit, et quod
pulchritudo est spiritale donum.</emph></p></argument>
<p>Quid tandem est corporis pulchritudo? Actus,
vivacitas et gratia quedam idee sue influxu in ipso
refulgens. Fulgor huiusmodi in materiam non prius
quam aptissime sit preparata descendit. His vero
tribus, ordine, modo, spetie, constat viventis corporis
preparatio. Ordo, partium intervalla, modus
quantitatem, speties lineamenta coloremque significat.
Imprimis enim oportet ut membra queque corporis
naturalem situm habeant, suo aures loco sint oculique
et nares et cetera, ac paribus intervallis oculi naso sint
proximi, paribus item aures utreque distent ab oculis.
Neque hec intervallorum ad ordinem pertinens
parilitas sufficit, nisi partium modus accedat, qui
mediocrem, debita totius corporis proportione servata,
membris singulis tribuat magnitudinem, ut nasi tres in
longum dispositi vultus unius impleant longitudinem,
aurium utrarumque semicirculi una coniuncti oris
aperti circulum faciant, idem quoque
coniunctio superciliorum efficiat longitudo nasi,
longitudinem labii compleat, aurisque similiter,
gemini oculorum orbes unum equent oris hiatum,
capita octo proceritatem corporis comprehendant,
eamdem quoque monstret brachiorum in latus extensio
crurumque similiter atque pedum. Necessariam
preterea spetiem ducimus, ut et linearum tractus
artificiosi rugeque et colorum splendor ordinem illum
modumque partium decorent.</p>
<p>Atque tria hec, licet in materia sint, pars ulla corporis
esse non possunt. Ordo membrorum membrum
quidem est nullum. Ordo enim membris omnibus
inest. Nullum vero membrum in membris omnibus
reperitur. Accedit quod ordo nihil est aliud quam
decens partium intervallum. Intervallum vero quid
aliud dicemus quam distantiam partium? Distantia
denique aut nihil est et vacuum prorsus inane aut
tractus aliquis linearum. Lineas autem que latitudine
profunditateque carent, que corpori necessaria sunt,
quis corpora dixerit? Modus item non quantitas est sed
terminus quantitatis. Termini vero superficies sunt
lineeque et puncta que, cum profunditatis crassitudine
careant, corpora non putantur. Spetiem quoque in
luminum, umbrarum, linearum iocunda concordia non
in materia collocamus. Ex his omnibus patet
pulchritudinem usque adeo esse a mole corporis
alienam ut numquam ipsi materie se communicet, nisi
tribus illis incorporalibus preparationibus quas
narravimus sit affecta. Harum vero fundamentum est
elementorum quatuor temperata complexio, ut corpus
nostrum celo, cuius est temperata substantia, sit
similimum neque aliquo humorum excessu ab animi
formatione desciscat. Sic enim et celestis fulgor facile
lucebit in corpore celo persimili et forma hominis illa
perfecta quam habet animus, in pacatam
obedientemque materiam resultabit expressior. Ad
pulchritudinem preterea suam accipiendam voces
ferme similiter disponuntur. Ordo namque illarum est
a gravi voce ad octavam adscensus atque inde
descensus. Modus, debita per tertias, quartas et
quintas, sextas voces, tonos item et semitonos
progressio. Speties canora clare vocis intensio.
His utique tribus ceu quibusdam elementis corpora ex
membris multis composita ut arbores et animalia ac
vocum plurium congregatio ad suscipiendam
pulchritudinem disponuntur. Corpora vero simpliciora
ut elementa quatuor, lapides et metalla itemque voces
singule interiori quodam nature sue temperie,
fecunditate et claritate ad eamdem sufficienter
aptantur. Animus autem eo potissimum ad illam est
natura sua accomodatus quod et spiritus est et quasi
speculum deo proximum, in quo quemadmodum in
superioribus diximus divini vultus elucet imago. Igitur
quemadmodum auro ut appareat spetiosum nihil
prorsus addendum, sed terre sordes, si que inheserint,
secernende, ita nullis adiunctionibus indiget animus ut
formosus appareat, sed deponenda corporis cura et
solicitudo tam anxia, cupiditatis et timoris perturbatio
depellenda: confestim naturalis animi speties emicabit.
Ceterum ne longius digrediatur oratio, ex supradictis
breviter concludamus pulchritudinem esse gratiam
quamdam vivacem et spiritalem, dei radio illustrante,
angelo primum infusam, inde et animis hominum,
corporumque figuris et vocibus, que per rationem,
visum, auditum animos nostros movet atque delectat,
delectando rapit, rapiendo ardenti inflammat amore.
</p>
</div2>
<div2>
<head>CAPUT VII</head>
<argument><p><emph>De amoris pictura</emph></p></argument>
<p>Agathon vero poeta, veterum poetarum more, deum
istum humana vestit imagine pingitque ipsum
hominum instar formosum. <emph>Iuvenem, tenerum,
flexibilem sive agilem, apte compositum atque
nitidum</emph>. Quorsum hec? Preparationes he quidem
sunt ad formosam indolem potius quam formositas.
Nam ex quinque iis partibus, tres prime
complexionem corporis temperatam, quod primum est
fundamentum, significant; due relique ordinem,
modum et spetiem indicant.</p>
<p>Physici temperate corporationis inditium, tenere carnis
lenem et firmam equalitatem demonstravere. Ubi calor
excedit nimium, aridum et hirsutum corpus; ubi frigus,
rigidum; ubi siccitas, durum et asperum; ubi
humiditas, fluxum, lapsum, inequale, contortum.
Equalis igitur et firma corporis teneritudo, affectionem
eius indicat in quatuor humoribus moderatam. Hanc
ob causam Agathon <emph>mollem, delicatum et
tenerum</emph> apellavit. Cur <emph>iuvenem</emph>? Quia non
solum nature, sed etatis etiam beneficio temperies hec
habetur. Temporis enim diuturnitate, partibus
humorum subtilioribus resolutis, partes restant
admodum crassiores. Igneque et aere exalato, aque et
terre regnat excessus. At cur <emph>agilem et
flexibilem</emph>? Ut aptum ad motus omnes
promptumque intelligas, ne forte putes, cum mollem
diceret, aque mollitiem muliebrem languidam et
ineptam dicere voluisse. Ea siquidem est moderate
complexioni contraria. Post hec adiecit: <emph>apte
compositum</emph>, id est, ordine et modo partium
honestissime figuratum. Adiecit et <emph>nitidum</emph> id
est, suavi colorum spetie refulgentem, preparationibus
his prepositis, quod reliquum erat reticuit Agathon.
Nostrum est enim post hec adventum gratie
subintelligere.</p>
<p>He quinque partes in hominis quidem figura, ita ut
diximus, in amoris autem potentia aliter intelligende
videntur. Eius enim vim et qualitatem ostendunt.
Iuvenis ideo dicitur quia iuvenes utplurimum
amore irretiuntur eiusque insidiis irretiti etatem
appetunt iuvenilem. <emph>Mollis</emph>, quia mitia ingenia
facilius capiuntur. Et qui capti sunt, licet ante feroces,
mansueti redduntur. <emph>Agilis atque flexibilis</emph>, quia
et influit clam et similiter effluit. <emph>Concinnus et
compositus</emph>, quoniam formosa et ordinata desiderat
fugitque contraria. <emph>Nitidus</emph>, quoniam in florida
et nitente etate hominis aspirat ingenio et florida
concupiscit. Hec quoniam copiosissime exequitur
Agathon, breviter perstrinxisse sufficiat.
</p>
</div2>
<div2>
<head>CAPUT VIII</head>
<argument><p><emph>De amoris virtute</emph></p></argument>
<p>Ea etiam que de quatuor virtutibus ab Agathone
dicuntur ad amoris bonitatem significandam sic
accipienda sunt ut <emph>iustus</emph> ideo affirmetur, quia
ubi integer ac verus est amor, ibi est benivolentie
vicissitudo, que nullam admictit contumeliam vel
iniuriam. Huius caritatis tanta vis est ut ea sola
humanum genus tranquilla possit in pace servare, quod
neque prudentia neque fortitudo neque vis armorum,
legum et eloquentie sine benivolentia potest efficere.
Vocat preterea <emph>temperatum</emph>, quia turpes domat
cupiditates. Amor enim cum pulchritudinem querat,
que in ordine quodam temperantiaque consistit, viles
et immoderatas concupiscentias aspernatur a turpibus
gestibus semper abhorret. Quod a principio satis ab
heroe audivistis. Atque ubi huius regnat affectus,
omnes cupiditates alie contemnuntur.
Subiunxit <emph>fortissimum</emph>. Quid enim audacia
fortius? Quis item audentius quam amator pro amato
propugnat? Diis aliis, id est, planetis aliis Mars
fortitudine prestat, quia fortiores homines efficit.
<emph>Venus hunc domat</emph>. Quando enim Mars, in
angulis celi vel secunda nativitatis domo vel octava
constitutus, nascenti mala portendit, Venus sepe
coniunctione sua vel oppositione vel receptione, aut
aspectu sextili aut trino Martis, ut ita dicam, compescit
malignitatem. Rursus quando Mars in ortu hominis
dominatur, magnitudinem animi iracundiamque
largitur. Si proxime Venus accesserit virtutem illam
magni animi a Marte datam non impedit, sed vitium
iracundie reprimit. Ubi clementiorem facere Martem et
domare videtur. <emph>Mars autem Venerem numquam
domat</emph>. Illa siquidem si vite dux fuerit amoris
prestat affectum. Si Mars proxime duxerit, suo
calore Veneris impetum reddit ardentiorem, ita ut si
nascente aliquo Mars in Veneris domo, Libra vel
Tauro fuerit, propter Martis presentiam qui tunc natus
est acerimis uratur amoribus. <emph>Mars iterum sequitur
Venerem, Venus Martem non sequitur</emph>, quoniam
audacia amoris pedissequa est, non amor audacie. Non
enim ex eo quod audaces sunt, amore homines
illaqueantur, sed ex eo plerumque quod amore saucii
sunt, audacissimi fiunt, ad queque pericula propter
amatum intrepide subeunda. Denique fortitudinis eius,
omnibus excellentis, evidentissimum illud est
argumentum quod amori omnia parent, ille nulli.
Nempe celestes amant, et animalia et corpora omnia,
fortes item et sapientes, divites viri regesque maximi
colla subeunt amoris imperio. Amor autem nullis
istorum subicitur. Neque enim divitum munera
amorem emunt. Neque potentum mine violentieque ut
amemus vel desistamus amare nos cogere possunt.
Amor enim liber est ac sua sponte in libera oritur
voluntate, quam neque deus etiam coget, qui ab initio
liberam fore decrevit. Quo fit ut amor qui vim
omnibus infert, omnium effugiat violentiam. Huius
tanta libertas est ut cetere animi affectiones vel artes
operationesque premium aliquod utplurimum a se
diversum exoptent, amor seipso tamquam sui ipsius
premio sit contentus, quasi non sit premium aliud
preter amorem quod amore sit dignum. Nam qui amat
amorem amat precipue. Id enim vult ab amato
potissimum ut vicissim amet amantem.
<emph>Est etiam sapientissimus</emph>. Qua ratione amor
rerum omnium creator sit atque servator et artium
singularum magister et dominus, satis in Eryximaci
oratione arbitror disputatum. In quibus sapientia
amoris ostenditur. Ex omnibus iis concluditur amorem
iccirco beatissimum esse quia pulcherimus sit et
optimus. Esse vero pulcherimum ex eo constat quia
pulcherimis tamquam sui similibus delectatur.
Optimum quoque propterea quod optimos facit
amantes. Optimum vero esse illum necesse est qui
alios optimos efficit.
</p>
</div2>
<div2>
<head>CAPUT IX</head>
<argument><p><emph>De donis amoris</emph></p></argument>
<p>Quid amor sit ex nostra illa discursione apparuit.
Qualis sit ex verbis superioribus Agathonis. Que
munera largiatur facile ex dictis elicitur. Est enim
amor alter simplex, mutuus alter. Simplex ille
quemcumque comprehenderit, prudentem reddit ad
previdendum, acutum ad disserendum, facundum ad
eloquendum, ad res gerendas magnanimum, ad iocos
facetum, ad ludos promptum, ad seria queque
fortissimum. Mutuus, periculis pulsis securitatem,
submota dissensione concordiam, vitata miseria
prestat felicitatem. Ubi enim mutua caritas, ibi nulle
insidie. Ibi communia omnia. Ibi lites et furta,
homicidia cessant et prelia. Tranquillitatem huiusmodi
non animalibus solum sed celis etiam elementisque ab
amore mutuo tribui, et hic tangit Agathon, et supra in
Eryximaci oratione diffusius est ostensum. In orationis
huius calce dicitur amor cantu suo mentes deorum
hominumque mulcere, quod plane intelliget quisquis
meminerit in superioribus demonstratum fuisse
amorem in omnibus esse atque ad omnia porrigi.
</p>
</div2>
<div2>
<head>CAPUT X</head>
<argument><p><emph>Amor ceteris diis et antiquior est et iunior</emph></p></argument>
<p>Sed antequam finem faciam, o optimi, tres, pro ingenii
viribus, questiones, que in Agathonis disputatione
suboriuntur, absolvam. Primo enim queritur, cur
Phedrus seniorem Saturno et Iove amorem, Agathon
vero dixerit iuniorem, secundo quid apud Platonem,
regnum Necessitatis significet, quid amoris imperium,
tertio qui dii quas artes regnante amore reppererint.
Pater omnium deus mentes illas sui ministras,
que Saturnum Iovem ceterosque planetas movent,
amore quodam sui seminis propagandi et benignitate
providentie genuit. Mentes iterum e vestigio nate
parentem suum recognitum diligunt. Amorem illum,
quo creantur celestes, seniorem illis, eum vero, quo
creati creatori suo afficiuntur, dicimus iuniorem.
Preterea Saturni planete et aliorum ideas angelica
mens a patre suo non prius accepit quam ad eius
faciem amore ingenito flecteretur. Ea rursus postquam
illas accepit, flagrantius parentis munus amavit. Sic
ergo angeli illius in deum dilectio, partim antiquior est
ideis que dii dicuntur, partim etiam iunior. Igitur amor
principium est et finis, deorum primus atque
novissimus.
</p>
</div2>
<div2>
<head>CAPUT XI</head>
<argument><p><emph>Amor ante Necessitatem regnat</emph></p></argument>
<p>Verum ut questio secunda solvatur, hic ante
Necessitatem ideo regnare dicendus quoniam divinus
amor omnibus ex se natis dedit originem, in quo nulla
necessitatis violentia ponitur. Nam cum nihil supra se
habeat, non coactus sed sponte quodlibet operatur.
Mens autem que illum sequitur, serente illo,
necessario pululat. Ille igitur amore producit, hec
necessitate procedit. Ibi amoris, hic necessitatis incipit
dominatio. Hec, licet a summa dei bonitate nascatur
ideoque sit bona, tamen quia extra deum processit,
necessario ab infinita parentis perfectione degenerat.
Numquam enim effectus totam suscipit cause
bonitatem. In hac utique necessaria effectus tum
processione, tum etiam degeneratione, necessitatis
consistit imperium. Sed mens e vestigio genita suum,
ut diximus, diligit auctorem. Ubi regnum resurgit
amoris. Nam et illa amore in deum erigitur et deus
amore eam ad se conversam illuminat. Verum hic
rursus necessitatis
potentia surrepit. Quippe cum lumen illud a
deo descendens non tanta claritate recipiatur a mente
natura sua obscura, quanta a deo tribuitur. Cogitur
enim pro nature sue capacitate recipere. Ideo violentia
nature suscipientis fit lumen obscurius. Huic
necessitati amoris succedit iterum principatus. Illa,
siquidem primo hoc dei fulgore accensa, ardentius in
eum reflectitur et, hac quasi scintilla luminis instigata,
totam expetit luminis plenitudinem. Hinc et deus
providentie sue benignitate ultra primum illud naturale
lumen, divinum quoque largitur. Atque ita sibi
invicem alterne succedit amoris necessitatisque
potentia. Que quidem successio in divinis, nature
origine fit; in aliis, temporis intervallis. Ita tamen ut
amor primus sit omnium atque novissimus. De animo
quoque et ceteris que a deo fiunt, quoad duo hec
imperia similiter iudicandum. Iccirco, si absolute
loquamur, antiquius est amoris quam necessitatis
imperium, cum illius in deo, huius in rebus creatis
potestas incipiat. Si de rebus a deo creatis
intelligamus, necessitatis tyrannis regnum antecedit
amoris, cum res ipse prius necessitate procedant atque
degenerent procedendo quam ad patrem suum amore
se vertant.</p>
<p>Duo hec imperia duobus hymnis cecinit Orpheus.
Necessitatis imperium ita in Noctis hymno:
<quote rend="block"><p>
<foreign lang="gre">deine gar ananke panta kratunei
</foreign><emph>Gravis necessitas omnibus dominatur.</emph>
</p></quote>

Amoris autem regnum ita in Veneris hymno:
<quote rend="block"><p>
<foreign lang="gre">kai krateeis trisson moiron, gennas de ta
panta</foreign>
<emph>Tribus fatis imperas et generas omnia.</emph>
</p></quote>

Divine Orpheus duo regna posuit et ea invicem
comparavit preposuitque amorem necessitati, cum
dixit illum tribus satis, in quibus consistit necessitas,
imperare.
</p>
</div2>
<div2>
<head>CAPUT XII</head>
<argument><p><emph>Quo pacto regnante necessitate Saturnus castravit
Celum Iupiter vero ligavit Saturnum</emph></p></argument>
<p>Quo autem pacto dominante necessitate sequentes dii
parentes suos aut castrare aut ligare hic ab Agathone
dicantur, ex dictis facile intelligimus. Non enim hec
ita accipienda sunt ut mens angeli deum ipsum, sed
minus sibi a deo tributum in se ipsa dividat et
discerpat. Satis paulo ante monstravimus munera dei
in recipiente spiritu necessario a summa sui
perfectione decidere. Quo fit ut fecunditas illa nature
in deo quidem integra, sed in angelo cominuta et
quodammodo mutilata, merito castrata fuisse dicatur.
Quod quidem regnante necessitate contingere dicitur,
quia neque dantis neque accipientis voluntate, sed ea
necessitate qua effectus cause sue equari non potest,
necessario accidit. Sic enim Saturnus, id est, angelus,
celum, summum deum castrare videtur. Iupiter
quoque, id est, anima mundi ligare Saturnum, id est,
vim ab angelo acceptam in seipso nature sue defectu
augustioribus limitibus coarctare. Amplior enim est
illius quam huius potentia. Ideo potentia, que in illo
expedita propter amplitudinem et soluta, in hoc
propter angustiam ligata iam et coarctata censetur. Ut
obmicto quod astrologi opinantur, Planete Saturni
malignitatem, Iovis coniunctione vel receptione vel
oppositione, aut aspectu sextili aut trino sepissime
coherceri.</p>
<p>Sed de hiis hactenus. Ad questionem tertiam
descendamus.
</p>
</div2>
<div2>
<head>CAPUT XIII</head>
<argument><p><emph>Qui dii, quas artes hominibus largiantur
</emph></p></argument>
<p>Artes a diis propter amorem humano generi traditas
Agathon arbitratur. Regnum ab Iove, sagiptandi,
divinandi, medendi artem ab Apolline, fabricam
aerariam a Vulcano, texendi artificium a Minerva, a
Musis denique musicam. Duodecim Zodiaci signis
numina presunt duodecim. Arieti Pallas, Tauro Venus,
Apollo Geminis, Cancro Mercurius, Leoni Iupiter,
Virgini Ceres, Libre Vulcanus, Scorpio Mars, Diana
Sagiptario, Vesta Capricorno, Aquario Juno, Piscibus
vero Neptunus. Ab iis artes omnes generi nostro
traduntur. Signa illa in corpus, numina que in illis
presunt, in animam vires suas ad singulas artes
infundunt. Ita Jupiter per Leonem hominem ad
gubernationem deorum et hominum, id est, ad res tam
divinas quam humanas preclare gerendas reddit
aptissimum. Apollo per Geminos vaticinium,
medicinam et arcus industriam exhibet, Pallas per
Arietem texendi peritiam, Vulcanus per Libram,
erariam fabricam et artes reliquas alii. Quia vero
providentie benignitate sua nobis munera magnifice
largiuntur, amore instigante dicimus elargiri. Preterea
velocissima illa et ordinatissima celorum conversione
musicam nasci consonantiam arbitramur atque octo
circulorum motibus tonos octo, ex cunctis autem
nonum quemdam produci concentum. Novem itaque
celorum sonos a musica concordia musas novem
cognominamus. Huius musice ratione noster olim
donatus est animus. Cui enim est origo celestis, merito
celestis innata dicitur harmonia. Quam deinde variis
instrumentis et cantibus imitatur. Idque munus
similiter, divine providentie nobis est amore
concessum. Hunc ergo nos, o viri clarissimi, deum,
quia pulcherimus est, amemus, quia optimus,
imitemur, quia beatissimus, veneremur, ut sua nobis
clementia et largitate concedat pulchritudinis,
bonitatis, beatitudinis sue possessionem.
</p>
</div2>
</div1>
<div1>
<head>ORATIO SEXTA</head>
<div2>

<head>CAPUT I</head>
<argument><p><emph>Introductio ad disputationem de amore</emph></p></argument>
<p>Hactenus Carolus Marsupinus. Tommas autem
Bencius Socratis diligens imitator ad socraticorum
verborum commentationem libenti animo et ilari vultu
se contulit.</p>
<p>Socrates, inquit, noster, grecorum omnium
sapientissimus oraculo Apollinis iudicatus, amandi
artem pre ceteris profiteri solebat, quasi ob artis huius
peritiam potissimum et Socrates, et alius quivis esset
sapientissimus iudicandus. Artem huiusmodi, non ab
Anaxagora, Damone, Archelao physicis, non a Prodico
Chio et Aspasia rhetorice professoribus, non a Conno
musico a quibus multa didicerat, sed a Diotima
fatidica muliere, divino afflata spiritu, se accepisse
dicebat, mea quidem sententia, ut ostenderet sola
divinitatis inspiratione quid vera pulchritudo sit, quid
legitimus amor, qua ratione amandum, homines
intelligere posse. Tanta est amatorie facultatis
potentia! Tanta sublimitas! Ergo procul ab iis
celestibus epulis abeste, procul, inquam, abeste, o
profani, qui terrenis obruti sordibus, et Bacco
Priapoque prorsus emancipati, amorem, celeste
munus, in terram, porcorum ritu, cenumque
prosternitis. Vos autem, o convive castissimi, et alii
omnes Diane et Palladi consecrati, qui animi purissimi
libertate perpetuoque mentis gaudio exultatis, adeste
feliciter divinaque mysteria Socrati a Diotima revelata
diligenter audite. Sed antequam Diotimam audiatis,
solvenda est controversia quedam inter eos qui de
amore in superioribus tractaverunt et eos qui tractaturi
sunt orta. Superiores namque amorem, pulchrum,
bonum, beatum, deum vocaverunt. Socrates et
Diotima negant , atque illum inter pulchrum et
turpe, bonum et malum, beatum et miserum, deum et
hominem, medium collocant. Nos utramque
sententiam, licet alia ratione, veram existimamus.
</p>
</div2>
<div2>
<head>CAPUT II</head>
<argument><p><emph>Amor est medius inter pulchritudinem et
turpitudinem atque inter deum et hominem</emph></p></argument>
<p>Ferro magnes lapis suam quamdam inserit qualitatem,
qua ferrum magneti factum persimile ad hunc lapidem
inclinatur. Inclinatio huiusmodi, prout a lapide orta,
vergit in lapidem, lapidea certe inclinatio dicitur, prout
in ferro est, et ferrea est pariter et lapidea. Est enim in
ferri materia non pura illa quidem, sed per qualitatem
lapidis iam formata. Ideo utriusque retinet
proprietatem. Ignis etiam, ut loquamur apertius,
qualitate sua, id est, calore linum accendit, linum
caloris qualitate suspensum ad supernam ignis evolat
regionem. Volatum huiusmodi, prout ab igne excitus,
vergit ad ignem, igneum plane cognominamus, prout
in lino est, non mero quidem, sed iam ignito, ab
utriusque tam lini quam ignis natura, lineum eque
atque igneum dicimus.</p>
<p>Figura hominis sepenumero propter bonitatem
interiorem feliciter a deo concessam aspectu
pulcherima splendoris sui radium per oculos
intuentium transfundit in animum. Hac utique scintilla
tamquam hamo quodam tractus animus properat ad
trahentem. Hunc nos tractum, qui et amor est,
quoniam a pulchro, bono, felici dependens in idem
reflectitur, pulchrum, bonum, beatum, deum,
Agathonis ceterorumque superiorum sententia
nominare non dubitamus. Quoniam vero in animo est
per radii illius pulchri presentiam iam accenso,
affectum inter pulchrum et non pulchrum
medium cogimur nominare. Quando quidem animus
qui nullam adhuc pulchre rei suscepit imaginem, rem
illam tamquam incognitam nondum amat. Et qui totam
possidet pulchritudinem amoris stimulis non vexatur.
Quis enim que habet affectat? Restat ut tunc ardenti
flagret amore, quando spetiosum aliquod rei pulchre
simulachrum nactus, ea pregustatione ad plenam
possessionem pulchritudinis instigatur. Cum igitur
amantis animus rem ipsam pulchram partim habeat
quidem, partim vero non habeat, non iniuria partim
pulcher est, partim non pulcher. Atque ita amorem ex
huiusmodi mixtione medium quemdam affectum esse
volumus inter pulchrum et non pulchrum utriusque
participem. Ob hanc utique rationem, Diotima, ut ad
eam iam veniamus, amorem demonem apellavit. Quia
sicut demones inter celestia et terrena sunt medii, sic
amor inter informitatem et formam medium obtinet.
Mediam hanc eius regionem inter informem
formosamque naturam Iohannes in prima et secunda
eius oratione satis aperuit.
</p>
</div2>
<div2>
<head>CAPUT III</head>
<argument><p><emph>De sperarum animis et demonibus</emph></p></argument>
<p>Sed quomodo mediam plagam celum inter et terram
demones habitent, ex verbis Diotime in hoc
Convivio, Socratis in <title>Phedro</title> atque in
<title>Philebo</title>, Atheniensis hospitis in <title>Legibus</title>
et <title>Epinomi</title> ita cognoscite.
Universam huius mundi machinam anima quadam regi
atque moveri Plato existimat, siquidem mundi corpus
totum quoddam corpus est, ex totis quatuor elementis
compositum, cuius particule sunt omnium animantium
corpora. Nam animalis cuiusque corpusculum
mundani corporis particula est. Neque ex toto ignis,
aeris, aque, terre elemento, sed horum elementorum
partibus quibusdam componitur. Quanto igitur totum
parte perfectius est, tanto mundi corpus perfectius est
singulorum animantium corpore. Absurdum esset
imperfectum quidem corpus habere animam,
perfectum vero neque habere animam, neque vivere.
Quis enim adeo mente captus est, ut partem vivere
dicat, totum neget? Vivit igitur totum mundi corpus,
cum animalium corpora, que partes illius sunt, vivant.
Unam esse oportet totius animam, sicut et una est
materia, una constructio. Cum ergo duodecim sint
mundi spere, ut Platoni placet, octo celi et elementa
sub celo quatuor, atque duodecim he spere discrete
invicem sint, spetie, motibus et proprietate diverse,
duodecim necesse est illis adesse animas spetie et
virtute diversas. Una igitur erit unius prime materie
anima, duodecim circulorum anime duodecim. Quis
terram aut aquam neget vivere, que vitam animalibus
ex se genitis tribuunt? Quod si feces iste mundi vivunt
viventiumque sunt plene, cur non aer et ignis
excellentiores mundi partes vivant viventiaque in se
similiter habeant celique similiter? Sed animalia illa
celestia, que sidera sunt, et terrena aquatiliaque
videmus quidem; ignea vero et aera non videmus,
quippe cum neque purum ignis aut aeris elementum
perspiciamus. Hoc autem interest, quod in terra duo
sunt animantium genera, bruta et rationalia,
similiterque in aqua, cum aqua corpore terre
prestantior non minus quam terra compos esse debeat
rationis. Globi vero decem superiores propter eorum
sublimitatem solis sunt rationalibus exornati.
Animam mundi, id est, materie prime, et duodecim
sperarum et siderum animas, deos Platonici nominant,
tamquam angelice mentis summique dei pedissequas;
animalia, que ignis etherei sub luna locati, aut puri
aeris, aut nebulosi aeris, aque proximi regione
habitant, demones; que vero terram incolunt,
rationalia, homines. Dii et immortales et impatibiles
sunt, homines patibiles atque mortales, demones
immortales quidem sunt sed patibiles. Neque
passiones demonibus corporis, sed animi affectus
quosdam attribuunt, quibus bonos homines
amant quodammodo, malos oderunt seque ipsos
propius et ardentius rebus inferioribus precipue
humanis gubernandis immiscent. Hi omnes ex hoc
officio boni videntur. Esse vero alios quosdam malos
demones Platonici nonnulli et Christiani theologi
voluerunt. Sed de malis demonibus nulla ad presens
nobis est disputatio.</p>
<p>Bonos autem nostri custodes proprio nomine angelos
inferioris mundi gubernatores Dionysius Areopagita,
quod a Platonis mente minime discrepat, vocare solet.
Quin etiam quos deos et sperarum siderumque animos
Plato nuncupat, angelos dei ministros, Dionysii more,
possumus apellare, quod etiam a Platone ob eam
causam non dissentit, quia huiusmodi animos, ut
decimo <title>Legum</title> apparet, sperarum claustris
haudquaquam perinde illigat, ut suis corporibus
animas terrenorum. Sed tanta virtute a deo summo
donatos affirmat ut dei visione gaudere simul valeant
et sine ullo labore aut solicitudine globos mundi pro
patris sui voluntate regere et movere, hisque movendis
inferiora facile gubernare. Quare inter Platonem et
Dionysium verborum potius est quam sententie
discrepatio.
</p>
</div2>
<div2>
<head>CAPUT IV</head>
<argument><p><emph>De septem donis que a deo hominibus per medios
spiritus tribuuntur</emph></p></argument>
<p>Rerum omnium ideis, quas divina mens continet,
sequentes dii deorum muneribus demones subservire
dicuntur. A summo namque ad imum omnia per media
transeunt, ita ut idee ille divine mentis conceptiones
per deos et demones sua hominibus munera
largiantur. Horum sunt precipua septem:
contemplationis acumen, gubernandi potestas,
animositas, claritas sensuum, amoris ardor,
interpretandi subtilitas, fecunditas generandi. Horum
vim deus primo in se continet. Deinde septem diis, qui
planetas septem movent, angelique a nobis vocantur,
horum potentiam tribuit, ita ut singuli singula pre
ceteris capiant. Illi septem demonum ordinibus eis
subservientibus singulis precipue singula exhibent. Isti
tradunt hominibus.</p>
<p>Profecto deus hec animis statim a se natis infundit. Hi
ex orbe lacteo per Cancrum labentes in corpus celesti
quodam lucidoque corpore involvuntur, quo
circumdati terrenis corporibus includuntur. Ordo enim
nature requirit ut purissimus animus in corpus hoc
impurissimum, non prius quam medium quoddam et
purum tegmen accepit, decidere valeat. Quod cum
animo crassius sit, hoc autem corpore purius et
subtilius, commodissima a Platonicis iudicatur anime
cum terreno corpore copula. Hine itaque fit ut
planetarum animi nostris animis, corpora vero
corporibus nostris septem illorum munerum vires a
deo datas statim ab initio atque assidue confirment et
roborent. Eidem officio presunt nature demonum
totidem inter celestes et homines medie.
Contemplationis donum Saturnus per Saturnios
demones roborat. Gubernandi et imperandi potentiam
Iupiter Iovialium demonum ministerio. Magnitudinem
animi Mars per demones Martiales. Sensuum
opinionisque claritatem, unde vaticinium sequitur, Sol
demonum solarium adiumento. Amorem per Venereos
Venus inspirat. Pronuntiandi et interpretandi
solertiam, Mercurialibus intercedentibus Mercurius
adiuvat. Luna postremo lunaribus demonibus
conferentibus fovet generationis officium. Horum
facultatem, licet hominibus cunctis impertiant, illis
tamen precipue in quorum conceptione et ortu ex celi
dispositione possunt plurimum. Que quidem, licet
infusa divinitus honesta sint, possunt tamen in nobis
quandoque propter abusum videri deformia; quod est
in gubernationis, animositatis, amoris, generationis
usu perspicuum.</p>
<p>Amoris instinctum, ne longius disgrediamur, a
deo summo et a Venere que dea dicitur et a demonibus
Venereis habuimus. Quoniam a deo descendit, deus,
quoniam a demonibus confirmatur, demon est
apellandus. Quapropter iure apud Agathonem deus,
apud Diotimam demon est dictus, demon, inquam,
venereus.
</p>
</div2>
<div2>
<head>CAPUT V</head>
<argument><p><emph>De ordine demonum venereorum et quomodo
iaculantur amorem</emph></p></argument>
<p>Demon autem venereus triplex est amor. Primus in
Venere celesti a Platonicis ponitur, in ipsa scilicet
angelice mentis intelligentia. Secundus in vulgari
Venere, in ea videlicet potentia quam habet mundi
anima generandi. Qui duo propterea demones
apellantur quia inter informitatem et formam sunt
medii, ut et supra tetigimus et paulo post latius
explicabimus. Tertius ordo demonum planetam
Veneris comitantium. Horum quoque triplicem
ordinem ponimus. Alii ignis, alii purissimi aeris, alii
crassioris et nebulosi aeris elemento sunt assignati.
Omnesque a greco vocabulo, <foreign lang="gre">heros</foreign>,
quod amorem significat, <emph>heroes</emph>, id est amatorii
nominantur.</p>
<p>Primi in eos homines amoris aculeos iaculantur in
quibus bilis, humor colericus et igneus dominatur.
Secundi in eos in quibus sanguis humor aereus. Tertii
vero in eos in quibus pituita et atrabilis aqueus et
terreus imperat humor. Cupidinis autem sagiptis cum
omnes homines, tum quatuor maxime illorum genera
vulnerantur. Nam animas Iovis, Phebi, Martis, Iunonis,
id est, Veneris pedissequas vulnerari potissimum Plato
in Phedro significavit. Easque ab ipsis
generationis primordiis ad amorem pronas, eos
summopere homines amare solere, qui sub iisdem sint
orti sideribus. Hinc Ioviales Iovialibus. Martialibus
Martiales atque aliis similiter alii vehementer
afficiuntur.
</p>
</div2>
<div2>
<head>CAPUT VI</head>
<argument><p><emph>Quomodo capiamur amore</emph></p></argument>
<p>Quod de uno dicam exemplo de tribus aliis intelligite.
Quicumque animus sub Iovis imperio in terrenum
corpus delabitur certam quamdam in ipso descensu
sibi concipit hominis fabricandi figuram Iovis astro
convenientem. Hanc in ethereo sui corpore, tamquam
optime affecto, exprimit exactissimam. Si nactus in
terris semen fuit similiter temperatum, in eo quoque
tertiam figuram pingit prime et secunde similimam,
sin contra, non ita persimilem. Sepenumero accidit ut
duo quidam animi, licet diversis temporum intervallis,
Iove tamen regnante descenderint, alterque illorum
semen in terra nactus idoneum corpus secundum
priores ideas illas rectissime figuraverit, alter vero
propter materie ineptitudinem idem opus inchoaverit
quidem, sed non tanta ad sui exemplar fuerit
similitudine executus. Corpus illud isto formosius.
Ambo sibi propter quamdam nature similitudinem
mutuo placent, sed placet magis qui inter eos
formosior iudicatur. Quo fit ut non formosissimos
quosque, sed suos, id est, similiter natos, etiam si
minus quam alii multi formosi sint, quilibet maxime
diligant. Proinde qui, ut diximus, eodem sub astro sunt
orti, ita se habent, ut pulchrioris eorum simulacrum,
per oculos in alterius animum permanans, consimili
cuidam simulacro tam in corpore ethereo quam in
animi penetralibus ab ipsa generatione formato
quadret et undique consonet. Ita pulsatus animus
obvium illud simulacrum tamquam suum aliquid
recognoscit. Quod quidem tale est pro viribus quale et
ipse iam olim intra se possidet, et suo in corpore cum
vellet effingere, minime potuit. Illud suo interiori
protinus admovet et, si quid illi deest ad perfectam
corporis Iovialis effigiem, instaurat reformando. Ipsum
deinde reformatum simulacrum tamquam opus
proprium diligit. Hinc accidit ut amantes ita
decipiantur, ut formosiorem quam sit amatum
existiment. Nam procedente tempore amatum non in
mera eius imagine per sensus accepta perspiciunt sed
in simulacro iam ab anima ad idee sue similitudinem
reformato, quod ipso corpore pulchrius est, intuentur.
Desiderant insuper corpus illud, unde primo manavit
simulacrum, quotidie intueri. Quamvis enim animus,
etiam absente corpore, illius apud se conservet
imaginem idque sibi ferme sit satis, spiritus tamen
anime instrumentum oculusque non servant.
Tria profecto in nobis esse videntur, anima, spiritus
atque corpus. Anima et corpus natura longe inter se
diversa spiritu medio copulantur, qui vapor quidam est
tenuissimus et perlucidus per cordis calorem ex
subtilissima parte sanguinis genitus. Inde per omnia
membra diffusus anime vires accipit, et transfundit in
corpus. Accipit item per organa sensuum corporum
externorum imagines, que in anima propterea figi non
possunt, quia incorporea substantia, que corporibus
prestantior est, formari ab illis per imaginum
susceptionem non potest. Sed anima ubique spiritui
presens imagines corporum in eo tamquam in speculo
relucentes facile inspicit perque illas corpora iudicat.
Atque hec cognitio sensus a Platonicis dicitur. Dum
eas inspicit, similes illis imagines multo etiam
puriores sua vi concipit in se ipsa. Huiusmodi
conceptionem imaginationem phantasiamque
vocamus. Hic concepte memoriter servantur imagines.
Per has animi acies sepenumero incitatur ad
universales rerum ideas, quas in se continet, intuendas.
Ideoque dum unum quemdam hominem et sensu cernit
et imaginatione concipit, intellectu rationem
definitionemque hominibus omnibus communem per
innatam illi humanitatis ideam communiter
contemplatur et que fuerit contemplata conservat.
Animo igitur formosi hominis simulacrum conceptum
semel apud se reformatumque memoriter conservanti
satis esset amatum quandoque vidisse. Oculo tamen et
spiritui que veluti specula presente corpore ipsius
imagines capiunt, absente dimictunt, perpetua formosi
corporis presentia opus est, ut eius illustratione
continue lucescant, foveantur et oblectentur. Igitur et
isti, propter indigentiam suam, presentiam corporis
exigunt et animus iis ut plurimum obsecutus eamdem
cogitur affectare.
</p>
</div2>
<div2>
<head>CAPUT VII</head>
<argument><p><emph>De amoris ortu</emph></p></argument>
<p>Sed iam ad Diotimam redeamus. Hec igitur cum
amorem in demonum numerum, ob eas quas
enarravimus causas, retulisset, eius hunc in modum
originem Socrati demonstravit. <emph>In Veneris
natalibus, discumbentibus diis, Consilii filius Porus,
potu nectaris ebrius, cum Penia in Iovis orto se
miscuit. Ex eo congressu natus est amor.
In Veneris natalibus</emph>, id est, quando mens angeli et
mundi anima, quas veneres ea ratione quam alias
diximus nominamus, ex summa dei maiestate
oriebantur. <emph>Diis discumbebant</emph>, id est, Celus,
Saturnus, Iupiter bonis propriis vescebantur. Nam cum
in angelo intelligentia et in mundi anima vis
generandi, quas proprie veneres geminas apellamus,
prodibant in lucem, iam erat summus ille deus quem
vocant Celum; essentia preterea et vita in angelo, quos
Saturnum vocamus et Iovem, atque etiam in mundi
anima inerat supernorum cognitio et celestium
corporum agitatio, quos iterum Saturnum Iovemque
vocamus. <emph>Porus et Penia</emph> affluentiam et
egestatem significant. Porus, <emph>Consilii filius</emph>, id
est, summi dei scintilla. Deus nempe consilium et
consilii fons apellatur, quia veritas omnium est et
bonitas, cuius splendore omne consilium verum
efficitur, ad cuius bonitatem acquirendam omne tendit
consilium. <emph>Iovis ortum</emph>, angelice vite
fecunditatem intelligit; in quam cum descendit
<emph>Porus ille</emph>, dei scilicet radius, <emph>Penie</emph>, id
est, priori huius indigentie, mixtus creat amorem.
Principio angelus
per deum est et vivit. Quoad hec duo,
essentiam et vitam, Saturnus et Iupiter nominatur.
Habet insuper intelligendi potentiam quam esse
Venerem arbitramur. Potentia huiusmodi sua natura
informis est et obscura, nisi a deo illuminetur,
quemadmodum oculi vis ante solis adventum. Hanc
obscuritatem <emph>Peniam</emph>, quasi inopiam et luminis
defectum esse putamus. Ceterum vis ea intelligendi
naturali quodam instinctu ad suum reflexa parentem,
divinum ab eo radium, qui Porus est et affluentia,
suscipit. In quo veluti semine quodam rationes rerum
omnium includuntur. Huius radii flammis naturalis ille
instinctus accenditur. Hoc incendium, hic ardor ex
obscuritate priori et accedente scintilla exoriens, amor
est ex inopia natus et affluentia.</p>
<p><emph>In orto Iovis</emph>, id est, sub umbra vite progenitus.
Quippe cum post vite vigorem statim ardor ad
intelligendum exoriatur. Sed cur <emph>ebrium nectare</emph>
Porum inducunt? Quia rore divine vivacitatis exuberat.
Cur partim dives, partim egenus est amor? Quia neque
quod perfecte possidemus neque quo caremus omnino
ardere solemus. Cum enim id querat quisque quo
caret, qui totam rem possidet quid ultra perquirat?
Quin etiam cum incognita nemo desideret, necesse est
ut aliquo modo cognitum nobis ante fuerit quod
amemus. Neque cognitum solum. Multa enim nota
nobis odisse solemus, sed ut tamquam bonum nobis et
iocundum fuerit iudicatum. Neque id ad flagrantem
benivolentiam satis esse videtur, nisi facile consequi
posse quod iocundum fore censuimus iudicemus.
Quisquis igitur aliquid amat, illud quidem re ipsa
nondum integerrime possidet. Animi tamen
cogitatione id ipsum agnoscit, iocundum iudicat,
consequi posse confidit. Hec ipsa cognitio, iudicatio,
spes, quasi presens aliqua absentis boni anticipatio est.
Non enim arderet nisi idipsum placeret, neque placeret
nisi esset quodammodo pregustatum. Ergo cum
amantes partim quod optant habeant quidem, partim
vero non habeant, haud ab re ex indigentia quadam et
affluentia mixtus est amor. Hac utique ratione Venus
illa superna, per primam ipsam divini radii
gustationem accensa, amore fertur ad integram totius
luminis plenitudinem, hoc nixu parenti
efficacius herens plenissimo statim illius fulgore
coruscat, rerumque rationes ille confuse, que in radio
quem Porum dicimus ante fuerant implicate,
explicantur iam in potentia illa Veneris inherente et
clarius distincte lucescunt.</p>
<p>Quemadmodum vero se habet ad deum angelus, ita ad
angelum deumque anima mundi. Ea enim ad superna
se flectens, ab illis similiter et radium accipit et
accenditur gignitque amorem affluentie inopieque
participem. Hinc formis rerum omnium exornata, ad
earum exemplar celos movet perque potentiam
generandi similes illis formas in elementorum materia
generat. Venerem hic geminam rursus aspicimus.
Alteram sane vim anime huius ad superna
cognoscenda; alteram vero vim eiusdem inferiorum
procreatricem. Illa quidem non est anime propria, sed
contemplationis angelice imitatio, hec autem nature
anime propria. Ideo quotiens unam in anima Venerem
ponimus, vim eius peculiarem et Venerem eius
propriam intelligimus. Quotiens duas, alteram
communem cum angelo, alteram ipsius anime
propriam. Sint igitur due in anima Veneres: prima
celestis, seconda vero vulgaris. Amorem habeant
ambe, celestis ad divinam pulchritudinem cogitandam.
Vulgaris ad eamdem in mundi materia generandam.
Qualem enim videt illa decorem, talem vult ista pro
viribus mundi machine tradere. Immo vero utraque
fertur ad pulchritudinem generandam sed suo utraque
modo. Celestis Venus intelligentia sua effingere in
seipsa exactissimam supernorum pulchritudinem
nititur, vulgaris divinorum seminum ubertate
conceptam, apud se divinitus pulchritudinem in mundi
materia parere. Amorem illum quandoque deum
iccirco vocamus quoniam ad divina dirigitur,
utplurimum demonem, quoniam inter inopiam
copiamque est medius. Amorem alterum semper
demonem, quoniam affectum aliquem ad corpus
habere videtur et ad inferiorem mundi plagam esse
proclivior. Quod quidem a deo alienum est, demonum
nature conveniens.
</p>
</div2>
<div2>
<head>CAPUT VIII</head>
<argument><p><emph>In omnibus animis duo sunt amores, in nostris vero
quinque</emph></p></argument>
<p>Gemine autem Veneres iste geminique amores non
solum in anima mundi, verum etiam in sperarum,
siderum, demonum hominumque animis insunt.
Cumque anime omnes ad primam illam competenti
naturalis ordinis serie referantur, necesse est amores
quoque omnium ad illius amorem ita referri ut aliquo
modo ab illo dependeant. Propterea hos quidem
simpliciter demones, illum vero magnum demonem
apellare Diotima consuevit. Qui per universum
mundum omnibus imminens, torpere corda non sinit
sed passim suscitat ad amandum.</p>
<p>In nobis autem non duo tantum sed quinque amores
reperiuntur. Duo quidem extremi, demones. Medii
tres, non demones solummodo, sed affectus. Profecto
in hominis mente eternus est amor ad divinam
pulchritudinem pervidendam, cuius gratia et
philosophie studia et iustitie pietatisque officia
sequimur. Est etiam in generandi potentia occultus
quidam stimulus ad sobolem procreandam. Isque amor
perpetuus est, quo assidue incitamur, ut superne
pulchritudinis illius similitudinem in procreate prolis
effigie aliquam effingamus. Hi duo amores in nobis
perpetui duo sunt demones, quos Plato nostris animis
semper adesse vaticinatur, quorum alter ad superna
erigat, alter deprimat ad inferna, alter
<foreign lang="gre">Calodemon</foreign>, id est, bonus demon sit,
alter <foreign lang="gre">Cacodemon</foreign>, id est, malus sit
demon. Revera utrique sunt boni, quoniam tam sobolis
procreatio quam indagatio veritatis necessaria et
honesta censetur. Verum secundus ideo dictus est
malus, quia propter abusum nostrum sepe nos turbat et
animum a precipuo eius bono quod in veritatis
speculatione consistit, avertit maxime et ad ministeria
viliora detorquet. Horum medium amores in nobis tres
obtinent, qui cum non sint in animo eque ut isti
firmissimi, sed incipiant, crescant, decrescant et
desinant, rectius motus atque affectus quam
demones vocabuntur. Horum unus equis intervallis ab
utrisque distat extremis. Reliqui duo in partem
alterutram inclinantur. Porro cum corporis alicuius
figura propter materie preparationem talis est maxime
qualem in eius idea divina mens continet, oculis obvia
perque oculos in spiritum penetrans, animo evestigio
placet, cum illis consonet rationibus, quas veluti rei
ipsius exemplaria tum nostra mens, tum generandi
potentia olim divinitus accepta conservat. Hinc triplex,
ut diximus, subrepit amor. Aut enim ad
contemplativam, aut activam, aut voluptuosam vitam
prompti et proclives geniti educative sumus. Si ad
contemplativam, statim a forme corporalis aspectu ad
spiritalis atque divine considerationem erigimur. Si ad
voluptuosam, subito a visu ad concupiscentiam
tangendi descendimus. Si ad activam atque moralem
in sola illa videndi et conversandi oblectatione
perseveramus. Illi tam ingeniosi sunt ut altissime
provehantur, isti tam ebetes ut deprimantur ad infima,
hi tamquam medii in media remanent regione.
Amor itaque omnis incipit ab aspectu. Sed
contemplativi hominis amor ab aspectu ascendit in
mentem. Voluptuosi, ab aspectu descendit in tactum.
Activi remanet in aspectu. Illius amor ad supremum
demonem magis quam ad infimum se convertit, istius
ad infimum potius quam ad supremum deflectitur;
huius, ab utroque intervallis distat equalibus. Tres isti
amores tria nomina sortiuntur. Contemplativi hominis
amor divinus, activi, humanus, voluptuosi ferinus
cognominatur.
</p>
</div2>
<div2>
<head>Caput IX</head>
<argument><p><emph>Que passiones amantibus insunt, propter amoris
matrem</emph></p></argument>
<p>Amorem esse demonem ex copia et inopia genitum et
quinque in speties dividi hactenus declaravimus.
Quales autem in amantibus affectus ex huiusmodi
amoris natura nascantur, deinceps ex Diotime verbis
tractabimus.</p>
<p><quote><p><emph>Quoniam</emph></p></quote>, inquit, <quote><p><emph>amor in natalibus
Veneris progenitus est, Venerem sectatur et colit ac
pulchri desiderio capitur, cum Venus ipsa pulcherima
sit. Quia inopie filius est, aridus est macilentus et
squalidus, nudis pedibus, humilis, sine domicilio, sine
stramentis et tegmine ullo, ad fores in via, sub divo
dormiens ac denique semper egenus. Quia copie filius
est, pulchris ac bonis insidiatur. Virilis est, audax
feroxque, vehemens, callidus, sagaxque venator, nova
semper machinamenta contexens, prudentie studiosus,
facundus, per omnem vitam philosophans, incantator
fascinatorque, potens, veneficus atque sophista. Neque
immortalis omnino secundum naturam, neque
mortalis. Sed interdum eadem die pululat atque vivit,
quotiens exuberat. Interdum deficit atque iterum
reviviscit ob patris naturam. Quod vero acquisitum
est, subterfluit. Quocirca neque mendicus est amor
umquam neque etiam opulentus. Quin etiam in medio
sapientie et inscitie constituitur.</emph></p></quote></p>
<p>Hec Diotima. Nos ea quam brevissime poterimus,
explanabimus. Hec licet omnibus insint amorum
generibus, in tribus tamen mediis tamquam nobis
manifestioribus clariora videntur.</p>
<p><emph>In Veneris natalibus genitus Venerem sequitur</emph>,
id est, cum supernis illis spiritibus, quos vocavimus
Veneres, genitus, hominum animos ad superna reducit.
<emph>Ac pulchri desiderio capitur, cum Venus ipsa
pulcherima sit</emph>, id est animas accendit summe
divineque pulchritudinis desiderio cum ipse sit in illis
spiritibus ortus, qui deo proximi, dei decore
summopere illustrantur atque ad eosdem nos radios
erigunt.</p>
<p>Preterea cum vita omnium animantium atque arborum
et terre fertilitas in humore et calore consistat, ad
demonstrandam amoris inopiam utrumque deesse illi
tam humorem quam calorem Diotima innuit, cum
<emph>aridum</emph> et <emph>macilentum</emph> dixit et
<emph>squalidum</emph>. Quis enim ignoret arida et sicca esse
illa que deserit humor? Quis item pallorem dicat et
squalorem aliunde quam sanguinei caloris defectu
venire?</p>
<p>Quin etiam diuturno amore pallidi et macilenti
mortales efficiuntur. Quippe ad duo simul opera vis
nature ferme non sufficit. Animi amantis
intentio in assidua amati cogitatione tota se versat.
Illic et naturalis complexionis vis omnis intenta est.
Ideo neque cibus in stomaco perfecte conquoquitur.
Quo fit ut maior pars in superfluas reliquias emictatur,
minor et ea quidem cruda trahatur ad iecur. Illic etiam
eadem ratione male concoquitur. Ideo sanguis paucus
crudusque inde per venas diffunditur. Quare membra
omnia inopia cruditateque alimenti extenuantur et
pallent.</p>
<p>Preterea, quocumque animi assidua fertur intentio,
illuc et spiritus, qui animi sive currus sive instrumenta
sunt, advolant. Spiritus in corde ex subtilissima
sanguinis parte creantur. In amati imaginem phantasia
infixam ipsumque amatum amantis animus rapitur.
Eodem trahuntur et spiritus. Illuc evolantes assidue
resolvuntur. Quapropter frequentissimo puri sanguinis
fomite opus est ad consumptos spiritus recreandos, ubi
subtiliores et lucidiores partes sanguinis quotidie in
reficiendis spiritibus exalantur. Propterea puro et claro
sanguine resoluto, maculosus, crassus, aridus restat et
ater. Hinc exsiccatur corpus et squalet, hinc et
melancolici amantes evadunt. Ex sicco enim crasso
atroque sanguine melancolia, id est, atra bilis efficitur,
que suis caput vaporibus opplet, cerebrum siccat,
animam tetris horrendisque imaginibus diu noctuque
solicitare non cessat. Quod Lucretio philosopho
epicureo propter amorem legimus accidisse, qui,
amore primum insania deinde vexatus, sibi tandem
ipsi manus iniecit.</p>
<p>Hec illis accidere consueverunt qui, amore abusi, quod
contemplationis est ad amplexus concupiscentiam
transtulerunt. Videndi enim desiderium facilius quam
et videndi et attractandi cupidinem toleramus. Que
cum medici veteres observassent, amorem esse
dixerunt passionem morbo melancolico proximam.
Eumque Rasis medicus cohitu, ieiunio, ebrietate,
deambulatione curari precepit. Neque solum
tales amor homines reddit, verum etiam quicumque
natura sunt tales ad amorem procliviores existunt.
Tales autem sunt ii, in quibus bilis quam coleram
vocant, vel atra bilis quam melancoliam, ceteris
humoribus prevalet. Bilis calida et sicca est, atra bilis,
sicca et frigida. Illa ignis, hec terre locum in
animantium corpore tenet. Aridi ergo melancolici et
sicci, ad terre similitudinem, squalidi et pallentes
colerici ad similitudinem ignis intelliguntur. Colerici
propter ignei humoris impetum in amorem precipites
perferuntur. Melancolici ob terrei humoris pigritiam
tardius amant. Verum propter humoris ipsius
stabilitatem, postquam illaqueati sunt, diutissime
perseverant.</p>
<p>Merito igitur aridus et squalens fingitur amor cum
homines qui tales sunt, pre ceteris amori soleant
indulgere. Quod ex eo potissimum fieri arbitramur
quia colerici bilis incendio exuruntur, melancolici atre
bilis corroduntur asperitate. Quod Aristoteles in
septimo libro <title>de Moribus</title> affirmavit. Molestus
itaque humor semper angit utrosque cogitque solamen
aliquod maximum atque continuum contra continuam
humorum molestiam querere. Huiusmodi sunt musice
amorisque delitie. Nullis enim aliis oblectamentis tam
assidue operam impendere possumus quam musice
vocumque delinimentis pulchritudinisque illecebris.
Reliqui enim sensus cito replentur. Visus autem et
auditus diutius voculis et pictura pascuntur inani.
Neque solum horum sensuum firmiores sunt
voluptates, verum etiam humane complexioni
cognatiores. Quid enim humani corporis spiritibus
convenientius est quam voces hominum et figure?
Eorum presertim, qui non modo nature similitudine
sed etiam pulchritudinis gratia placent. Quamobrem
colerici et melancolici homines, tamquam unicum
remedium et solamen molestissime ipsorum
complexionis, cantus et forme oblectamenta sectantur.
Ideoque sunt ad Veneris illecebras proniores. Et
Socrates, quem Aristoteles melancolicum iudicavit, ad
amandi artem ut ipsemet profitebatur erat omnium
propensissimus. Idemque de Sapho melancolica, ut
ipsa testatur, possumus iudicare. Nec non et Maro
noster, quem colericum fuisse eius effigies
indicat, quamvis pudicus, fuit tamen proclivior ad
amandum.</p>
<p><emph>Nudis pedibus</emph>. Talem propterea Diotima pinxit
amorem, quoniam amator adeo in rebus amatoriis
occupatus est ut in ceteris vite officiis tam privatis
quam publicis non cautus quidem incedat, ut decet,
sed absque ulla discriminum providentia temerarius
quocumque feratur. Ideo in suis progressibus
frequentia incurrit pericula, non aliter quam qui pedes
suos corio non suffulciunt. Unde crebris sentibus et
calculis offenduntur.</p>
<p><emph>Humilis</emph>. Grecum Platonis vocabulum
<foreign lang="gre">khamaipetes</foreign>, humi et per infima
volans significat. Vidit enim sepenumero propter
amoris abusum sine sensu vivere amantes et levibus
curis magna perire bona. Hi sane amatis se ipsos usque
adeo dedunt ut in eos penitus transire nitantur eosque
tam verbis quam gestibus in se ipsis effingant.
Frequentissima vero puerorum et puellarum imitatione
quis non effeminetur? Quis non puer feminave
evaserit?</p>
<p><emph>Sine domicilio</emph>. Humane cogitationis
domicilium anima ipsa est; anime domicilium spiritus;
domicilium spiritus huius est corpus. Tres habitatores
sunt, tria sunt domicilia. Quisque istorum naturali
amisso exulat domicilio. Nam cogitatio omnis non ad
animi sui disciplinam et tranquilitatem sed ad dilecti
hominis se vertit obsequia. Et anima corporis et
spiritus sui deserit ministerium, in amati corpus nititur
transilire. Spiritus anime currus, dum alio properat
animus, alio quoque evolat exalando. Propria itaque
domo exit cogitatio, exit anima, exit et spiritus.
Primum exitum insania et inquietudo, secundum
debilitas mortisque formido, tertium trepidatio, paver
et suspirium comitatur. Quocirca propriis Laribus,
naturali sede, optata quiete privatus est amor.</p>
<p><emph>Sine stramentis et tegmine ullo</emph>. Ubi enim
quiescat et quo tegatur non habet. Cum enim res
queque suam originem repetant, amoris igniculus, a
formosi corporis obijectu in appetitu amantis
accensus, in corpus idem revolare conatur. Quo
quidem impetu et appetitum et appetentem
secum evehit evolando. O crudelem amantium sortem!
O vitam omni morte miseriorem, nisi forsitan vester
animus, hac amoris violentia proprio ex corpore
raptus, negligat insuper amati figuram atque in divini
splendoris edem, ubi tandem quiescet, ubi explebitur,
se recipiat!</p>
<p>Quis item neget amorem <emph>sine tegmine</emph>
nudumque vagari? Quis enim celet amorem? Quem
torvus, taurinus, affixus prodit intuitus; quem
interceptus sermo declarat, rubor pallorque vultus,
crebra suspiria, iactatio membrorum, perpetua
querimonia, importune laudationes, subita indignatio,
iactantia, procacitas, petulantia, vana suspitio, et
vilissima indicant ministeria. Sicut enim in sole et igne
calorem lux radii comitatur, sic intimum amoris
incendium externa secuntur inditia.</p>
<p><emph>Ad fores dormit</emph>. Fores animi, oculi et aures esse
videntur. Hinc enim multa in animum advehuntur et
animi affectus et mores clarissime per oculos emicant.
In figuris spectandis et vocibus audiendis amantes ut
plurimum immorantur. Raro illorum mens in se ipsam
se colligit. Saepius per oculos auresque vagatur.
Iccirco ad fores dicuntur procumbere.
Dicuntur et <emph>in via iacere</emph>, nam corporis speties
via quedam esse debet, per quam ad spetiem
incipiamus altiorem adscendere. Qui autem turpibus
libidinibus se prosternunt aut etiam in aspectu ultra
quam decet versantur, in via ipsa restare videntur, ad
eius terminum minime proficisci. <emph>Sub divo</emph>.
Merito. Una enim in re penitus occupati nihil in rebus
agendis considerant. Itaque casu vitam agentes,
omnibus fortune periculis, tamquam qui nudi sub divo
vitam ducunt, omnibus tempestatibus sunt expositi.
<emph>Propter matris naturam semper egenus</emph>. Sane
cum prima origo amoris ab indigentia fuerit et, quod
naturale est, penitus extirpari non possit, semper
egenus, semper sitibundus est amor. Quamdiu enim
deest ad censequendum aliquod, flagrat estus amoris.
Cum totum undique possidetur, cessante indigentia,
potius desinit ardor quam sine egestate perduret.
</p>
</div2>
<div2>
<head>Caput X</head>
<argument><p><emph>Que dotes amantium propter amoris patrem
</emph></p></argument>
<p>Hec inopiam amoris matrem secuntur, copiam vero
patrem eius contraria. Que vero contraria sint,
intellectis superioribus quivis agnoscet. Supra
descriptus est simplex, incautus, vilis, inermis. Horum
hic contraria inducuntur. Callidus enim dicitur.
Venator, sagax, machinator, insidiator, prudentie
studiosus, philosophus, virilis et audax, vehemens,
facundus, magus atque sophista. Idem amor qui in
ceteris negotiis incuriosum et inertem facit amantem,
in rebus amatoriis astutum reddit et calidum, qui miris
modis amati gratiam aucupetur, seu dolis implicet, seu
captet obsequiis, sive eloquio mulceat sive cantu
deliniat. Idem furor, qui obsequio blandum fecerat,
idem, inquam, furor arma ministrat, indignantibus
adversus amatum ferocitatem, pro eo pugnantibus
securitatem roburque invictum.</p>
<p>Amor, ut diximus, ab aspectu ducit originem.
Aspectus inter mentem et tactum est medius, hinc
semper contrarias in partes amantis distrahitur animus
et sursum vicissim deorsumque iactatur. Interdum
amplexus cupido suboritur, interdum vero pudicum
celestis pulchritudinis desiderium et modo illa, modo
istud pervincit et ducit. In his qui honestissime educati
sunt et ingenii pollent acumine, istud, in aliis illa
sepius superat. Quicumque in feces corporis se
prosternunt, merito aridi, nudi, humiles, inermes et
inertes esse censentur. <emph>Aridi</emph>, quia semper
exuriunt, implentur numquam. <emph>Nudi</emph>, quia
tamquam temerarii, omnibus subiecti periculis et
tamquam impudentissimi et inculti infames habentur.
<emph>Humiles</emph>, quia nihil altum, nihil magnificum
cogitant. <emph>Inermes</emph>, quia flagitiose sucumbunt
cupiditati. <emph>Inertes</emph>, quoniam adeo ebetes sunt ut
quo amor eos trahat ignorent et in via restent, ad
terminum non perveniant. Contrarii vero contra
videntur affecti, nam solidis animi bonis
vescentes, implentur magis et tranquilius diligunt,
pudorem servant. Umbratitlem corporis spetiem
negligunt atque altius elevantur ac velut armis muniti
inanes a se libidines fugant et sensus rationi subiciunt.
Hi tamquam solertissimi omnium et prudentissimi, ita
philosophantur ut per corporum figuras quasi quidam
vestigia sive odores providentissime gradiantur, ex iis
sacrum animi numinumque decorem sagaciter
investigent, atque ita prudenter venando quod cupiunt
feliciter assequantur.</p>
<p>Tantum profecto munus amoris a patre ipsius copia
proficiscitur, quoniam pulchritudinis radius, qui et
copia est et pater amoris, hanc habet vim ut illuc unde
venerat reflectatur secumque trahat amantem.
Descendit autem a deo primum inque angelum et
animam, quasi vitreas materias transiens, et ab anima
in corpus eius susceptioni paratum facile demanans, ab
eo ipso iunioris hominis corpore presertim per oculos,
animi phenestras lucidissimas, emicat. Advolat per
aerem protinus et senioris oculos penetrans, transfigit
animam, appetitum accendit, sauciam animam
appetitumque accensum in medelam eius et
refrigerium ducit, dum eodem rapit secum unde ipse
descenderat, gradatim quidem in corpus amati
primum, in animam secundo, tertio in angelum,
postremo in deum, primam splendoris huius originem.
Hec utilis venatio est, hoc felix amantium aucupium.
Hanc utique venationem apud Platonem in Protagora
Socrati nostro familiaris quidam eius attribuit. Unde
nam inquit, o Socrates? Arbitror equidem a venatione
illa redire te ad quam honesta Alcibiadis indoles
provocare te solet.</p>
<p>Preterea <emph>sophistam</emph> amorem vocat et
<emph>magum</emph>. Sophistam Plato in <title>Sophiste</title>
dialogo ambitiosum et subdolum definit disputatorem,
qui captiuncularum versutiis falsum pro vero nobis
ostendit cogitque eos qui secum disputant sibimet in
sermonibus contradicere. Hoc tam amantes quam
amati quandoque perpetiuntur. Siquidem
amantes amoris nebulis obcecati, falsa sepe pro veris
accipiunt, dum dilectos suos formosiores, acutiores,
meliores quam sint, arbitrantur. Sibimet ipsi propter
amoris violentiam contradicunt. Aliud enim ratio
consulit, aliud concupiscentia sequitur. Consilia sua ad
amati imperium mutant, sibi ipsi ut morem gerant
aliis, adversantur. Sepe etiam formosi amatorum
astutia irretiuntur et faciles fiunt qui antea fuerunt
pertinaces.</p>
<p>Sed cur <emph>magum</emph> putamus amorem? Quia tota vis
magice in amore consistit. Magice opus est attractio
rei unius ab alia ex quadam cognatione nature. Mundi
autem huius partes ceu animalis unius membra, omnes
ab uno auctore pendentes, unius nature communione
invicem copulantur. Ideo sicut in nobis cerebrum,
pulmones, cor, iecur et reliqua membra a se invicem
trahunt aliquid seque mutuo iuvant et uno illorum
aliquo patiente compatiuntur, ita ingentis huius
animalis membra, id est, omnia mundi corpora
connexa similiter, mutuant invicem naturas et
mutuantur. Ex communi cognatione communis
innascitur amor, ex amore, communis attractio. Hec
autem vera magica est. Sic ab orbis Lune concavitate
propter nature congruitatem sursum trahitur ignis, ab
ignis concavitate aer, a mundi centro terra ad infima
trahitur, a loco etiam suo rapitur aqua. Sic et magnes
ferrum, electrum paleas, ignem sulphur, Sol flores
multos ad se vertit et folia, Luna aquas, Mars ventos
ciere solet, et herbe varie varia quoque ad se invitant
animantium genera. In rebus etiam humanis <emph>trahit
sua quemque voluptas</emph>. Magice igitur opera nature
opera sunt; ars vero ministra. Ars enim, ubi naturali
cognationi deest aliquid, per vapores, numeros,
figuras, qualitates opportunis supplet temporibus.
Quemadmodum in agricultura, natura segetes parit, ars
preparat. Hanc artem veteres demonibus attribuerunt,
quia intelligunt qualis sit rerum naturalium societas,
quid cuique congruat, quo modo concordia rerum,
sicubi desit, instauretur. His nonnulli vel nature
similitudine quadam amici, ut Zoroaster et
Socrates, vel cultu dilecti, ut Apollonius
Theaneus et Porphyrius fuisse traduntur. Ideo vel
vigilantibus signa, voces atque portenta, vel
dormientibus oracula et simulacra a demonibus
contigisse narrantur. Qui amicitia demonum magi
evasisse videntur, quemadmodum demones magi sunt,
rerum ipsarum amicitiam cognoscentes. Et natura
omnis ex amore mutuo maga cognominatur.
Quin etiam formosus quisque teneris nos fascinat
oculis. Viri eos eloquentie viribus et carminum
modulis, quasi quibusdam incantationibus, deliniunt
sibique conciliant. Cultu preterea et muneribus non
aliter quam veneficiis placant et capiunt. Quapropter
nemini dubium est quin amor sit magus, cum et tota
vis magice in amore consistat et amoris opus
fascinationibus incantationibus veneficiis expleatur.
<emph>Neque mortalis est omnino neque etiam
immortalis. Non mortalis</emph>, quoniam duo amores
nobis, duo illi quos diximus demones, insunt perpetui.
Non immortalis, quoniam tres horum medii
mutantur quotidie, crescunt atque decrescunt. Preterea,
in hominum appetitu a vite primordiis inextinguibilis
innatus est fervor, qui animum quiescere non permictit
ac semper impellit, ut ad certum aliquid studiose se
applicet. Diversa hominum ingenia sunt nec voto
vivitur uno. Unde continuus ille concupiscentie fervor,
qui naturalis est amor, alios ad studia litterarum, ad
musicam alios vel figuras, alios ad honestatem morum
seu vitam religiosam, alios ad honores, nonnullos ad
pecunias cumulandas, plerosque ad ventris Venerisque
luxuriam, alios impellit ad alia, nec non eumdem
hominem in diversis etatibus ad diversa. Idem itaque
fervor et immortalis dicitur et mortalis.
Immortalis, quia numquam extinguitur
mutatque materiam potius quam vanescat.
Mortalis quia non ad idem semper incumbit sed
aut ex nature mutatione, aut ex diuturna rei eiusdem
frequentatione orta sacietate, nova requirit
oblectamenta et qui in re una ferme defecit in alia
quodammodo reviviscit. Dicitur etiam ob eam causam
<emph>immortalis</emph> quod dilecta semel figura
semper amatur. Quam diu enim eadem in eodem
homine permanet, in eo ipso diligitur. Cum vero ab eo
defluxerit, non amplius eadem in illo figura est quam
prius amabas. Novam hanc non ardes quidem, quia
nec arseras ante; priorem vero illam amare non
desinis. Hoc tantum interest quod illam prius
prospiciebas in alio, iam vero in te ipso inspicis solum,
eamdemque memoria semper infixam semper et amas,
et quotiens animi oculis occurit, totiens te urit
amantem. Ideo quotiens illum nobis olim carissimum
habemus obvium, totiens commovemur, vel saliunt
trepidantve precordia vel liquescit iecur vel tremunt
oculi variosque trahit vultus adverso illo colores. Eius
enim presentia latentem mente figuram animi suggerit
oculis ac velut sopitos sub cineribus flando suscitat
ignes. Hac de causa amor dicitur <emph>immortalis</emph>.
Sed hic etiam ideo <emph>mortalis</emph> habetur, quia, licet
maneant semper infixi pectore vultus, non tamen eque
se mentis oculis offerunt. Quocirca fervere vicissim
benivolentia et refervere videtur.</p>
<p>Accedit ad hec quod et ferinus et humanus amor sine
indignatione esse numquam potest. Quis illi non
indignetur, qui ipsi abstulerit animum? Ut enim pre
ceteris grata libertas ita servitus onerosa. Itaque
fomosos odis simul et amas odis tamquam fures et
homicidas, tamquam specula celesti fulgore micantia
mirari cogeris et amare. Quid agas, o miser? Quo te
vertas nescis, heu, o perdite, nescis? Cum tui hoc
homicida esse nolles. Nolles etiam sine beato
spectaculo vivere. Cum hoc esse non potes qui te
perdit, qui enecat. Sine hoc non potes vivere qui tam
miris illecebris te tibi surripit, qui totum te sibi
vendicat. Hunc fugere cupis, qui suis te flammis
adurit. Huic etiam cupis herere, ut ipsi te possidenti
proximus tibi quoque cohereas. Te ipsum, o miser,
extra te queris, heresque raptori, ut captum quandoque
te redimas. Amare quidem nolles, o insane, quia emori
nolles. Nolles etiam non amare, quippe qui celestium
simulacro iudicas serviendum. Quapropter hac
alternatione fit, ut singulis, ut ita dicam, momentis
arescat amor et revirescat.</p>
<p>Ponitur etiam a Diotima <emph>inter sapientiam et
ignorantiam medius</emph>. Porro amor que pulchra sunt
sequitur. Omnium pulcherima sapientia est. Appetit
igitur sapientiam. Qui sapientiam appetit, eam omnino
non possidet. Quis enim presentia querat? Neque
etiam caret omnino. In eo enim uno saltem est sapiens
quod suam inscitiam recognoscit. Qui vero ignorare se
nescit, tam res ipsas quam suam ignorat inscitiam,
neque scientiam expetit cuius esse se nescit expertem.
Amor igitur sapientie, quia partim sapientia privatus
est, partim est sapiens, inter sapientiam
ignorantiamque locatur.</p>
<p>Hec, inquit Diotima, est amoris conditio. Ipsius autem
<emph>pulchri</emph>, id est, suppreme pulchritudinis natura
est, ut <emph>delicatum sit perfectum atque beatum.
Delicatum</emph>, inquantum sua quadam suavitate ad
se allicit omnium appetitum. <emph>Perfectum</emph>,
inquantum que illexit, accedentia illustrat radiis suis et
perficit. <emph>Beatum</emph>, inquantum illustrata bonis
implet eternis.
</p>
</div2>
<div2>
<head>CAPUT XI</head>
<argument><p><emph>Que utilitas amoris ex eius definitione</emph></p></argument>
<p>Postquam vero que sit amoris origo et qualis ipse sit,
Diotima ennaravit, iam quorsum tendat et ad quid
conducat hominibus aperit. Omnes quidem bona
habere cupimus, nec habere solum sed semper habere.
Singula vero mortalium bona mutantur atque
deficiunt, ac cito cuncta vanescerent, nisi abeuntium
loco nova quotidie fierent. Ut ergo bona semper nobis
quoquomodo perdurent, pereuntia cupimus recreare.
Generando recreatio fit. Hinc innatus est omnibus
generationis instinctus. Generatio autem cum mortalia
divinis continuatione similia reddat, munus est
profecto divinum. Divinis utpote pulchris deformia
contraria sunt, formosa similia et amica.
Iccirco generatio divinum opus in eo quod pulchrum
est perfecte et facile consumatur. In contrario contra.
Quapropter generationis ille conatus formosa poscit,
contraria refugit.</p>
<p>Quid hominum amor sit postulatis? Cupido
generationis in pulchro, ad servandam vitam
mortalibus in rebus perpetuam. Hic hominum in terra
viventium amor est, hic nostri finis amoris. Enim vero
eo ipso in tempore quo animalium unumquodque
vivere dicitur, idemque esse ut a pueritia ad
senectutem, quamvis idem dicatur, numquam tamen in
se eadem continet, sed novum semper efficitur, ut
Plato inquit, et vetera exuit, secundum pilos, carnem,
ossa et sanguinem et corpus penitus universum. Neque
in corpore solum, sed etiam in anima id contingit.
Mores, consuetudines, opiniones, cupidines,
voluptates, dolores atque timores iugiter permutantur
nec aliquid ex istis idem et simile perseverat; priora
quidem abolentur, nova succedunt atque adolescunt.
Quin etiam quod mirabilius est, scientie quoque non
solum alie evanescunt, alie surgunt, neque semper
secundum scientias iidem sumus, verum etiam
unaquevis scientiarum ferme idem patitur. Meditatio
enim et reminiscentia quasi pretereuntis scientie
resumptio est. Oblivio namque scientie exitus esse
videtur. Meditatio vero, novam semper memoriam
abeuntis loco restituens, scientiam servat, ut esse
eadem videatur. Hoc utique pacto quecumque in
animo vel corpore mutabilia sunt servantur, non quia
semper omnino eadem sint, hoc enim divinorum est
proprium, sed quoniam quod tabescit et abit novum et
simile sibi relinquit. Hoc certe remedio mortalia
immortalibus redduntur similia.</p>
<p>Est igitur in utraque anime parte, tum ea que ad
cognitionem spectat, tum ea qua regitur corpus, amor
generationis innatus ad vitam perpetuo conservandam.
Amor qui in hac parte est ad corpus regendum
accommodata statim ab initio nos impellit ad
cibum potumque sumendum, ut iis alimentis
generentur humores, quibus quod a corpore iugiter
defluit resummatur. Qua generatione nutritur corpus et
crescit. Adulto corpore, semen ipsum lacessit et
procreande sobolis libidinem provocat, ut quod in se
ipso semper manere non potest, reservatum in prole
sibi persimili maneat sempiternam. Amor etiam
generationis parti anime cognoscenti tributus efficit ut
anima veritatem, alimoniam propriam, concupiscat,
per quam suo modo nutriatur et crescat. Ac siquid per
oblivionem animo excidit aut torpet propter desidiam
et incuriam, recordationis et meditationis studio quasi
regenerat revocatque in mentem quod vel per
oblivionem perierat vel torpuerat per ignaviam.
Adultum vero iam animum flagrantissima docendi
atque scribendi stimulat cupiditate, ut scientia, vel in
scriptis vel in discipulorum animis generata,
preceptoris intelligentia et veritas inter homines eterna
permaneat. Atque ita amoris beneficio, cuiusque
hominis tam corpus quam anima in rebus humanis
post mortem semper superesse posse videntur.
Amor uterque pulchra sectatur. Nempe qui corpus
regit atque gubernat corpus proprium ex epulis quam
delicatissimis, iocundissimis et pulcherimis alere
concupiscit et prolem formosam cum spetiosa femina
generare. Et qui ad animum pertinet, eum ornatissimis
gratissimisque disciplinis studet imbuere ac scientiam
sue simillimam scribendo, ornato pulchroque in stilo
edere et docendo in animo quodam pulcherimo
generare, puro, inquam, animo acuto et optimo.
Animum quidem ipsum non cernimus. Ideo neque eius
inspicimus pulchritudinem. Corpus autem umbram
animi imaginemque videmus. Itaque ex eius imagine
suspicantes, in corpore formoso spetiosum esse
animum conijectamur. Quamobrem formosos homines
libentius erudimus.
</p>
</div2>
<div2>
<head>CAPUT XII</head>
<argument><p><emph>De duobus amoribus et quod anima nascitur
predita veritate</emph></p></argument>
<p>De amoris definitione satis iam diximus. Nunc autem
que apud Platonem sit ex animi corporisve fecunditate
de amore distinctio declaremus. <quote><p><emph>Omnium</emph></p></quote>,
inquit, <quote><p><emph>homines pregnans et gravidum corpus est,
pregnans et animus</emph></p></quote>. Corpori semina suorum
omnium ab initio sunt inserta. Hinc statutis curriculis
temporum dentes erumpunt, prodeunt pili, barba
profunditur, procreationis semina defluunt. Si
fecundum corpus est gravidumque seminibus, multo
magis animus prestantior corpore uberimus est, atque
suorum omnium ab initio semina possidet. Igitur
morum, artium, disciplinarum rationes iam diu sortitus
est animus suosque fetus inde, si recte colatur, statutis
temporibus promit in lucem. Quod autem rationes
suorum omnium ingenitas habeat, ex appetitu eius,
inquisitione, inventione, iudicio, comparatione
cognoscimus. Quis neget animum statim a tenera etate
vera, bona, honesta, utilia exoptare? Optat autem
nullus incognita. Ergo insunt istorum alique, etiam
antequam appetat, in animo notiones, per quas ceu
formas rationesque ipsorum ea iudicat appetenda.
Idem ab inquisitione et inventione probatur. Si in turba
hominum querat Socrates Alcibiadem sitque illum
aliquando reperturus, necesse est Socratis menti
aliquam Alcibiadis inesse figuram, ut sciat quem
hominem querat pre ceteris ac repertum in cetu
multorum Alcibiadem ab aliis discernere valeat. Ita
neque indagaret ea quatuor animus neque aliquando
inveniret, nisi haberet illorum, id est, veritatis,
bonitatis, honestatis, utilitatis aliquam notionem, per
quam illa quereret inventurus, ut, quotiens reperit que
investigaverat, recognoscat atque ab eorum discernat
contrariis.</p>
<p>Neque solum ab appetitu, indagatione,
inventione, sed etiam a iudicio id probamus.
Quicumque enim aliquem sibi amicum iudicat vel
inimicum, quid amicitia quidve malivolentia sit, non
ignorat. Quonam igitur pacto multa vera vel falsa,
bona vel mala, ut solemus, quotidie iudicaremus et
recte iudicaremus, nisi esset nobis veritas
quodammodo bonitasque precognita? Quomodo rursus
structure, musice, picture et artium ceterarum opera
nec non inventa philosophorum, multi etiam in his
artibus non versati probarent sepissime recte et
reprobarent, nisi illarum rerum forma quedam esset et
ratio illis a natura tributa?</p>
<p>Comparatio quoque idem nobis ostendit. Quicumque
enim mel vino comparans, alterum altero prenuntiat
dulcius, quis dulcis sit sapor agnoscit. Et qui
Speusippum et Xenocratem conferens ad Platonem,
Xenocratem censet Platonis similiorem quam
Speusippum, Platonis figuram proculdubio novit.
Eodem modo cum e multis bonis aliud alio melius
recte existimemus et maiori minorive bonitatis
participatione aliud alio melius deteriusve appareat,
necesse est bonitatem non ignorare. Preterea cum e
multis et diversis philosophorum aut etiam aliorum
opinionibus, que veri sit similior et probabilior sepe
optime iudicemus, oportet non deesse nobis aliquem
veritatis intuitum, ut que sint illius similiora non
nesciamus. Quapropter non nulli in adolescentia,
aliqui etiam sine preceptore, plerique ex paucissimis
doctrine rudimentis a preceptoribus demonstratis
doctissimi evasisse traduntur. Quod numquam nisi
multum, ut diximus, iuvante natura, fieri potuisset.
Hoc abunde Socrates Phedoni, Theetheto, Mennoni,
pueris demonstravit docuitque posse pueros recte in
singulis artibus respondere, si quis prudenter eos
interroget, quippe cum a natura sint artium
disciplinarumque omnium rationibus prediti.
</p>
</div2>
<div2>
<head>CAPUT XIII</head>
<argument><p><emph>Quomodo in anima est veritatis lumen
</emph></p></argument>
<p>Quo autem modo huiusmodi sint in animo rationes,
apud Platonem videtur ambiguum. Si quis eos libros
sequatur quos iunior scripsit Plato, <title>Phedrum</title>,
<title>Mennonem</title> et <title>Phedonem</title>, putabit forsitan ita
ferme illas esse in animi substantia pictas, tamquam in
pariete figuras, quod in superioribus sepe et a me et a
vobis est tactum. Sic enim ibi videtur innuere. In sexto
autem de <title>Republica</title> libro divinus ille vir totam
rem aperit dicitque lumen esse mentis ad intelligenda
omnia eumdem ipsum deum, a quo facta sunt omnia.
Solem namque et deum ita invicem comparat ut,
quemadmodum se habet Sol ad oculos, ita ad mentes
se deus habeat. Sol oculos generat vimque illis prestat
videndi, que frustra esset et sempiternis obruta
tenebris, nisi Solis lumen adesset corporum pictum
coloribus et figuris, in quo oculus corporum colores
videt atque figuras. Nec aliud quicquam nisi lumen
oculus intuetur. Videtur tamen varia intueri, quia
lumen ipsi infusum, variis externorum corporum
formulis est ornatum. Hoc quidem lumen in
corporibus reflexum oculus percipit, ipsam vero in
fonte suo lucem minime substinet.</p>
<p>Eodem pacto deus animam procreat eique mentem,
vim ad intelligendum largitur, que vacua esset atque
obscura, nisi dei sibi lumen adesset, in quo rerum
omnium inspiciat rationes. Unde per Dei lumen
intelligit atque ipsum divinum duntaxat lumen
agnoscit. Diversa tamen videtur agnoscere, quia sub
diversis rerum ideis et rationibus ipsum intelligit.
Quando quis oculis videns hominem in phantasia
hominis imaginem fabricat diutiusque in ea iudicanda
revolvitur, mentis sue aciem tollit ad hominis rationem
in divino lumine existentem suspiciendam. Inde
scintilla in mente protinus emicat ac revera natura ipsa
hominis intelligitur. Atque de ceteris omnibus
eodem pacto. Itaque per dei lumen omnia intelligimus.
Ipsum vero purum lumen eiusque fontem hac in vita
videre non possumus. In hoc plane tota anime consistit
fecunditas, quod in eius penetralibus lux illa dei fulget
eterna, rerum omnium rationibus ideisque plenissima,
ad quam anima, quotiens vult, vite puritate et summa
studii intentione convertitur, conversa scintillis emicat
idearum.
</p>
</div2>
<div2>
<head>CAPUT XIIII</head>
<argument><p><emph>Unde amor erga masculos, unde erga feminas
</emph></p></argument>
<p>Ita pregnans hominum corpus est, ut Plato vult,
pregnans et animus, et ambo amoris incitamentis
stimulantur ad partum. Ceterum alii vel propter
naturam vel educationem ad animi fetus sunt quam
corporis aptiores, alii, et quidem plurimi, contra. Illi
celestem secuntur amorem, isti vulgarem. Illi natura
iccirco mares et illos quidem iam pene adultos potius
quam feminas aut pueros amant quoniam in eis magis
admodum viget mentis acumen, quod ad disciplinam,
quam illi generaturi sunt, propter excellentiorem sui
pulchritudinem est aptissimum. Alii contra, propter
congressus venerei voluptatem et corporalis
generationis effectum. Quoniam vero genitalis illa vis
anime, utpote cognitionis expers, sexum nullum habet
discrimen, natura tamen sua totiens incitatur ad
generandum, quotiens formosum corpus aliquod
iudicamus, contingit plerumque ut qui cum masculis
conversantur, quo genitalis partis stimulos sedent illis
se misceant. Hi presertim in quorum genesi Venus in
signo masculino et cum Saturno fuerit, vel in Saturni
finibus vel Saturno opposita. Oportebat autem
animadvertere partis illius incitamenta non irritum hoc
iacture opus, sed serendi et procreandi officium
affectare atque a masculis ad feminas eam traducere.
Huiusmodi quodam errore nepharium scelus illud
exortum putamus quod in <title>Legibus</title> suis Plato
tamquam homicidii spetiem acerime detestatur.
Quippe non minus homicida censendus est qui
hominem preripit nasciturum quam qui natum tollit e
medio. Audacior quidem qui presentem abrumpit
vitam; crudelior autem qui lucem invidet nascituro et
nondum natos suos filios enecat.
</p>
</div2>
<div2>
<head>CAPUT XV</head>
<argument><p><emph>Supra corpus est anima, super animam angelus,
super angelum deus</emph></p></argument>
<p>Verum de gemina ubertate anime geminisque
amoribus hactenus. Deinceps quibus gradibus Diotima
Socratem ab infimis ad supperna evehit disseramus. A
corpore in animam, ab anima in angelum, ab angelo
reducit in deum. Hos quatuor rerum gradus in natura
esse debere ita licet argumentari.</p>
<p>Omne corpus ab alio quodam movetur; movere autem
se ipsum natura sua non potest, cum nec agere per se
quicquam valeat. Sed propter anime presentiam se
ipso moveri videtur et propter animam vivere et,
presente quidem anima, se ipsum movet
quodammodo, absente vero, ab alio duntaxat movetur,
utpote quod hanc ex se ipso naturam non habeat sed
anima proprie vim se ipsam movendi possideat. Nam
cuicumque adest, vim ad se ipsum movendum
impertit. Quod autem ipsa sui presentia impertit aliis,
hoc ipsa multo prius magisque debet habere. Est igitur
anima supra corpora, utpote que se ipsam secundum
essentiam suam movere queat atque iccirco supra illa
debeat esse, que non ex se ipsis sed aliorum presentia
ut se moveant assecuntur. Cum dicimus se ipsa
moveri animam, non transitive, ut ita dixerim,
quemadmodum a Platone accipi voluit Aristoteles, sed
absolute verbum illud proferimus, ut cum stare per se
deum, lucere solem per se, calere ignem asseveramus.
Non enim pars anime movet, pars agitatur, sed tota ex
se ipsa, id est, sua natura, movetur; hoc est, ab alio in
aliud ratione discurrit ac nutritionis, augmenti,
generationis opera per intervalla temporum transigit.
Temporalis ista discursio ex se ipsa competit anime,
quia quod super eam est, non aliis momentis alia sed
uno eternitatis punto simul intelligit omnia.
Quapropter recte primus a Platone motus et primum
temporis intervallum in anima ponitur, unde et motus
et tempus in corpora transeunt. Quoniam vero ante
motum statum esse necessarium est, cum status sit
motione perfectior, supra rationem anime mobilem
oportet stabilem aliquam intelligentiam reperiri, que
secundum se totam intelligentia sit et actu semper
intelligentia. Anima enim non se tota neque semper,
sed ex quadam sui parte et quandoque intelligit, neque
certam habet sed ambiguam intelligendi virtutem. Ut
ergo quod perfectius est illud quod est imperfectius
antecedat, super mentem anime que mobilis est, que
pars, que intermissa, que dubia, ponenda est angeli
mens, stabilis, tota, continua atque certissima, ut
quemadmodum corpori ab alio agitato anima per se
mota precedit, ita anime per se agitate mens stabilis
per se precedat. Et quemadmodum corpus per animam
habet ut sese moveat, atque ideo non omnia corpora
sed animata sponte sua moveri videntur, ita anima per
mentem habet quod semper intelligat. Si enim suapte
natura anime intellectus inesset, omnibus etiam
bestiarum competeret animabus, quemadmodum sui
ipsius agitandi potestas. Non igitur anime intellectus
per se primoque competit. Quare eam antecedat
oportet quod per se primoque mentis est compos.
Huiusmodi angelus est, animis excellentior.
Sed angeli mentem, rerum illud principium
summumque bonum quod in <title>Parmenide</title> Plato
ipsum unum vocat, necessario supereminet. Quippe
super omnem rei composite multitudinem, unum
ipsum simplex debet esse natura. Ab uno enim
numerus et a simplicibus compositio tota conflatur.
Mens autem illa licet immobilis sit, non tamen
unum ipsum, purum, simplex existit. Intelligit enim se
ipsam. Ubi diversa inter sese quoquomodo videntur
hec tria: quod intelligit, quod intelligitur, intellectio.
Alia enim ipsius ratio est, prout intelligit, prout
intelligitur alia, alia item prout intellectio est. Habet
preterea cognoscendi potentiam, ante cognitionis
actum per se prorsus informem, cognoscendo
formatur. Que intelligendo veritatis lumen cupit et
capit; quo videtur ante quam intelligeret caruisse.
Habet vero in se idearum omnium multitudinem.
Cernis quanta sit, quam varia in angelo multitudo
atque compositio. Itaque ipsi purum unum et simplex
preponere cogimur. Ipsi autem uni ideo nihil
possumus anteponere quia verum unum omnis
multitudinis, omnis compositionis est expers. Quod si
supra se quicquam haberet, ab illo utique fieret. Quare
ab eo dependens in se ipso ab eodem degeneraret, ut a
causa solet omnis effectus. Ideoque non unum iam
esset et simplex sed saltem ex duobus compositum,
scilicet ex cause sue munere propriove defectu. Ipsum
itaque unum, ut Plato vult et Dionysius Areopagita
confirmat, omnia supereminet excellentissimumque
dei nomen unum ipsum ab utroque censetur.
Huius sublimitatem ratio quoque illa nobis ostendit
quod eminentissime cause donum esse debet
amplissimum virtutisque sue prestantia se ad cuncta
protendere. Unius munus per universa se propagat.
Nam non mens solum una est et anima quelibet una,
corpus quodlibet unum, sed etiam informis ipsa
materies rerumque privatio una quodammodo dicitur.
Nam unum silentium dicimus, unam obscuritatem,
mortem unam. Mentis tamen et anime munera ad eam
usque non extenduntur. Mens enim spetiem
artificiosam ordinemque largitur. Anima vitam prestat
et motum, informis vero et prima mundi materia
rerumque privatio spetiei et vite est expers. Ita ipsum
unum, mentem et animam antecedit, cum munus eius
latius diffundatur. Eadem ratione mens animam
videtur excedere, quia vita, munus anime, non
omnibus datur corporibus. Omnibus tamen his spetiem
ordinemque mens tribuit.
</p>
</div2>
<div2>
<head>CAPUT XVI</head>
<argument><p><emph>Que comparatio inter Deum, angelum, animam,
corpus</emph></p></argument>
<p>Ergo a corpore in animam, ab hac in angelum, ab hoc
in deum ascendimus. Deus super eternitatem est;
angelus in eternitate est totus. Sane tam eius operatio
quam essentia stabilis permanet. Status autem
eternitatis est proprius. Anima partim in eternitate est,
partim in tempore. Eius enim substantia eadem semper
absque ulla incrementi aut decrementi mutatione
perdurat. Operatio autem ut paulo ante monstravimus,
per temporis intervalla discurrit. Corpus tempori
omnino subicitur. Nam et substantia eius mutatur et
operatio eius omnis temporis spatium exigit. Igitur
ipsum unum supra statum motumve existit; angelus in
statu, anima in statu pariter atque motu, corpus solo in
motu locatur. Unum rursus super numerum, motum
locumque manet; angelus in numero super motum et
locum ponitur; anima in numero motuque sed super
locum, corpus numero, motui, loco subicitur.
Siquidem ipsum unum neque numerum ullum aut
compositionem partium habet neque ullo pacto ab eo
quod est mutatur neque loco clauditur ullo. Angelus
numerum quidem habet partium vel formarum, sed a
motu locoque est liber. Anima partium habet et
affectuum multitudinem et raciocinationis
progressione perturbationumque varietate mutatur; sed
a loci limitibus est exempta. Corpus autem iis
omnibus est obnoxium.
</p>
</div2>
<div2>
<head>CAPUT XVII</head>
<argument><p><emph>Que comparatio inter pulchritudines Dei, angeli,
anime, corporis</emph></p></argument>
<p>Eadem vero inter quatuor hec et eorum formas est
comparatio. Nempe corporis forma in multarum
partium compositione consistit, loco astringitur,
tempore labitur. Speties animi, temporis
quidem vicissitudines patitur et partium
continet multitudinem, sed a loci terminis est absoluta.
Angeli vero speties numerum habet solum, a duobus
aliis immunis existit. Dei autem, nihil istorum
perpetitur. Corporis utique formam vides. Vis ne
animi quoque spetiem intueri? Detrahe corporali
forme ipsius materie pondus limitesque locorum,
relinque cetera: anime iam spetiem habes. Vis et
angeli? Deme obsecro non loci spatia solum, sed
temporis quoque progressum, compositionem
multiplicem retine: eam protinus nancisceris. Cupis
etiam dei pulchritudinem cernere? Auferas insuper
multiplicem illam formarum compositionem,
simplicem prorsus relinque formam: confestim dei
spetiem fueris consecutus. Verum quid mihi tandem
subtractis istis reliquum supererit? An tu esse aliud
quam lucem pulchritudinem ducis? Porro corporum
omnium pulchritudo lumen istud est Solis, quod vides
tribus illis infectum, formarum multitudine, nam
multis id aspicis figuris coloribusque depictum, loci
spatio, temporali mutatione. Tolle sedem eius in
materia, ut preter locum reliqua duo retineat:
huiusmodi prorsus est animi pulchritudo. Tolle hinc
temporis, si lubet, mutationem, mitte reliquum: lumen
restat sine loco, sine motu clarissimum, sed omnibus
insculptum rerum omnium rationibus. Id angelus est,
id angeli pulchritudo. Tolle postremo diversarum
illum numerum idearum, unam simplicem ac meram
relinque lucem, instar lucis eius, que in globo Solis
ipso permanet, per aerem non dispergitur: iam dei
pulchritudinem quodammodo comprehendis. Que
tantum saltem formas reliquas antecellit, quantum lux
illa Solis in se ipsa, mera, una, inviolata, splendorem
Solis per nubilosum aera disiectum, divisum,
infectum, obscuratum exsuperat. Fons itaque totius
pulchritudinis deus est. Fons ergo totius amoris est
deus.</p>
<p>Lumen preterea Solis in aqua umbra quedam est ad
clarius eiusdem lumen in aere. Splendor in aere,
umbra similiter ad eiusdem in igne fulgorem, fulgor in
igne, umbra ad lucem Solis eodem ipso in Sole
fulgentem. Eadem etiam inter quatuor illas, corporis,
animi, angeli, dei pulchritudines comparatio. Deus
numquam ita decipitur ut sue spetiei umbram in
angelo amet quidem, propriam sui ac veram negligat
pulchritudinem. Neque angelus usque adeo
capitur anime spetie, que ipsius est umbra, ut sui
umbra detentus, figuram propriam deserat. Anima
tamen nostra, quod summopere dolendum est, hec
enim est totius nostre infelicitatis origo, anima,
inquam, sola ita corporalis forme blanditiis delinitur ut
propriam posthabeat spetiem, corporis vero formam,
que sue umbra est, sui ipsius oblita sectetur.
Hinc crudelissimum illud apud Orpheum Narcissi
fatum. Hinc hominum miseranda calamitas.
<emph>Narcissus quidem adolescens</emph>, id est, temerarii
et imperiti hominis animus. <emph>Sui vultum non
aspicit</emph>, propriam sui substantiam et virtutem
nequaquam animadvertit. <emph>Sed eius umbram in
aqua prosequitur et amplecti conatur</emph>, id est,
pulchritudinem in fragili corpore et instar aque fluenti,
que ipsius animi umbra est, ammiratur. <emph>Suam
quidem figuram deserit. Umbram numquam
assequitur</emph>. Quoniam animus corpus sectando se
negligit et usu corporis non impletur. Non enim ipsum
revera appetit corpus sed sui ipsius spetiem a corporali
forma, que spetiei sue imago est, illectus,
quemadmodum Narcissus, affectat. Cumque id
minime advertat, dum aliud quidem cupit, aliud
sequitur, desiderium suum explere non potest. Ideo
<emph>in lachrimas resolutus consumitur</emph>, id est,
animus ita extra se positus et delapsus in corpus,
pernitiosis perturbationibus cruciatur corporisque
infectus sordibus quasi moritur, cum iam corpus esse
potius quam animus videatur. Quam utique mortem ut
Socrates devitaret, Diotima ipsum a corpore ad
animum, ab hoc in angelum, ab eo reduxit in deum.
</p>
</div2>
<div2>
<head>Caput XVIII</head>
<argument><p><emph>Quomodo anima a corporis pulchritudine ad dei
pulchritudinem elevetur</emph></p></argument>
<p>Agite, o convive carissimi, Diotimam fingite ita
Socratem alloquentem. Nullum corpus, o Socrates,
undique pulchrum. Nam aut hac in parte formosum,
illa deforme, aut hodie formosum, alias
minime, aut ab alio pulchrum, ab alio turpe
censetur. Ergo corporis pulchritudo, turpitudinis
contagione coinquinata, pura, vera et prima
pulchritudo esse non potest. Quin etiam
pulchritudinem ipsam turpem esse nemo aliquando
suspicatur, quemadmodum neque sapientiam esse
insipientem, corporum vero dispositionem quandoque
spetiosam quandoque turpem putamus. Eodemque
tempore de illa alii aliter sentiunt. Non igitur prima et
vera est in corporibus pulchritudo. Adde quod multa
corpora uno pulchritudinis vocantur cognomine. Una
igitur est in corporibus multis pulchritudinis natura
communis, per quam similiter pulchra denominantur.
Unam vero naturam huiusmodi, sicut in alio est, id est,
in materia, sic ab alio dependere putato. Quod enim in
se ipso substentari non potest multo minus a se ipso
pendere. Numquid a materia dependebit? Minime.
Nihil enim deforme et imperfectum se ipsum ornare
potest atque perficere. Quod autem unum est ab uno
debet oriri. Quapropter una multorum corporum
pulchritudo ab uno aliquo incorporali pendet artifice.
Artifex unus omnium deus est, qui per angelos atque
animas pulchram quotidie reddit omnem mundi
materiam. Propterea veram illam pulchritudinis
rationem in deo eiusque ministris potius quam in
mundi corpore reperiri putandum. Ad eam rursus iis
gradibus facile, ut arbitror, ascendes, o Socrates.
Si oculos tibi linceos natura dedisset, mi Socrates, ut
aspectu quelibet occurentia penetrares, formosissimum
illud extrinsecus Alcibiadis tui corpus tibi
turpissimum videretur. Quantum est quod amas, o
amice? Superficies duntaxat, immo color, te rapit,
immo quedam reflexio luminum et umbra levissima.
Seu te vana imaginatio decipit, ita quod somnias
potius quam quod videas amas. Ceterum ne tibi videar
penitus adversari, sit sane Alcibiades iste formosus?
At enim quota parte formosus? Omnibus profecto
membris preter quam naso simo et elatioribus quam
deceat superciliis. Hec tamen in Phedro spetiosa sunt.
Sed crurum in eo crassitudo non placet. Decora hec
apud Carmidem, nisi gracile te collum offenderet. Ita
si homines singulos observabis, nullum ex omni parte
laudabis. Quicquid ubique rectum est colliges, figuram
apud te integram ex observatione omnium fabricabis,
ut absoluta humani generis pulchritudo, que in
multis reperitur sparsa corporibus, in animo tuo sit
unius imaginis cogitatione collecta. Cuiusque hominis
figuram parvipendes, o Socrates, si ad istam
contuleris. Istam vero non tam corporum quam animi
tui beneficio possides. Itaque istam potius quam tuus
animus fabricavit et animum ipsum eius artificem
quam exteriorem illam mancam dispersamque amato.
Quid autem in animo amare te iubeo? Animi
pulchritudinem. Lux autem est pulchritudo corporum,
lux est et animi pulchritudo. Lux animi veritas, quam
solam, amicus tuus, Plato in votis suis a deo postulare
videtur. <quote><p><emph>Da mihi</emph></p></quote>, inquit, <quote><p><emph>deus ut meus
animus pulcher efficiatur et que ad corpus attinent
animi pulchritudinem non impediant. Solum
sapientem, divitem putem</emph></p></quote>. In iis Plato declarat
pulchritudinem animi in veritate sapientiaque
consistere, eam a deo hominibus tribui. Veritas una et
eadem nobis a deo tributa in variis eius effectibus
variarum virtutum cognomenta sortitur. Prout divina
demonstrat sapientia quam a Deo pre ceteris Plato
poposcit, prout naturalia, scientia, ut humana,
prudentia, ut equos facit, iustitia, ut invictos, fortitudo,
ut tranquillos dicitur temperantia.</p>
<p>Ex iis duo virtutum genera numerantur. Morales,
inquam, virtutes et intellective illis prestantiores.
Intellective sunt sapientia, scientia, prudentia;
morales: iustitia, fortitudo et temperantia. Morales
propter operationes earum civiliaque officia notiores
sunt. Intellective propter reconditam veritatem,
occultiores. Preterea, qui honestis moribus educatur,
utpote purior aliis, facile ad intellectivas virtutes
erigitur. Ideo pulchritudinem animi, que consistit in
moribus, primam considerare te iubeo, ut intelligas
unam esse morum omnium rationem, per quam
similiter honesti vocantur. Unam scilicet vite
purissime veritatem, que iustitie, fortitudinis,
temperantie actionibus ad veram nos perducit
felicitatem.</p>
<p>Unam igitur hanc veritatem morum lucemque animi
spetiosissimam primum diligito. Scito quin etiam
supra mores ad sapientie, scientie, prudentie
lucidissimam veritatem te protinus adscensurum, si
considerabis hec animo optimis moribus educato
concedi atque in eis normam moralis vite
rectissimam contineri. Quamvis autem varias
sapientie, scientie, prudentieque doctrinas contuearis,
in cunctis tamen unicam esse veritatis lucem
existimato, per quam omnes pulchre similiter
apellantur. Eam tibi utpote suppremam animi
pulchritudinem summopere amare precipio. Sed enim
una hec in doctrinis plurimis veritas, prima omnium
veritas esse ideo nequit, quoniam in alio est, cum sit in
multis distributa doctrinis. Quicquid autem iacet in
alio, ab alio certe dependet. Neque tamen veritas una a
doctrinarum multitudine nascitur. Quod enim unum
est, ab uno debet oriri. Quare oportet unam quamdam
esse super animam hominis sapientiam, que non per
diversas sit divisa doctrinas, sed una sapientia sit, a
cuius unica veritate veritas hominum multiplex
oriatur.</p>
<p>Illam, o Socrates, unicam unice sapientie lucem,
angeli pulchritudinem esse memento, que tibi super
animi spetiem sit colenda. Ea ut in superioribus
demonstravimus corporum spetiem antecellit, quia
neque loco astringitur neque secundum materie partes
dividitur neque corrumpitur. Antecellit et animi
spetiem, quia eterna est penitus neque temporali
discursione movetur. Quoniam vero angeli lux in
idearum complurium serie micat ac supra
multitudinem omnem unitas sit oportet, que est numeri
totius origo, necesse est eam ab uno rerum omnium
principio, quod ipsum unum vocamus, effluere. Ipsius
itaque unius lux penitus simplicissima infinita
pulchritudo est, quia nec materie sordibus inquinatur,
ut corporis speties neque ut animi forma temporali
progressione mutatur neque ut angeli speties
multitudine dissipatur. Omnis autem qualitas ab
extraneo additamento secreta dicitur apud Phisicos
infinita. Si in se ipso sit calor, frigore et humore non
impeditus, materie pondere non gravatus, calor dicitur
infinitus, quia vis eius libera est neque ullis additionis
limitibus coarctatur. Similiter lumen ab omni corpore
liberum, infinitum, nam sine modo ac termino lucet,
quod natura lucet sua, quando ab alio minime
terminatur. Itaque dei lux et pulchritudo, que mera est
prorsus, ab aliis omnibus absoluta, absque dubio
infinita dicitur pulchritudo. Infinita pulchritudo
immensum quoque requirit amorem. Quapropter te
obsecro, o Socrates, ut certo quodammodo et termino
cetera diligas; deum vero amore diligas infinito
neque ullus divino modus assit amori. Hec Diotima
Socrati.
</p>
</div2>
<div2>
<head>CAPUT XVIIII</head>
<argument><p><emph>Quomodo deus amandus
</emph></p></argument>
<p>Nos autem, o viri clarissimi, non solum sine modo
deum, ut iubere Diotima fingitur, sed deum solum
amabimus. Ita enim mens ad deum ut ad Solem acies
oculorum. Oculus autem non modo lumen pre ceteris
sed et solum appetit lumen. Si corpora, si animos, si
angelos diligemus, non ista quidem sed deum in istis
amabimus. In corporibus quidem dei umbram; in
animis dei similitudinem; in angelis, eiusdem
imaginem. Ita deum ad presens in omnibus diligemus
ut in deo tandem omnia diligamus. Nam ita viventes
eo proficiscemur ut et deum et in deo omnia videamus
amemusque et ipsum et que in ipso sunt omnia. Et
quisquis hoc in tempore sese deo caritate devoverit, se
denique recuperabit in deo. Nempe ad suam, per quam
creatus est, redibit ideam. Ibi rursus, si quid ipsi
defuerit, reformabitur; idee sue perpetuo coherebit.
Verus autem homo et idea hominis idem. Ideo quisque
nostrum in terris a deo separatus, non verus est homo,
cum a sui idea sit formaque disiunctus. Ad eam nos
divinus amor pietasque perducet. Cumque hic
discerpti simus et mutilati, idee tunc nostre amando
coniuncti, integri homines evademus, ut deum primo
in rebus coluisse videamur, quo res deinde in deo
colamus, resque in deo ideo venerari, ut nos ipsos in
eo pre ceteris amplectamur, et amando deum, nos
ipsos videamur amasse.
</p>
</div2>
</div1>
<div1>
<head>ORATIO SEPTIMA</head>
<div2>
<head>CAPUT I</head>
<argument><p><emph>Conclusio supradictorum et opinio Guidonis
Cavalcantis Philosophi</emph></p></argument>
<p>Postremo Christophorus Marsupinus, vir
humanissimus, Alcibiadis personam gesturus, his ad
me verbis convertitur. Gratulor equidem, o Marsili,
Iohannis tui familie plurimum, que inter multos et
doctrina et rebus gestis clarissimos equites, Guidonem
philosophum peperit, de re publica bene meritum et
aculeis dialectice cunctis suo seculo precellentem, qui
hunc amorem socraticum tam moribus quam
carminibus imitatus, brevi quecumque a vobis sunt
dicta perstrinxit.</p>
<p>Phedrus enim amoris originem tetigit ex cahos
visceribus emanantem. Pausanias iam natum amorem,
geminam divisit in spetiem, celestem scilicet et
vulgarem. Eryximachus eius aperuit amplitudinem,
dum cunctis in rebus eum sic inesse monstraret in
partes geminas distributum. Aristophanes quid agat in
singulis tam amplissimi dei presentia declaravit,
ostendens per hunc fractos homines refarciri. Agathon
quanta sit eius virtus potentiaque tractavit, cum ab eo
solo beatos fieri homines disputaret. Socrates tandem,
a Diotima edoctus, summatim quid sit amor et qualis,
unde ortus, quot habeat partes, quorsum tendat et
quantum valeat explicavit.</p>
<p>Guido Cavalcantes philosophus omnia hec
artificiosissime videtur carminibus suis inseruisse.
Quemadmodum Solis radio speculum modo quodam
percussum splendet iterum et proxime sibi appositam
lanam reflexione illa splendoris inflammat, ita ille
partem anime quam obscuram phantasiam vocat atque
memoriam, ceu speculum, pulchritudinis ipsius Solis
locum habentis simulacro tamquam radio quodam per
oculos hausto, censet ita pulsari ut ipsa sibi ex illo
alterum effingat simulacrum, quasi simulacri
primi splendorem, quo appetendi vis non aliter
quam lana accendatur et amet. Addit amorem hunc
primum in appetitu sensus accensum a forma corporis
per oculos inspecta creari. Sed eam ipsam formam non
eo modo quo in corporis materia est, in phantasiam
imprimi sed sine materia, ita tamen ut certi cuiusdam
hominis signato in loco et tempore positi sit imago.
Rursus imaginis huiusmodi spetiem aliquam statim in
mente lucere, que non amplius unius cuiusdam
humani corporis, ut erat in phantasia, videatur esse
similitudo, sed totius eque generis humani ratio
communis et definitio. Itaque sicut ex phantasie
imagine a corpore sumpta, in appetitu sensus corpori
dedito, amor ad sensus proclivis exoritur, ita ex hac
mentis spetie rationeque communi tamquam a corpore
remotissima, amor alius in voluntate nascitur a
commertio corporis alienissimus. Illum in voluptate,
hunc in contemplatione locavit. Illum circa
particularem corporis unius formam revolvi putat,
hunc circa universalem totius humani generis
pulchritudinem. Hos utique amores sibi ipsis in
homine repugnare et illum deorsum ad ferinam et
voluptuosam depellere, hunc sursum ad angelicam
vitam contemplativamque attollere. Hunc absque
perturbatione vult esse et in paucis reperiri; illum
multis passionibus anxium ac plurimos occupare. Ideo
istum paucis verbis absolvit, in alterius passionibus
enarrandis prolixior.</p>
<p>Quoniam vero eadem apertissime, que et vos in
superioribus narravistis, hic explicat, ea in presentia
recensere opus esse non censui. Verum cognovisse
sufficiat philosophum hunc aliquam chaos
informitatem, qualem supra vos posuistis, in amoris
procreatione miscuisse, dum diceret obscuram
phantasiam illuminari atque ex illius obscuritatis et
huius luminis mixtione amorem originem ducere.
Amorem preterea geminum illum celestem scilicet et
vulgarem quis in eius verbis non videat? Originem
quin etiam illius primam in divinorum, secundam in
corporum collocat pulchritudine. <emph>Solem</emph> namque
dei lucem, <emph>radium</emph> corporum formam intelligit.
Finem postremo suum vult eiusdem principiis
respondere, dum alios usque ad formam corporis, alios
usque ad dei spetiem, amoris provehit instigatio.
</p>
</div2>
<div2>
<head>CAPUT II</head>
<argument><p><emph>Socrates fuit verus amator et Cupidini similis
</emph></p></argument>
<p>De amore hactenus. Ad Alcibiadem et Socratem
veniamus. Postquam convive satis amantium deum
laudaverant, reliquum erat ut dei huius cultores
legitimi laudarentur. Maxime omnium legitime
amasse Socrates ab omnibus perhibetur. Is cum per
omnem vitam palam sine ulla prorsus dissimulatione
in castris Cupidinis militasset a nullis unquam notatus
est, quasi minus honeste quemquam dilexerit. Huic
vite severitas et alienorum scelerum correptio frequens
multos et magnos viros, ut solet veritas, infensos
reddiderat, Anitum, Melitum, Liconem presertim,
cives in Republica potentissimos, Thrasymacum,
Polum et Calliam oratores. Aristophanem preterea
comicum acerimum habuit insectatorem. Sed neque
cives illi in accusatione qua Socratem in iudicium
traxere inhonestos amores inscripserunt neque oratores
eius hostes tale quicquam Socrati obijecere. Neque
Aristophanes comicus, licet alia multa ridicula et
absurda in Dionysiis colligat in Socratem maledicta.
An censetis eum si tam feda se labe coinquinasset,
immo nisi fuisset ab huius criminis suspitione
remotissimus, venenosas talium detractorum linguas
evasurum fuisse?</p>
<p>Numquid, o optimi viri, illud in superioribus
animadvertistis, quod dum Plato ipsum fingit amorem,
Socratis omnem pingit effigiem ac numinis illius
figuram ex Socratis persona describit quasi verus amor
ac Socrates similimi sint atque ideo ille pre ceteris
verus sit legitimusque amator? Agite iam amoris
picturam illam in animum revocate. Videbitis in ea
Socratem figuratum. Socratis personam ante oculos
ponite. <emph>Macilentum, aridum squalidumque</emph>
videbitis, hominem scilicet natura melancolicum, ut
fertur atque irsutum, extenuatum inedia,
incuria sordidum. <emph>Nudum</emph> preterea, id est,
simplici et veteri opertum palliolo. <emph>Sine calceis
incedentem</emph>, ita semper solitum incedere Socratem
apud Platonem Phedrus ostendit. <emph>Humilem perque
infima volantem</emph>, humi semper Socratis defixus erat
aspectus, ut ait Phedon. Loca insuper vilia
frequentabat, aut enim in Simonis coriarii aut in
sculptorum officinis obversabatur. Rusticis et
incomptis utebatur vocabulis, quod illi obijcit
Callicles in <title>Gorgia</title>. Adeo preterea mitis, ut
multis lacessitus iniuriis, sepe etiam pulsatus, ne
commotus quidem animo fuisse tradatur. <emph>Sine
domicilio</emph>. Interrogatus Socrates cuias esset:
Mundanus inquit. Ibi enim patria, ubi bonum. Sed
neque huic proprii lares neque mollis lectus neque
pretiosa supellex. <emph>Ad fores, in via, sub divo
dormiens</emph>. Hec apertum pectus et cor patens
omnibus in Socrate nostro significant. Preterea quod et
visu delectabatur atque auditu, que fores animi sunt,
quod etiam securus et intrepidus incedebat, iacebatque
etiam, si oportuisset, pallio obvolutus ubique.
<emph>Semper egenus</emph>. Quis nesciat Socratem
sculptoris et obstetricis fuisse filium et usque in
senectutem in sculpendis lapidibus manu propria
victum quesisse, nec habuisse unquam unde se satis et
filios aleret? Hic inopiam sue mentis passim
confitebatur, interrogans omnes, nihil scire se
predicans. <emph>Virilis</emph>. Erat enim constantis animi
invicteque sententie qui etiam Archelaum Macedonem
et Scopam Crannonium Eurylochumque Larisseum
aspernatus est alto animo, cum ab eis missas pecunias
non accepit neque ipse ad eos voluit proficisci.
<emph>Audax feroxque</emph>. Quanta eius fuerit in rebus
bellicis fortitudo, Alcibiades in <title>Convivio</title>
explicat copiosissime, cui Socrates cum in Potidea
vicisset victoriam sponte dicitur concessisse.
<emph>Vehemens</emph>. Erat quippe, ut recte Zopyrus
physionomus iudicaverat, concitatissimus. Sepe vero
inter loquendum, agente id orationis vehementia,
iactare digitos solebat et crines vellere.
<emph>Facundus</emph>. Huic rationes in utramque
partem ferme pares, dum differeret,
suppetebant. Hic licet incomptis verbis uteretur, ut in
<title>Convivio</title> Alcibiades ait, magis tamen quam
Themistocles et Pericles omnesque ceteri oratores
audientium animos commovebat.
<emph>Pulchris et bonis insidiatur</emph>. Isidiatum sibi
semper fuisse Socratem Alcibiades inquit. Eorum
quippe, qui honesta indole prediti videbantur, amore
captus, eosdem rationibus suis ad philosophie studia
Socrates capiebat. <emph>Callidus sagaxque venator</emph>.
Socratem venari solitum ex corporis forma divinam
spetiem, in superioribus satis est dictum, et in
<title>Protagora</title> Plato testatur. <emph>Machinator</emph>.
Multis modis, ut indicant Platonis dialogi, sophistas
confutabat, adolescentes exhortabatur, modestos viros
erudiebat. <emph>Prudentie studiosus</emph>. Fuit enim tanta
prudentia et in presagiendo tam perspicax ut quisquis
contra eius consilium quicquam ageret perderetur;
quod in <title>Theage</title> a Platone narratur. <emph>Per
omnem vitam philosophans</emph>. Hic in sua illa apud
iudices defensione iudicibus edixit, ut si ea conditione
eum morte absolverent ut numquam postea
philosophetur, se mori malle quam philosophari
desinere.</p>
<p><emph>Incantator, fascinator, veneficus atque sophista</emph>.
Nempe Alcibiades ait se magis Socraticis verbis quam
Marsye Olympiique excellentium musicorum melodia
mulceri. Demonem vero illi fuisse familiarem et
accusatores sui et amici testantur. Sophistam quoque
Socratem Aristophanes comicus apellavit atque etiam
sui accusatores. Quippe cui equa esset hortandi et
dehortandi facultas. <emph>Inter sapientiam et inscitiam
medius</emph>. Cum omnes homines ignorantes sint, inquit
Socrates, hoc ego tam a ceteris differo, quod meam
ignorantiam non ignoro, cum alii prorsus ignorent. Ita
erat inter sapientiam et ignorantiam medius, qui licet
res ipsas nesciret, suam tamen ignorantiam
cognoscebat.</p>
<p>Quas ob res Socratem amori similimum ideoque
verissimum amatorem post amorem ipsum laudandum
Alcibiades iudicavit, ut in eius laude
intelligamus omnes qui similiter amant esse laudatos.
Que Socratis laudes sint, hic audivistis et in Platonis
verbis Alcibiadis ore patent clarissime. Quo etiam
pacto amabat Socrates, cognoscere potest qui Diotime
doctrine meminerit.
</p>
</div2>
<div2>
<head>CAPUT III</head>
<argument><p><emph>De amore ferino, quod insanie speties est
</emph></p></argument>
<p>Verum interroget forte quispiam quid hominum generi
Socraticus amor iste conducat, cur tantis sit laudibus
celebrandus, quid obsit contrarius. Dicam equidem,
altius aliquanto exorsus.</p>
<p>Plato noster furorem in <title>Phedro</title>, mentis
alienationem definit. Alienationis autem duo genera
tradit. Ateram ab humanis morbis, alteram a deo
provenire existimat. Insaniam illam, hanc divinum
furorem nuncupat. Insanie morbo infra hominis
spetiem homo deicitur et ex homine brutum
quodammodo redditur. Insanie duo sunt genera.
Alterum cerebri, alterum cordis vitio nascitur.
Cerebrum sepe adusta bili, sepe sanguine adusto,
nonnumquam atra bili nimium occupatur. Hinc
dementes homines quandoque redduntur. Qui adusta
bili vexantur, vel a nemine lacessiti vehementissime
irascuntur, alte vociferantur, in obvios irruunt, se ipsos
et alios cedunt. Qui sanguine adusto laborant, effusos
nimium in risus prorumpunt, preter omnium
consuetudinem se iactant, mirabilia de se pollicentur,
cantu gestiunt exultantque tripudio. Qui bili premuntur
atra, merent perpetuo, ipsi sibi somnia fingunt, que vel
presentia exspavescant vel futura formident. Atque he
quidem tres insanie speties cerebri fiunt defectu.
Quando enim humores illi retinentur in corde,
angustiam et solicitudinem pariunt, non dementiam.
Tunc vero amentiam quando caput
oppresserint. Ideo cerebri vitio dicuntur contingere.
Cordis autem morbo eam proprie insaniam fieri
arbitramur, qua affliguntur ii qui perdite amant. His
falso sacratissimum nomen amoris tribuitur. Verum ne
forte nimis contra multos sapere videamur,
disputationis gratia, nos etiam amoris nomine ad istos
utamur.
</p>
</div2>
<div2>
<head>CAPUT IV</head>
<argument><p><emph>Amoris vulgaris est fascinatio quedam
</emph></p></argument>
<p>Vos autem aurium ac mentis intentionem dicendis
accommodate. Sanguis in adolescentia subtilis est,
clarus, calidus atque dulcis. Procedente enim etate
subtilioribus partibus resolutis fit crassior, propterea
fit et obscurior. Nempe quod tenue rarumque est,
purum est atque perlucidum; contrarium vero contra.
Cur calidus atque dulcis? Quia vita et vivendi initium,
ipsa scilicet generatio in calore et humore consistit ac
semen, prima viventium genitura, calidum est et
humidum. Natura talis in pueritia et adolescentia viget.
In sequentibus etatibus paulatim in contrarias
qualitates, siccitatem et frigiditatem, necessario
permutatur. Ideo sanguis in adolescente subtilis est,
clarus, calidus atque dulcis. Quia subtilis, clarus, quia
recens, calidus atque humidus, quia calidus et humidus
est, ideo dulcis esse videtur. Dulce enim sit in calidi et
humidi mixtione. Quorsum hec? Nempe ut intelligatis
spiritus in hac etate subtitles et claros esse, calidos
atque dulces. Hi enim cum a cordis calore ex puriori
sanguine generentur, tales in nobis sunt semper qualis
est et sanguinis humor. Quemadmodum vero
spirituum vapor huiusmodi creatur ex sanguine, ita et
ipse similes sibi radios per oculos quasi vitreas
phenestras emictit. Atque etiam sicut cor mundi Sol
suo circuitu lumen perque lumen virtutes suas ad
inferiora demictit, sic corporis nostri cor motu suo
quodam perpetuo proximum sibi sanguinem
agitans, ex eo spiritus in totum corpus perque illos,
luminum scintillas per membra diffundit quidem
singula, per oculos autem maxime. Ad altissimas
quippe corporis partes spiritus, maxime cum sit
levissimus, evolat, eiusque lumen per oculos, cum ipsi
perspicui sint atque omnium partium nitidissimi,
uberius emicat.</p>
<p>Inesse vero oculis et cerebro lumen aliquod, licet
exiguum, animalia multa que noctu vident, testimonio
esse possunt, quorum in tenebris coruscant oculi. Ac
etiam, si quis certo quodam modo oculi angulum
digito presserit contorseritque, circulum quemdam
videtur intra se lucidum intueri. Fertur et divus
Augustus oculos adeo claros et nitidos habuisse ut,
cum acrius quemquam intueretur, cogeret eum quasi
ad Solis fulgorem vultum submictere. Tiberius quoque
pregrandibus fuisse oculis traditur et qui, quod mirum
esset, noctu et in tenebris viderent, sed ad breve, et
cum primum e somno patuissent, deinde rursus
ebescebant. Quod autem radius emissus ab oculis
vaporem secum spiritalem trahat et vapor iste
sanguinem, ex eo perspicimus quod lippi et rubentes
oculi spectantis proxime oculos radii sui emissione
cogunt morbo simili laborare. Ubi apparet et radium
usque ad obvium illum protendi et cum radio una
vaporem corrupti sanguinis emanare, cuius contagione
oculus spectantis inficitur.</p>
<p>Scribit Aristoteles, mulieres quando sanguis
menstruus defluit, intuitu suo speculum sanguineis
guttis sepe fedare. Quod ex eo fieri arbitror quia
spiritus, qui vapor sanguinis est, sanguis quidam
tenuissimus videtur esse, adeo ut aspectum effugiat
oculorum, sed in speculi superficie factus crassior
clare perspicitur. Hic si in rariorem materiam aliquam,
ceu pannum aut lignum incidat, ideo non videtur quia
in superficie rei illius non restat, sed penetrat. Si in
densam quidem, sed asperam, sicuti saxa, lateres et
similia, corporis illius inequalitate dissipatur et
frangitur. Speculum autem propter duritiem sistit in
superficie spiritum; propter equalitatem
lenitatemque servat infractum; propter nitorem,
spiritus ipsius radium iuvat et auget; propter
frigiditatem, rarissimam illius nebulam cogit in
guttulas. Eadem ferme ratione quotiens hiantibus
faucibus obnixe hanelamus in vitrum, eius faciem
tenuissimo quodam salive rore conspergimus.
Siquidem alitus a saliva evolans in ea materia
compressus relabitur in salivam.</p>
<p>Ergo quid mirum, si patefactus oculus et intentus in
aliquem, radiorum suorum aculeos in adstantis oculos
iaculatur atque etiam cum aculeis istis, qui spirituum
vehicula sunt, sanguineum vaporem illum, quem
spiritum nuncupamus, intendit? Hinc virulentus
aculeus transverberat oculos cumque a corde
percutientis mictatur, hominis perculsi precordia,
quasi regionem propriam repetit, cor vulnerat, inque
eius duriori dorso ebescit reditque in sanguinem.
Peregrinus hic sanguis, a saucii hominis natura
quodammodo alienus, sanguinem eius proprium
inficit. Infectus sanguis egrotat. Hinc duplex sequitur
fascinatio. Aspectus fetidi senis et mulieris menstrua
patientis puerum fascinat. Aspectus adolescentis
fascinat seniorem. Quoniam vero senioris humor
frigidus est atque tardissimus, vix dorsum cordis
attingit in puero et ineptus ad transitum, cor, nisi
propter infantiam sit mollissimum, parum admodum
commovet. Hec ideo levis fascinatio est. Illa vero
gravissima, per quam iunior transfigit precordia
senioris. Hoc illud est, o amici optimi, de quo
Platonicus Apuleius conqueritur: <quote><p>«<emph>Causa</emph></p></quote>,
inquit, <quote><p><emph>omnis et origo presentis doloris, et etiam
medela ipsa et salus unica mihi tute ipse es. Isti enim
tui oculi, per meos oculos ad intima delapsi precordia,
acerimum meis medullis commovent incendium. Ergo
misere tua causa pereuntis</emph>»</p></quote>.

Ponite obsecro ante oculos Phedrum Myrrinusum et
Thebanum illum eius amore captum, Lysiam
oratorem. Lysias in Phedri vultum inhiat, Phedrus in
oculos Lysie scintillas suorum defigit oculorum
cumque scintillis una transmictit et spiritum. Radius
Phedri radio Lysie facile copulatur, spiritui quoque
facile iungitur spiritus. Vapor huiusmodi a Phedri
corde genitus, Lysie statim petit precordia,
quorum ebetudine fit compactior et in priorem Phedri
relabitur sanguinem, ita ut Phedri sanguis, quod
mirum est, iam in corde sit Lysie. Hinc ad clamorem
confestim prorumpit uterque Lysias ad Phedrum: O
cor meum, Phedre, carissima viscera. Phedrus ad
Lysiam: O spiritus meus, o meus sanguis Lysia.
Sequitur Phedrus Lysiam, quia cor suum poscit
humorem. Sectatur Phedrum Lysias, quia sanguineus
humor vas proprium postulat, suam exigit sedem.
Verum Lysias Phedrum sectatur ardentius. Facilius
enim cor sine minima humoris sui particula quam
humor ipse sine corde proprio vivit. Rivus fonte magis
quam fons rivulo indiget. Igitur ut ferrum qualitate
magnetis accepta ad lapidem hunc trahitur quidem,
lapidem vero non attrahit, ita Lysias Phedrum magis
quam Phedrus Lysiam sequitur.
</p>
</div2>
<div2>
<head>CAPUT V</head>
<argument><p><emph>Quam facile amore irretiamur
</emph></p></argument>
<p>An potest, dixerit quispiam, tenuis radius, levissimus
spiritus, pauculus sanguis Phedri tam cito, tam
vehementer tam pernitiose totum Lysiam inquinare?
Hoc utique mirum non videbitur, si ceteros morbos qui
contagione nascuntur considerabitis, si pruritum, si
scabiem, si lepram, pleuresim, phtisim, disenteriam,
lippitudinem, epidimiam. Amatoria vero contagio
facile fit et gravissima omnium pestis evadit. Quippe
spiritalis vapor ille sanguisque ab adolescente seniori
prorsus iniectus, quatuor habet, ut supra diximus,
qualitates. Clarus est, subtilis, calidus atque dulcis.
Quia clarus, oculorum et spirituum claritati in seniore
maxime consonat, blanditur et allicit. Quo fit ut avide
ab illis hauriatur. Quia subtilis, celerime convolat in
precordia. Inde facilime per venas et arterias in corpus
permanat universum. Quia calidus, vehementer agit et
movet et fortius senioris sanguinem inficit eumque in
suam convertit naturam. Quod ita Lucretius tetigit:
<quote rend="block"><p><emph>
Hinc illa te primum Veneris dulcedinis in cor
Stillavit gutta et successit frigida cura.
</emph></p></quote>
Preterea, quia dulcis, fovet viscera quodammodo,
pascit atque oblectat. Hinc fit ut totus viri sanguis, in
invenilis sanguinis naturam mutatus, iunioris illius
appetat corpus, quo suas venas inhabitet et recentis
sanguinis humor, venas quoque recentes et teneras
illabatur. Fit etiam ut voluptate simul et dolore eger
iste tangatur. Voluptate propter vaporis illius et
sanguinis claritatem atque dulcedinem. Illa siquidem
allicit, hec oblectat. Dolore, propter eiusdem
subtilitatem atque calorem. Illa quippe viscera dividit
et discerpit iste homini quod suum est aufert et in
alterius mutat naturam, per quam sane mutationem
eum in se quiescere non permictit, sed ad eum semper
a quo infectus est trahit. Hoc ita Lucretius innuit:
<quote rend="block"><p><emph>
Idque petit corpus, mens unde est saucia amore.
Namque omnes plerumque cadunt in vulnus et illam.
Emicat in partem sanguis unde icimur ictu.
Et si cominus est, hostem ruber occupat humor.
</emph></p></quote>
In his carminibus Lucretius non aliter vult sanguinem
hominis oculorum radio vulnerati in vulnerantem
prolabi quam hominis gladio cesi sanguis relabitur in
cedentem. Huius, ut ita dicam, miraculi si rationem
requiritis, afferam. Vulnerat Hector Patroclum ac
perimit. Patroclus Hectorem inspicit vulnerantem.
Unde eius cogitatio iudicat ulciscendum. Confestim ad
vindictam bilis accenditur; ab ea sanguis inflammatur
et ad vulnus e vestigio properat, tum ut partem illam
corporis foveat, tum etiam ad vindictam. Eodem
currunt et spiritus, hi quia leves sunt, ad Hectorem
usque volantes in eum migrant; eius calore servantur
ad tempus, puta ad horas septem. Eodem ipso in
tempore si Hector cadaveris vulnus cominus intentus
inspiciat, vulnus cruorem versus Hectorem eicit, potest
enim cruor versus hostem quodammodo effluere, tum
quia non dum calor omnis extinctus est, non dum
agitatio quievit interior, tum quia paulo ante in eum
concitus fuerat, tum denique quia sanguis spiritus
repetit suos atque etiam spiritus suum attrahunt
sanguinem. Simili quodam pacto hominis amore saucii
sanguinem festinare inferientem et Lucretius innuit et
nos summopere comprobamus.
</p>
</div2>
<div2>
<head>CAPUT VI</head>
<argument><p><emph>De miro quodam effectu vulgaris amoris
</emph></p></argument>
<p>Dicamne, o viri castissimi, quod sequitur, an potius
pretermictam? Dicam certe postquam res ipsa postulat,
et si dictu videtur absurdum. At enim quis turpia non
turpiter dixerit? Tanta permutatio senioris hominis
vergens ad iunioris similitudinem facit ut iste totum
sui corpus in illum transferre et totum illius in se
transfundere studeat, ut vel recens humor vasa
recentia, vel vasa teneriora teneriorem consequantur
humorem. Hinc multa inter se turpissime facere
compelluntur. Cum enim genitale semen a toto
corpore defluat, solo huius iactu vel tractu totum
corpus tradere se posse confidunt et totum accipere. Id
in se ipso philosophus epicureus ille persensit
Lucretius amantium omnium infelicissimus:
<quote rend="block"><p><emph>
Sic igitur Veneris qui telis accipit ictus,
Sive puer membris mulieribus hunc iaculatur
Seu mulier toto iactans de corpore amorem
Unde feritur, eo tendit, gestitque cohire.
Et iacere humorem in corpus de corpore eductum.

Affingunt avide corpus, iunguntque salivas
Oris et inspirant pressantes dentibus ora
Nequicquam, quoniam nil inde abradere possunt
Nec penetrare et abire in corpus corpore toto.
Nam facere interdum velle et certare videntur.
Usque adeo cupide Veneris compagibus herent
Membra voluptatis dum vi labefacta liquescunt.
</emph></p></quote>
Hec Lucretius Epicureus. Quod etiam totum in se
capere amatum amantes cupiant, Arthemisia Mausoli
regis Carie uxor ostendit, que supra affectionis
humane fidem virum suum amavisse dicitur, eiusque
defuncti corpus redegisse in pulverem et aque inditum
ebebisse.
</p>
</div2>
<div2>
<head>CAPUT VII</head>
<argument><p><emph>Vulgaris amor est sanguinis perturbatio
</emph></p></argument>
<p>Esse vero hanc in sanguine passionem, illud
argumento est quod estus huiusmodi alterna requie
caret, continua vero febris a Physicis in sanguine
ponitur; que autem horas sex quieti relinquit, in
pituita; que diem unum, in bili; que duos, in atre bilis
humore. In sanguine igitur illam merito collocamus. In
sanguine videlicet melancolico, ut in oratione Socratis
audivistis, hunc sanguinem cogitationis semper affixio
comitatur.
</p>
</div2>
<div2>
<head>CAPUT VIII</head>
<argument><p><emph>Quo pacto amator amato similis efficiatur
</emph></p></argument>
<p>Ideo nemo vestrum miretur, si quem amantem
audiverit amati sui similitudinem aliquam vel figuram
suo in corpore contraxisse. Pregnantes sepe mulieres
vinum, quod avidissime cupiunt, vehementer
excogitant. Vehemens cogitatio spiritus movet
interiores atque in iis excogitate rei pingit imaginem.
Isti sanguinem movent similiter et in mollissima fetus
materia vini imaginem exprimunt. Amator autem
ardentius quam pregnantes suas cupit delitias
vehementiusque et firmius cogitat. Quid mirum si
usque adeo herentes et infixi pectore vultus ab ipsa
cogitatione pingantur in spiritu, a spiritu statim in
sanguine infigantur? Presertim cum in Lysie venis iam
mollissimus sanguis Phedri sit genitus, ut facilime
possit Phedri vultus in sui ipsius sanguine relucere.
Quoniam vero membra corporis singula ut quotidie
arescunt ita sumpto alimonie rore quotidie revirescunt,
sequitur ut in dies corpus cuiusque hominis
quod sensim exaruit paulatim reficiatur. Reficiuntur
autem membra a sanguine ex venarum rivulis
emanante. Ergo miraberis si certa similitudine pictus
sanguis eamdem membris impresserit, ut Lysias
tamdem Phedro in non nullis vel coloribus vel
lineamentis aut affectibus aut gestibus evasisse similis
videatur?
</p>
</div2>
<div2>
<head>CAPUT IX</head>
<argument><p><emph>A quibus precipue irretiamur
</emph></p></argument>
<p>Queret forsitan aliquis a quibus precipue et quo pacto
illaqueentur et quomodo solvantur amantes. Femine
profecto viros facile capiunt, facilius autem ille que
masculam quandam indolem pre se ferunt. Et tanto
facilius masculi quanto similiores sunt viris quam
femine et sanguinem spiritumque habent lucidiorem,
calidiorem, subtiliorem, qua in re amatoria consistit
illaqueatio. Ex maribus autem illi viros seu mulieres
velocissime fascinant qui sanguinei sunt potissimum
et quadam ex parte collerici; oculos amplos habent,
glaucos atque nitentes, precipue vero si casti vivant,
neque per cohitum claro humorum suco exhausto
serenos vultus fedaverint. Hec enim ad ipsas sagiptas
proprie emictendas que cor vulnerant, ut supra
tetigimus, requiruntur. Irretiuntur preterea cito quibus
nascentibus Venus fuerit in Leone, vel Luna Venerem
vehementer aspexerit, et qui eadem complexione sunt
prediti. Flegmatici in quibus dominatur pituita,
numquam. Melancolici, in quibus atra bilis, vix
quidem captantur, sed capti numquam postea
liberantur. Quando sanguineus devincit sanguineum,
leve iugum est, suave vinculum, similis namque
complexio mutuum creat amorem. Huius preterea
humoris suavitas spem et fiduciam prestat amanti.
Quando colericus colericum, intolerabilior
servitus. Vicissitudinem quidem nonnullam
benivolentie in iis facit complexionis similitudo, sed
igneus ille bilis humor crebra illos iracundia turbat.
Quando sanguineus colericum aut contra, propter
suavis simul et acris humoris commixtionem,
alternatio quedam provenit iracundie et gratie,
voluptatis atque doloris. Cum sanguineus
melancolicum ligat, nodus perpetuus, non miserimus.
Sanguinis quippe dulcedo melancolie amaritudinem
temperat. Cum vero collericus illaqueat melancolicum,
pestis omnium pernitiosissima. Acutissimus
adolescentis humor, senioris viscera passim illabitur.
Est mollis flamma medullas. Uritur infelix amator.
Colera ad iracundiam cedesque provocat. Melancolia
ad merorem et perpetuam querimoniam, his sepe idem
qui Phillidi, Didoni, Lucretio amoris est exitus.
Flegmaticus autem seu malencolicus adolescens
propter sanguinis et spirituum crassitudinem capit
neminem.
</p>
</div2>
<div2>
<head>CAPUT X</head>
<argument><p><emph>Quo pacto fascinantur amantes
</emph></p></argument>
<p>Quo autem pacto fascinentur amantes, satis supra
dixisse videmur, si modo illud addamus mortales tunc
summopere fascinari quando frequentissimo intuitu
aciem visus ad aciem dirigentes, lumina iungunt
luminibus et longum, miseri, combibunt amorem.
Huius profecto morbi, ut Museo placet, causa omnis et
origo est oculus. Ideo siquis nitore polleat oculorum,
licet minus, in reliquis membris compositus sit, sepius
intuentes ea ratione qua diximus, insanire compellit.
Qui contra dispositus est, ad moderatam quandam
benivolentiam invitat potius quam ardorem.
Reliquorum preter oculos membrorum concinnitas non
cause vim ad egrotationem huiusmodi, sed occasionis
impulsum videtur habere. Talis quippe compositio
eminus prospicientem, ut propius accedat,
hortatur. Deinde cernentem cominus, in ipsa sui
consideratione diutissime detinet. Immorantem vero
solus ipse ferit intuitus. Ad moderatum autem amorem
illum divinitatis participem, de quo in hoc convivio ut
plurimum disputatur, non oculus solus ut causa, sed
partium cunctarum concordia iocunditasque concurrit.
</p>
</div2>
<div2>
<head>CAPUT XI</head>
<argument><p><emph>Modus solvendi ab amore
</emph></p></argument>
<p>Hactenus quomodo et a quibus irretiamur tractavimus.
Restat ut quomodo solvamur paucis doceamus. Solutio
vero duplex: altera quidem nature, atera diligentie.
Naturalis est que certis temporis intervallis perficitur.
Que non ad hunc solum sed ad omnes attinet morbos.
Siquidem in cute pruritus eatenus permanet quatenus
tabidi sanguinis fex in venis, aut salsedo pituite viget
in membris. Defecato sanguine et pituita demollita
pruritus desinit et fede cutis macule abolentur.
Evacuationis tamen natura diligentia confert
plurimum. Repentina evacuatio vel unctio
periculosissima iudicatur. Inquietudo quoque
amantium tam diu necessario perseverat quam diu
infectio illa sanguinis per fascinationem iniecta
visceribus permanens, gravi cor premit cura, vulnus
alit venis, cecis membra flammis adurit. A corde
siquidem in venas, a venis in membra fit transitus. Hac
denique expurgata amantium immo vero amentium
cessat inquietudo. Id longum in omnibus requirit
temporis spatium; in melancolicis vero longissimum,
presertim si Saturni influxu fuerint irretiti. Adde et
amarissimum, si Saturno retrogrado vel Marti
coniuncto vel Soli opposito mancipati sint. Egrotant
illi etiam diutissime, in quorum nativitate Venus in
domo Saturni fuerit, vel Saturnum Lunamque
vehementer aspexerit. Addenda est naturali huic
purgationi diligentissime artis industria. Cavendum
in primis ne immatura evellere vel amputare
tentemus neque summo cum periculo discindamus que
tutius dissuere possumus. Consuetudinis intermissio
facienda. Summopere vero cavendum ne lumina
oculorum luminibus coniungantur. Si quid in amati
animo vel corpore vitii est, diligenter animo
revolvendum. Plurimis, variis, gravibus negotiis
animus applicandus. Sepe minuendus sanguis est.
Vino utendum claro; non numquam etiam ebrietate, ut
veteri sanguine vacuato, novus sanguis accedat, novus
et spiritus. Exercitatione sepe ad sudorem usque uti
prestat, per quam corporis meatus ad expurgationem
faciendam aperiantur. Ea insuper omnia, que Physici
ad cordis presidium adhibent et cerebri alimentum,
prosunt quam plurimum. Sepe etiam coheundum
Lucretius precipit:
<quote rend="block"><p><emph>
Sed fugitare decet simulacra et pabula amoris
Absterrere sibi atque alio convertere mentem
Et iacere humorem conilectum in corpora queque
Nec retinere semel conversum unius amore.
</emph></p></quote>

</p>
</div2>
<div2>
<head>CAPUT XII</head>
<argument><p><emph>Quam noxius vulgaris amor
</emph></p></argument>
<p>Sed ne diutius de insania loquentes insaniamus, sic
breviter concludamus. Insanie speties quedam est
anxia illa solicitudo qua vulgares amantes diu
noctuque vexantur. Qui amore durante bilis incendio
primum, deinde atre bilis adustione afflicti, in furias
ignemque ruunt, et quasi ceci quo precipitentur
ignorant. Quam pernitiosus adulterinus hic amor tam
amatis quam amantibus sit, Lysias Thebanus et
Socrates apud Platonem in <title>Phedro</title> demonstrant.
Hoc itaque furore homo in bestie naturam devolvitur.
</p>
</div2>
<div2>
<head>CAPUT XIII </head>
<argument><p><emph> Quam utilis divinus amor et de quatuor eius
speciebus</emph></p></argument>
<p>Divino autem furore super hominis naturam erigitur et
in deum transit. Est autem furor divinus illustratio
rationalis anime, per quam deus animam a superis
delapsam ad infera, ab inferis ad superna retrahit.
Lapsus anime ab ipso uno rerum omnium principio ad
corpora, per quatuor gradus efficitur, per mentem,
rationem, opinionem atque naturam. Nam cum in
omni rerum ordine sex gradus existant, quorum
summum tenet ipsum unum, infimum, corpus, media
vero sunt quatuor que prediximus, necesse est
quicquid a primo ad ultimum labitur, quatuor per
media cadere. Ipsum unum, rerum omnium terminus
et mensura, confusionis et multitudinis expers. Mens
angelica, multitudo quidem idearum sed stabilis et
eterna. Ratio anime, multitudo notionum
argumentationumque mobilis, sed ordinata. Opinio
autem inordinata et mobilis imaginum multitudo sed
substantia puntisque unita, cum anima ipsa in qua est
opinio una substantia sit, nullum occupans locum.
Natura, id est, nutriendi vis ab anima, et animalis
complexio similiter, nisi quod per corporis punta
diffunditur. Corpus autem indeterminata partium et
accidentium multitudo, subiecta motui et substantia
puntis momentisque divisa.</p>
<p>Hec omnia respicit anima nostra. Per hec descendit,
per hec et adscendit. Ut enim ab ipso uno, quod
omnium principium est, producitur, unitatem
quamdam sortita est, que omnem essentiam eius, vires
operationesque unit, a qua et ad quam ita cetera que in
anima sunt, se habent, sicut a centro et ad centrum
circuli linee. Unit vero non modo anime partes
invicem et ad totam animam sed animam totam ad
ipsum unum, rerum omnium causam. Ut autem divine
mentis radio claret, rerum omnium ideas per mentem
actu stabili contemplatur. Ut se ipsam respicit, rationes
rerum universales cogitat et a principiis ad
conclusiones raciocinatione discurrit. Ut corpora
respicit, particulares rerum mobilium formas atque
imagines per sensus acceptas opinione volutat. Ut
materiam attingit natura velut instrumento utitur, quo
unit materiam movet et format. Unde generationes,
augmenta et eorum contraria proficiscuntur. Cernitis
igitur quod ab uno quod super eternitatem in eternam
multitudinem labitur, ab eternitate in tempus, a
tempore in locum atque materiam. Labitur, inquam,
quando ab ea puritate qua nata est, longius corpus
amplectendo discedit.
</p>
</div2>
<div2>
<head>CAPUT XIV</head>
<argument><p><emph>Quibus gradibus divini furores animam
extollant</emph></p></argument>
<p>Quapropter sicut per quatuor descendit gradus, per
quatuor ascendat necesse est. Furor autem divinus est
qui ad supera tollit, ut in eius definitione consistit.
Quatuor ergo divini furoris sunt speties. Primus
quidem poeticus furor, alter mysterialis, tertius
vaticinium, amatorius affectus est quartus. Est autem
poesis a Musis, mysterium a Dionysio, vaticinium ab
Apolline, amor a Venere. Redire quippe ad unum
animus nequit nisi ipse unum efficiatur. Multa vero
effectus est, quia est lapsus in corpus, in operationes
varias distributus et ad corporalium rerum
multitudinem respicit infinitam. Ex quo partes eius
superiores pene obdormiunt, inferiores aliis
dominantur. Ille torpore, iste perturbatione afficiuntur.
Totus autem animus discordia et inconcinnitate
repletur. Poetico ergo furore primum opus est, qui per
musicos tonos que torpent suscitet, per harmonicam
suavitatem que turbantur mulceat, per diversorum
denique consonantiam dissonantem pellat discordiam
et varias partes animi temperet. Neque satis hoc est.
Multitudo enim adhuc restat in animo. Accedit ergo
mysterium ad Dionysium pertinens, quod
expiationibus sacrisque et omni cultu divino,
partium omnium intentionem in mentem, qua deus
colitur, dirigit. Unde cum singule animi partes ad
unam mentem redacte sint, iam totum quoddam unum
ex pluribus factus est animus. Tertio vero adhuc opus
est furore, qui mentem ad unitatem ipsam, anime
caput, reducat. Hoc Apollo per vaticinium efficit. Nam
cum anima supra mentem in unitatem surgit, futura
presagit. Demum cum anima facta est unum, unum,
inquam, quod in ipsa natura et essentia anime est,
restat ut illico in unum, quod est super essentiam, id
est, deum se revocet. Hoc celestis illa Venus per
amorem, id est, divine pulchritudinis desiderium
bonique ardorem explet.</p>
<p>Primus itaque furor inconcinna et dissonantia
temperat. Secundus temperata unum totum ex partibus
efficit. Tertius unum totum supra partes. Quartus in
unum, quod super essentiam et super totum est, ducit.
Plato in <title>Phedro</title> mentem divinis deditam in
anima hominis aurigam vocat; unitatem anime, aurige
caput; rationem opinionemque per naturalia
discurrentem, equum bonum; phantasiam confusam
appetitumque sensuum, malum equum. Anime totius
naturam, currum, quia motus suus tamquam
orbicularis a se incipiens in se denique redit dum sui
ipsius naturam animadvertit. Ubi consideratio eius ab
anima profecta in eamdem revertitur. Alas animo
tribuit, per quas in sublime feratur, quarum alteram
putamus esse indagationem illam qua mens assidue ad
veritatem adnititur, alteram boni desiderium, quo
nostra voluntas semper afficitur. He partes anime
suum amictunt ordinem, quando perturbante corpore
confunduntur. Primus itaque furor, <emph>bonum
equum</emph>, id est, rationem opinionemque, a <emph>malo
equo</emph>, id est, a phantasia confusa et sensuum
appetitu distinguit. Secundus malum equo bono,
bonum <emph>aurige</emph>, id est, menti subicit. Tertius
aurigam in <emph>caput suum</emph>, id est, in unitatem,
mentis apicem, dirigit. Postremus caput aurige in
caput rerum omnium vertit. Ubi auriga beatus est, et
ad <emph>presepe</emph>, id est, ad divinam pulchritudinem
<emph>sistens equos</emph>, id est, accomodans omnes sibi
subiectas anime partes. <emph>Obicit illis ambrosiam et
super ipsam nectar potendum</emph>, id est,
visionem pulchritudinis et ex visione letitiam. Hec
quatuor furorum opera sunt. De quibus generatim in
<title>Phedro</title> disputat. Proprie vero de poetico furore
in <title>Ione</title>, de amatorio in <title>Convivio</title>.
Omnibus iis furoribus occupatum fuisse Orpheum libri
eius testimonio esse possunt. Amatorio maxime
Saphon, Anacreontem, et Socratem fuisse correptos
accepimus.
</p>
</div2>
<div2>
<head>CAPUT XV</head>
<argument><p><emph>Omnibus his furoribus amor prestantior est
</emph></p></argument>
<p>Omnium potentissimus et prestantissimus est
amatorius, potentissimus, inquam, propterea quod
omnes alii ipso necessario indigent. Neque enim
poesim neque mysteria neque vaticinium sine ingenti
studio, flagranti pietate et sedulo divinitatis cultu
consequimur. Studium vero, pietatem, cultum, quid
aliud dicimus quam amorem? Igitur omnes amoris
potentia constant. Est etiam prestantissimus quoniam
ad hunc tamquam ad finem alii referuntur. Hic autem
proxime deo nos copulat. Hos utique furores quatuor,
totidem adulterini affectus falso imitari videntur.
Poeticum quidem musica ista vulgaris que auribus
duntaxat blanditur. Mysterialem vana multorum
hominum superstitio. Fatidicum, fallax prudentie
humane conijectio. Amatorium libidinis impetus.
Verus enim amor nihil est aliud quam nixus quidam ad
divinam pulchritudinem evolandi, ab aspectu
corporalis pulchritudinis excitatus. Adulterinus autem
ab aspectu in tactum precipitatio.
</p>
</div2>
<div2>
<head>CAPUT XVI</head>
<argument><p><emph>Quam utilis verus amator
</emph></p></argument>
<p>Queritis quid amor socraticus conferat? Primo quidem
ipsi Socrati plurimum ad alas recuperandas, quibus in
patriam revolet, deinde civitati sue magnopere ad
honeste feliciterque vivendum. Civitatem
profecto non lapides sed homines faciunt. Homines
vero a tenera etate, quemadmodum arbores a
tenerioribus curandi sunt et ad frugem optimam
dirigendi. Puerorum curam parentes habent et
pedagogi. Adolescentes autem limites parentum et
pedagogorum non prius transgrediuntur quam iniqua
vulgi consuetudine depraventur. Superiorem quippe
vivendi normam domi inbibitam sequerentur, nisi ab
ea improborum hominum, eorum presertim qui illis
blandiuntur, usu consuetudineque deflecterentur. Quid
ergo Socrates faciet? Num permictet ut flagitiosorum
contagione adolescentia, que future rei publice semen
est, corrumpatur? At ubi patrie caritas? Succuret
itaque patrie Socrates filiosque illius, suos autem
fratres, a pernitie liberabit. Leges fortasse conscribet,
quibus lascivos viros ab adolescentum consuetudine
segregabit. Sed non omnes Solones aut Lycurgi esse
possumus. Paucis legum condendarum datur
auctoritas; paucissimi legibus latis obtemperant. Quid
ergo? Vim inferet et manu iniecta seniores a iuventute
depellet? At solus Hercules monstris dicitur
decertasse; ceteris periculosissima est huiusmodi
violentia. Forsitan scelestos homines monebit,
coripiet, obiurgabit? Ceterum perturbatus animus
monentis verba contemnit et, quod deterius est, sevit
in monitorem. Qua de causa ab alio pugno, ab alio
calce, dum id tentaret, percussus est Socrates. Unica
restat iuventuti via salutis, Socratis consuetudo. Huic
ergo, Grecorum ille sapientissimus, caritate devinctus,
sese miscet ubique et magna incendit adolescentum
comitante caterva. Ita verus amator, utpote pastor,
agnorum gregem a falsorum amantium ceu luporum
voragine ac peste tutatur. Quoniam vero pares cum
paribus facilime congregantur, parem se facit
iunioribus puritate vite, verborum simplicitate, ludis,
iocis atque facetiis. Seque ex sene puerum facit
imprimis ut pueros qnandoque reddat domestica et
iocunda familiaritate seniles. Ad voluptatem prona
iuventus sola voluptate tenetur, rigidos effugit
preceptores. Hinc noster adolescentie tutor ad
patrie sue salutem, rerum suarum amministratione
neglecta, iuniorum suscipit curam eosque primum
iocunde consuetudinis captat suavitate. Ita illaqueatos
monet, deinde paulo severius, postremo censura
rigidiori castigat. Hoc pacto Phedonem
adolescentulum lupanari publico prostitutum ab ea
calamitate redemit fecitque philosophum. Platonem
poesi deditum coegit tragedias igni tradere et studia
pretiosiora capessere. Zenophontem a vulgari luxu ad
sapientum traduxit sobrietatem. Eschinem et
Aristippum ex pauperibus divites, Phedrum ex oratore
philosophum, Alcibiadem ex ignorante doctissimum
reddidit. Charmidem gravem fecit et verecundum,
Theagem iustum fortemque in republica civem.
Euthydemum ac Menonem a sophistarum captiunculis
ad veram transtulit sapientiam. Quo factum est ut non
tam iocunda quam utilis fuerit Socratis consuetudo, ac
multo ardentius ab adolescentibus, ut Alcibiades ait,
dilectus fuerit Socrates quam dilexerit.
</p>
</div2>
<div2>
<head>CAPUT XVII</head>
<argument><p><emph>Quomodo agende sunt gratie Spiritui Sancto qui
nos ad hanc disputationem illuminavit atque
accendit</emph></p></argument>
<p>Iam igitur, o convive optimi, quid amor sit, quis verus
amator, queve amantis utilitas ex vestra primum, ex
mea deinde disputatione feliciter comperisse videmur.
Huius autem inventionis felicissime causam et
magistrum, eumdem ipsum amorem, qui et compertus
est, fuisse proculdubio existimate. Amore namque, ut
ita dixerim, inveniendi amoris accensi, amorem
quesivimus et invenimus, ut eidem inquisitionis et
inventionis pariter habenda sit gratia. O miram
numinis huius magnificentiam! O incomparabilem
amoris benignitatem! Cetera siquidem numina vix
tandem postquam diu quesiveris se parumper
ostendunt. Amor etiam quesituris obcurrit. Quapropter
huic multo magis quam ceteris homines se debere
fatentur. Sunt autem qui divinam potentiam
sepe audeant execrari, scelerum nostrorum
fulminatricem. Nonnulli etiam sapientiam oderunt,
nostrorum omnium exploratricem flagitiorum.
Amorem vero divinum, bonorum omnium largitorem
non amare non possumus. Nos autem amorem hunc
adeo nobis propitium ea mente colemus, ut veneremur
sapientiam et potentiam ammiremur, ut amore duce
totum, ut ita loquar, Deum habeamus propitium, ac
totum amoris flagrantia diligentes, toto etiam Deo
amore perpetuo perfruamur.
</p>
</div2>
<closer>
<dateline>Anno 1469. Mense Iulii. Florentie.</dateline>
</closer>
</div1>
</body>
</text>
</TEI.2>
