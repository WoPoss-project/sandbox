<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Lettere</title>
      <author>Giovan Battista Basile</author>
    </titleStmt>
    <extent>56 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit001028</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Lo cunto de li cunti overo Lo trattenemiento de peccerille ; Le muse napolitane e le Lettere</title>
        <author>Basile, Giambattista</author>
        <editor id="ed">Petrini, Mario</editor>
        <publisher>Laterza</publisher>
        <pubPlace>Roma; Bari</pubPlace>
        <date>1976</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="ita">Italiano</language><language id="lat">Latino</language></langUsage>
    <textClass>
      <keywords scheme="CGB">
        <term>Lettere ed epistolari</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Roma</name>
      </respStmt>
      <item>Correzione linguistica</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Roma</name>
      </respStmt>
      <item>Correzione linguistica</item>
    </change>
    <change>
      <date>2005-03-02T00:00:00.000+02:00</date>
      <respStmt>
        <name>Laura Sarzi Braga</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-04-06T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1 n="Dedica">
<opener><salute>A LO RE DE LI VIENTE</salute></opener>

	<p>Avenno lo segnore Giulio Cesare Cortese, dapo' d'avere quarche vota 'nzoperato da li studi toscanise e de chiù funnamiente, pe pigliarese quarche ricrio, repuoso e stennecchiamiento compuosto 'no poemma arroico a laude de le vaiasse de Napole, e dapo' d'averence co 'no granne stimmolo e sprommiento penzeniato la notte e lo iuorno, avennolo a gran merzé d'Apollo scomputo, aveva fatto penziero de dedecarelo a quarcuno che no le fosse scanoscente commo a li qualisse, che non tanto priesto l'haie 'norato co li scartacce tuoie, che quanno t'affrontano fanno nfenta de non te canoscere. Io mo, perché le songo tanto affrezzionato, le disse: – Vi' ca faie ciento arrure, frate mio, a scervellarete pe le gente de 'sto munno, ca tu porrisse dedecare l'opere toie a lo prevete Ianne, ca 'nce pierde la rasa; e <emph>quot peio</emph>, pe ionta de lo ruotolo, quanto ca te vide venire ciento rotola scarze, e chi te cerca 'no libro da ccà, e chi 'n'autro da llà, perché quanno la casa s'arde scarfammonce tutte, e comme t'aduone 'nce averai refuso le legature e le coperchie de cuoiero. E chesto è niente a fronte a lo 'nsammoramiento de chille a chi se dedecano l'opere, comme l'aggio provato io cchiù de quatto vote, che pe gran merzé avimmo subeto sparentato. Perzò saria de parere che no stampasse mai, o si puro avisse da fare 'sto spreposeto saria de penziero che dedecasse a lo Viento, pocca chisto deve essere lo chiù granne ommo de lo munno, ca da onne uno lo sento mentovare, dicenno ca faticano ped isso. Veccote mo chille che serveno 'n corte, sierve mo, sierve po', sierve oie, sierve craie, quanto ched è ched è, comm'haie fatto e fatto, e portata l'acqua co l'aurecchia a lo patrone, tocca ca t'è notte, e dàtte 'na vota e levate, tanto che puoie dicere avere servuto a lo viento, e Dio sa quanta 'nce ne songo de chille, che pe parte de darete sfazzione a l'utemo de l'utemo te ne fa 'scire co 'na quarera de furto. Lo 'nnammorato perzì passeia, rasca, sternuta, curre, suda, crepa, abbotta, chiagne e sospira, e quanno se penza averenne a lo manco 'n'uocchio a zennariello da la sfastiosa, quanto ca lo poveriello se ashia avere faticato a lo viento! E de chesto se gualiava lo Petrarca, dicenno:</p>
<quote rend="block">
<lg><l>Quante speranze se ne porta il vento!</l></lg></quote>

 <p>Accossì puro li povere poete, soniette da ccà, sdrusciole da llà, madrigalle a chisto e barzellette a chillo, commo s'adona se trova la capo vacante, lo stommaco devacato e le goveta stracciate, sempre dà 'm pede de piro, va sempre arreto comm'a lo funaro e va sempre nnudo comm'a lo peducchio, e quanto fa vace a lo viento, commo so' iute le cose meie. Perzò, già che tutte serveno a lo viento, dàlle tu perzì le cose toie, ca da isso a lo mmanco ne puoie avere quacche servizio che non te lo pò fare nesciun autro de chiste che vorriano essere servute e rengraziate.</p>
	<p>Ausoliate cheste ragiune, l'ammico, ch'è comprennuoteco, respondette: – Pocca tu, frate, ped averelo servuto tanto hai pigliato shiato cod isso, dàlle 'sto poemma de mano toia, ca m'accatte pe schiavo 'ncatenato. – Ora io, che non pozzo mancare de favorire l'ammico, ne vengo a fare presiento a vui, chiù ca 'Zzellente, a nomme e parte soia, sopprecandove ad azzettarene lo buon anemo, e ad essereve io 'nzemmera co isso recommannate, essenoce ora chiù che mai lo faore vuestro necessario, pocca avenno viste tante nostre fatiche iute 'n fummo e a besentierio, 'nc'è abottata tale guallara (parlanno co lleverenzia) che si non ce mettite 'n grazia de Scerocco besogna che 'nce facimmo 'na carriola, e ire vennenno storie de 'no tornese l'una pe pote' campare. De chiù, nui autre poete iammo sempre 'nzenziglio, co li vestite comm'a rezza de pescature, e lo friddo 'nc'entra pe fi' a le catamelle de l'ossa; perzò facitece 'na sarvaguardia, azzò Tramontana non 'nce dia fastidio, comm'a serveture vuestre, e tanto chiù ca a lo tiempo d'oie n'è possibele farese no vestito comme l'osanza, ca passaro chelle bone stasciune che se portavano le brache cosute co le coscie, e la cappa che arrevava a le tetelleche, ca mo t'hanno accacciato cierte casacche co le pettole fra le ienocchie, lo ferraiuolo fi' a li tallune, e de le maneche ne farrisse 'no paro de vrache. E vi' ca puoie trasire a 'no palazzo de quarche signore si non puerte le crespe co la posema, ca manco 'nc'è tenuto mente; e no varva d'oro o no tenellaro si se mette 'no collaro de zizzena scarcioffolato have ciento leverenzie da le segnure, e po' 'no gentelommo co 'no collaro smerzato se porria spallare a salutarele, ca no n'è fatto cunto. Ma lassammo ire chesto; te prego ancora, Segnore Viento mio, che quanno iammo pe maro no 'nce fare assediare quinnece o vinte iuorne a quarche redduosso, perché nui autre poete credennoce <foreign lang="lat">omnia bona cum nobis portare</foreign> 'nce 'mbarcammo asciutte comme uesse de pruna, e quanno 'nce 'ntrattenimmo niente niente besogna rosecarence pe 'nfi' a la pece e lo sivo de la varca. E se puro quarche vota te vuoie 'ncepollare e azirriare, non te la pigliare co nui autre vassalle obedientissime vuostre, che pe non te vetare la casa nostra tenimmo le senghe de le finestre tanto larghe che 'nce puoie venire fi' dintro lo lietto, ma pigliatella co 'sti ribelle tuoie, che co bone 'ncerate, vitriate, vrasere de fuoco, pellicce, e panne de razza te teneno a la cammara de miezo; e de chiù, pe despriezzo tuio, hanno ashiata 'na 'menzione d'aurinale de vrito pe metterence le cannele quanno ciancoleiano la sera. Pigliatella perzì co 'sti uommene de doie facce, co boffune, sfratta–panelle, roffiane e 'st'autre de buono stommaco, ca chisse maie fanno niente pe tene, ed onne cosa le vene colata e le resce a pilo, e schitto pe loro canta lo cuculo, ca 'nc'è ommo che se vedesse ashevolire 'no vertoluso, e fosse puro Orfeo re de l'aucielle, se vedesse fare lo tratto a 'no poveriello pezzente, e se vedesse ire a lo vordiello 'na povera figlia de mamma, no l'aiutaria manco de 'na spotazzella, e po' te le refonne co la pala a 'sti cannarune sbregogna–teniello. A chiste sì falle lo peio che puoie, ca non te dànno maie niente, o se puro te dànno quacche cosa, te dànno schitto parole, ca porriano promettere mare e munte, ca tu puoie dicere co lo Pretrarca, <quote>«Ma 'l vento ne portava le parole!”</quote>.</p>
	<p>Ma che vao sopprecanno 'ste cose a Vossegnoria, vui che site la cortesia de lo munno, e te ashie sempre prunto a ttutte li besuogne de l'uommene! Dì ca può fare pastune lo pasteccero, si no l'aiute tu a farelo 'ntorzare; dì ca lo vritaro te porria fare vedere cose de l'autro munno senza lo favore de tene; dì ca 'no chianchiero pò scortecare 'no crastato si tu 'mprimmo no lo faie abbottare! Anze pe causa toia fa parere 'na pellecchia de shianchetto grassa e grossa che te shionga 'n facce; e si 'no polliero te vo' fare parere 'no quarteciello de crapitto quanto 'na coscia de vacca e 'no pollecino 'mpastato quanto 'no gallo d'Innia, schitto che te dia lo signo co 'na cannuccia te fa venire a fare 'sti spante. Comme porriano le gente darese quarche sfazzione co li pallune o pallunette, comme se porriano asseccare li pantane co li mantece, comme se farria saglire l'acqua 'ncoppa a l'astreche co le trumme? Comme se sonariano l'uorgane? Dove saria mo la cetola, ch'è tanto gostosa, se tu non facive cotoliare le stentine de la cestunia da la quale Mercurio accacciaie la cetola? E senza te besognaria fare 'no fuoco de tutte le zampogne, trommette, ciaramelle, sordelline, trommune e chiucchiere che songo a lo munno; anze, aggio 'ntiso 'n'autra cosa, ca site stato tanto cortese a 'no cierto Tizia todisco, che l'avite mostrato comme schitto co lo shiato vuostro senza autra porvere pò sparare 'n'artegliaria. Ma chi pò dicere 'n tutto li favure che vui facite a la gente, o Viento buono, o Viento liberale! Senza te sariano funce le nave a lo Mantracchio, senza te porria aspettare buono lo ferraro che se facesse caudo lo fierro, né se porriano lassare le scorze d'ova sane pe tirare lo Carnevale, né se iettariano ventose o se fariano serveziale senza lo shiato vuostro, o Viento piatuso, che quanno 'no poverommo have li tratte schitto che allarga 'no poco le gamme tu l'alleggerisce lo dolore. E quanta femmene cascate da 'ncoppa l'astrache schitto c'aggiano fatto campanaro de la gonnella tu l'hai pontellato da sotta e fattole venire senza pericolo a bascio! O Viento forte, che co li fracasse tuoie haie fatto nascere nove isole ne lo maro! Tu faie macenare chiù grano a 'no molino che si lo votassero ciento cavalle, tu fai 'mprenare le iommente a Spagna senza fare vescazzie! Ora si site tanto serveziale a chi non te face favore nesciuno, quanto chiù potimmo avere speranza nui che te simmo serveture, e 'nce puoie commannare a bacchetto! Perzò te facimmo 'sto presiento, e con chesto t'offerimmo tutte l'autre fatiche fatte pe lo passato, pregannote ped ultemo de chesto, che se quarche uno, ped essere tenuto letterummeco, volesse dicere male de chisto poemma, o te ne porta e sparafonna le chiacchiare soie, o le manna tanta porvere a l'uecchie che non veano l'arrure che 'nce songo. E pe scompetura te vaso la mano. Da Napole, dui mise 'nanze l'ottufro 1612. Trebotario vuostro</p>
</div1>
<div1>
<head>I Gian Alesio Abbactutis.</head>

<p>A Notare Cola Maria Zara, in risposta de la soia che dice</p>
<p>“<quote>Quanno 'n mano me venne chella chelleta</quote>”.</p>
<p>A la spagnola non se dace titolo.</p>


<lg><l>Leiuto avenno co 'no gusto 'ntrinsico</l>
<l>la chella vostra bella e cortesissema,</l>
<l>de gran preiezza lo core se tilleca,</l>
<l>pocca non saccio commo tanta grazia</l>
<l>ve piace fare a chi non se la mereta.</l>
<l>Ma po', sapenno ca la gente nobele</l>
<l>sempre maie fanno a tutte grazie a tommola,</l>
<l>non me ne maraveglio, e ve rengrazio,</l>
<l>chiù ca si fosse de banco 'na polesa.</l>
<l>E pe ve dare sfazzione dicove,</l>
<l>ca lo bolere dedecare l'opera</l>
<l>a me, come dicite, è 'no spreposeto,</l>
<l>pocca non sogno quarche ricco prencepe,</l>
<l>o quarche letterato de colleggio,</l>
<l>ma 'no pezzente e 'no 'ngnorante propio.</l>
<l>Ma se volite, forse pe 'na sborria,</l>
<l>farelo, ve so' schiavo e ve resto obreco,</l>
<l>e ve promecco 'no paro de pummece</l>
<l>pe annetta' li cortielle, e de 'na papara</l>
<l>la meglio penna, che sia bona a scrivere,</l>
<l>e fuorze fuorze 'no mazzo de bruoccole</l>
<l>pe beveraggio; e no ve para misero,</l>
<l>quanto a chi dà, però, no a chi recevelo.</l>
<l>Pe cunto po' de chillo ommo verduoceno,</l>
<l>fi' mone a l'uocchie miei stace invesibile:</l>
<l>quanno se scoprarà farraggio onn'opera</l>
<l>ch'io porraggio pe farele servizio,</l>
<l>azzò la zara no lo faccia perdere,</l>
<l>ma le serva pe 'ncuntro a 'no reparelo,</l>
<l>mentre iocamo 'nzembra a spaccastrommola.</l>
<l>Ora pe scompetura prego e suppreco</l>
<l>chella che de le bite fa le gliommera</l>
<l>che boglia arravogliare senza furia</l>
<l>lo filo de la vostra, e sia de cannavo,</l>
<l>che pe ciento anne non se pozza rompere.</l>
<l>Da Napole, lo iuorno che se scompeno</l>
<l>le feste de Natale, e s'apparecchiano</l>
<l>li zuche–zuche pe fare streverio,</l>
<l>l'anne de mille e seiciento e quattuordece,</l>
<l>chillo che v'amma co tutte le visciole.</l></lg>
</div1>
<div1>
<head>II</head>


<lg><l>A lo muto lostrissemo e magnifeco</l>
<l>comm'a frate carnale messer Uneco,</l>
<l>che Dio le manne tanto de iodizio</l></lg>

<lg><l>Pe l'arma de messere cierto crideme,</l>
<l>ca tanto m'ha piaciuto la toa lettera,</l>
<l>che l'aggio tutta letta co lo graffio,</l>
<l>e 'ntenniette 'no gusto 'ncomparabele</l>
<l>chiù ca s'avesse vinto quacche chiaieto,</l>
<l>ca stai de truono e senza freve o collera.</l>
<l>M'allegro po' ca staie co 'sso buon anemo</l>
<l>de te 'nzorare, e la 'nnevine propio,</l>
<l>mo che fa friddo e tronola e chiovelleca;</l>
<l>e tanto chiù la 'nzierte e milo shiuoccolo</l>
<l>si piglie Cecca, Cecca, che de Napole</l>
<l>è lo shiore, lo spanto e lo martorio.</l>
<l>E cride ca da Trocchia a Panecuocolo,</l>
<l>e da Mariglianella fi' a Casoria</l>
<l>ashiare non se pò chiù bella femmena.</l>
<l>E pe te dire 'mprimmo ed antemonia</l>
<l>le soie bellizze, azzò sentenno direle</l>
<l>te siente strascinare co 'no straolo</l>
<l>e te spertose Ammore lo vellicolo</l>
<l>chiavannote de ponta 'na saglioccola,</l>
<l>siente ora susso, e vèngate lo spasemo.</l>
<l>Essa ha 'na capo lavorata a brognola,</l>
<l>grossa, chiantuta e comme preta marmora,</l>
<l>che maie vidde chiù tosta chiricoccola;</l>
<l>'no fronte iancolillo, e tanto autissemo</l>
<l>che pare la montagna de Posileco,</l>
<l>co 'no vosco de pile, dove pareno</l>
<l>le crespe lattochiglie co la posema,</l>
<l>masseme si se 'nzorfa e piglia collera.</l>
<l>Le ciglia so' spelate e derettissime;</l>
<l>ma dove aggio lassato, o piezzo d'aseno,</l>
<l>l'aurecchie, così longhe, che pe dicere</l>
<l>de loro 'nce vorria ciento scartaffie!</l>
<l>Ma lassammole ire, ca me chiammano</l>
<l>chill'occhiezzule, spanto de lo puopolo,</l>
<l>uocchie de tiesto, uocchie de cefescole,</l>
<l>uocchie chiù belle de 'sto tafanario,</l>
<l>uocchie lanterne de lo Muolo Picciolo,</l>
<l>che ponno fare luce a meza Napole!</l>
<l>Uocchie da spiretare li dïavole,</l>
<l>c'a meza notte comm'a gatta luceno,</l>
<l>ed hanno quatto deta de parpetole.</l>
<l>Lo naso po' te farrà ire 'n estrece,</l>
<l>bello, appontuto e fatto comm'a lammia,</l>
<l>ch'è vascio 'n miezo e 'm ponta ha 'na pallottola.</l>
<l>Le lavra mo so' na bellezzetudene,</l>
<l>ianche, sottile, delecate e morbede,</l>
<l>lavre da lavriare co 'no zuoccolo,</l>
<l>lavre 'mpeteniate de 'no cantaro,</l>
<l>che non sai si so' verde o so' gialloteche;</l>
<l>vasta, ca si le vide torne mummia,</l>
<l>e deviente 'no pizzeco mirannole.</l>
<l>E la voccuzza mo, potta de vàvama!</l>
<l>A l'uocchie de la cernia e de lo scorfano</l>
<l>si l'apre e ride te farrà sorreiere;</l>
<l>è propio strettolella, tonna e picciola</l>
<l>come vorza 'ncrespata; ma si s'apere</l>
<l>'nce caperia l'Angravio e lo Danubio.</l>
<l>Lassammo sta' li diente comme n'ebbano,</l>
<l>che me pare vede' iusto 'no pettene,</l>
<l>che no sia buono chiù pe piglia' liennene,</l>
<l>ma dicimmo la varva belledissema,</l>
<l>la varva creo ca pesa miezo ruotolo,</l>
<l>anze songo doie varve poste 'nzemmora,</l>
<l>che se 'nce po' iocare a le farinole;</l>
<l>ed ha pe chiù bellezza russo e tiennero</l>
<l>lo varvazzale comm'a gallo d'Innia.</l>
<l>Essa ha 'no pede dellecato e picciolo,</l>
<l>che cauza poco chiù de punte quinnece.</l>
<l>Ma dove songo sciso? Io voleva dicere</l>
<l>la mano iancolella, c'ha le iedeta</l>
<l>vrognolose e sottile comm'a sproccole.</l>
<l>Pure sbareio sì? 'St'uocchie de mafaro!</l>
<l>voze dire le spalle de prenzipio,</l>
<l>così scompire a sciarvoglia' lo gliuommaro,</l>
<l>le spalle, oh bella cosa! cierto crideme</l>
<l>ca mesorate 'n quatro so' sei goveta,</l>
<l>levannone li shianche e le tetelleca.</l>
<l>E 'n crosione non s'abasta a dicere</l>
<l>manco la terza parte de le grazie</l>
<l>de Cecca, che so' chiù de cientomilia,</l>
<l>e non vorria co tante filastoccole</l>
<l>stare tutt'oie scervellato a scrivere.</l>
<l>Perzò mo c'haie sentuto zo che dicote</l>
<l>non chiù cercare piettene de quinnece,</l>
<l>pigliate chessa e scaca li capitole</l>
<l>che faciste co l'autra, e priesto scumpela,</l>
<l>ca madamma Grannizia e Pascadozia</l>
<l>e Renza e Vasta e Popa e Colospizia</l>
<l>s'hanno fatto li sfuerge co le scisciole,</l>
<l>pe farence a la festa 'no canario,</l>
<l>bagascia de le ninfe, e 'n'autro scampolo</l>
<l>de travocchette, saute e capotommole;</l>
<l>e Rienzo e Mase e Cola e ciento giuvane</l>
<l>s'hanno allogate stammatina l'asene,</l>
<l>pe venire a ballare po' domeneca,</l>
<l>e de levrera tutte se 'nce 'ncignano</l>
<l>de panno de Shiorenza li sargiuottole,</l>
<l>shiore de lino, e li collare fannose</l>
<l>de tela de la Cava co la posema,</l>
<l>che chi le vede comme a genteluommene</l>
<l>fa lleverenzia e cacciase la coppola;</l>
<l>e chisse te faranno po' 'na museca</l>
<l>ca portano a taccone 'na teorbia</l>
<l>da fare ashevolire meza Napole.</l>
<l>Ed io perzì, se mastro Cola Ambrosio</l>
<l>me scompe chelle brache c'aggio datole</l>
<l>a revotare, e acconciame le maneche,</l>
<l>che non 'nc'è niente sano de le goveta,</l>
<l>perzì vengo a la festa pe favrirete,</l>
<l>e 'nce compongo quacche prosa o sdrusciolo.</l>
<l>In chisto miezo, frate, pe scompirela,</l>
<l>te faccio la bon'ora, e co pregarete</l>
<l>da lo Cielo allegrezza e figlie mascole,</l>
<l>te resto pe guarzone e pe schiavottolo.</l>
<l>Da Trocchia, oie de Cotufro iuorne quinnece,</l>
<l>mille e seiciento e zero co 'no chilleto,</l>
<l>de vuie vossegnoria obregatissemo</l>
<l>lo Chiafeo, che pe te se ietta e vrociola,</l>
<l>si 'nc'è scala però, da coppa a 'n'astreco.</l></lg>
</div1>
<div1>
<head>III</head>


	<p>Comme vuoi, frate mio, ch'io te scriva cose de gusto, si da che l'Aurora se n'esce da lo lietto de Titone chiagnenno ped averele chillo viecchio freddegliuso negato le ragioni soie, finché lo Sole scraaccato da caallo se ne vace a lavare li piede a lo shiummo de l'Innia, e pe le poteche de Cinzia se vedeno allommate le locernelle, io non faccio autro che regnoliare, pioliare e gualiare, penzanno a chella benedetta ora ch'io me ne pozza venire a la ncorrenno, con ogne zumpo che sia quatto goveta, a la vota de Napole mio! E fà cunto c'aggio abbannonato ogne gusto, e si primma me pigliava quacche sfazzione co lo stromiento nuovo c'aveva accacciato, zoé li contrapunte co le iedete 'ncoppa 'no tompagno de votte a duie registre, che quanno voleva mancare la voce ne cacciava lo mafaro, e quanno la voleva crescere 'nce lo 'mpizzava, mo aggio sfonnolato la votte e iettato lo mafaro, che se l'ha pigliato chillo che puozze squagliare, sulo pe n'avere accasione de stare contento a 'sti marditte paise, dove me 'nce ashio alleggeruto de sanetate e tanto acceputo e allucignato, che so' tornato ietteco, che si me vedesse mammama ne farria lo sciabacco 'no mese. E <emph>cot peio</emph> è 'na mala cosa a stare ciunco e tiato a 'sti cantravune e scarrupe, dove sperisco e arresenisco pe 'na grazia, e 'n dicere 'no suorvo peluso o 'no lemonciello picciolo m'esce lo speretillo. E che derrisse tu mo de li remmedie che me fanno 'sti catammare caccial'a–pascere? Voglio che speretie, ora siente. Me iettano le ventose co li tieste, me 'nzagnano co 'no scannaturo de puorco, me fanno le scergature co certe tovaglie de capizze ch'ogne resta de stoppa me fa 'no rascagno de quatto iedeta, me fanno lo crestiero co lo mantece, e le torte de shianchetto de crapa; e le medecine fossero a lo manco de chelle che suole pigliare V.S., ca a lo manco si cache stai co meglio appetito, ca n'averria perduto 'n tutto lo gusto, ca manco pozzo chiù ammagliare, e tutto vene ca 'sti miedece n'hanno canosciuto da prenzipio la primma causa de la 'nfermetà mia, e devevano ire a stodiare meglio lo sesto libro <title lang="lat">De locis affectis</title>, e lo <title>Manoale de li Speziale</title>, ca averriano trovato tutto lo male mio nascere da lo poco cellevriello, e co tante medecine m'hanno fatto peo, ca have fatto chiù operazione la capo che lo cuorpo, con avere devacato quanto 'nc'era dinto de iodizio. Però me scusarrite V.S. si non te dongo sfazzione a scrivere quacche cosa coriosa, tanto chiù che pe le tanta medecine pigliate la Musa mia se n'è iuta a fieto e a vregogna, e besognarrà comm'arrivo a Napole dare otto o nove caalle a quacche peccerillo, che la vaa cercanno co 'no campaniello 'ntuorno lo shiummo Sebbeto, e prommettere 'no buono veveraggio a chi me la sapesse 'mmezzare: ca pe te dicere lo vero n'aggio auto spassatiempo da 'nchire li schiaccole de la carta de filastocche, e comme n'aggio a essa so' speduto. Ma da l'auta banna la poverella ha fatto buono ad ashiarese quarche autro patrone, che aggia chiù denare e manco cellevriello de mene, ca io no le faceva troppo bone spese, pocca li designe de li pover'uommene maie no resceno.</p>
	<p>Era partuto da Napole co li cuofane pe 'nchirele de tornise da ccà fore, e po' pe no avere manco da accattare 'na sarcenella m'ha besognato metterelle a lo fuoco; però disse buono Arazio, ca le montagne prene figliano, e fanno li sorecille, che me ne farranno tornare co le scarpe rosecate a Napole, e saraggio costritto de vennere ped abbesuogno la lamma de la spata, e 'nficcare pe repotazione 'no chirchio dinto lo fodaro. E veramente sempre so' stato desgraziato da che sciette da lo ienucchio de mammama, e maie credette 'n suonno, che commo lo Sole s'ha puosto li stivale e li sperune pe correre la quintana a l'aniello de lo Zodiaco se ne squagliano, e songo tutte paparacchie e boscie chelle che te pare. Ero io 'na matina addormesciuto, che no m'averiano scetato li truene de marzo, e me parea 'n suonno ch'io me lamentava de la Fortuna, che maie tene mente deritto a 'n'ommo che a lo manco leie competanno, e po' mette 'mperecuoccolo e 'm perteca cierte che no le cacciarisse da 'no campo de fave; e mentre io me gualiava me parze de vedere 'no viecchio co 'na varva de crapa, che me pareva 'no grann'ommo dabbene, e me deceva: «Non te maravigliare, figlio mio, se ciento iessole e ciantelle cossì facelemente sagliano 'ncoppa la rota de la Fortuna, pocca chella 'mediosa de le vertolose qualetà de l'uommene ognie la rota de sapone, azzò ognuno ne sciulia. Ora mo tutti li zappature, caccia–mmonnezze e sfravecature, che hanno le mano lorde de terreno, se 'nce afferrano co 'no bello garbo e a despietto suio senza sciuliare se ne vanno fi' 'm ponta, e da l'autra banna tutte chille che vanno linte e pinte, e ogne matina pe fare la mano ianca strudeno meza mesura de vrenna e 'no caccavo de lescia a capetiello, subeto che se 'nce accostano sciuliano e se ne vrociolano de capo a bascio. Perzò piglia 'sto conziglio e scrivelo a lettere de scatola: non te lavare maie le mano si te 'nce vuoi appiccecare senza pericolo”. E mentre lo viecchio deceva accossì, e io steva co l'aurecchie pesole e appezzute pe ausoliare così sapute parole felosofeche, tutto sorriesseto e co 'no granne sparasisemo me scetaie, pocca sentiette 'no granne fracasso fora la porta; ed io caccianno la capo fora le lenzole tellecheteio co 'na perteca lo guarzone, che gronfiava a vuoinne chiù dinto 'na carriola, e le faccio dare subeto de mano a 'na mazza de scopa; e 'n chisto miezo me chiavo sotta a lo lietto pe fare le guattarelle, e cosa che fosse assautare lo retoguardia. E beccote mo spaparanzata la porta esce fora lo guarzone, e trova che la vaiassa s'aveva scordato apierto 'no cascione de chiuppo viecchio che tengo pe adornamiento de l'antecammara, e le gatte n'avevano piuziato e zeppoliato 'n'uosso de presutto, che lo teneva chiù caro che l'uocchie; e perché le parte n' erano iute iuste, s'erano afferrate co 'na roina, che pareva che volesse sparafonnare la casa, e abesognaie 'n'arte de guerra pe spartirele; e perché chi sparte ha la peo parte, ancora ne porto mercata la statela, comme si fosse stata a la Zecca. E chesto ancora 'nce voleva pe accompagnare tutte le male fortune meie, che si be' voze obbedire lo consiglio de lo viecchio, ed ha tre anne che n'hanno visto acqua ste negrecate mane, tanto che 'nce puoie semenare 'nzalata, e aggio cierte reviette de velluto 'ntuorno a l'ogne ch'è 'na bellezzetudene, tuttavia afferra quanto vuoie, appicceca 'ste brache, sempre me truovo sotto, e maie pozzo pigliare pede né ne faccio spagliocca. E pocca manco co mutare luoco aggio mutato fortuna, farraggio meglio a tornaremenne priesto, 'nanze che torna a chiovellecare, ca 'sto vierno passato si non me ashiava 'na cocozza de vino che portava appesa a lato, che me servette pe vessica, io m'annegava dinto 'no pantano. V.S. donca m'aspetta co lo termene ad ora ca co la presenzia sopprisco a lo mancamiento de le lettere, e tra tanto voliteme bene, ca io ve songo a lo soleto servetorissemo.</p>
	<p>Da <gap/>, chillo mese che non se deve nommenare a le pecore, se V.S. ha leiuto Sannazaro, 1604.</p>
</div1>
<div1>
<head>IV</head>

<opener><salute>A l'Uneco Shiammeggiante, che pò rompere 'no becchiero co le Muse.</salute></opener>

	<p>Scriviette 'na lettera 'n resposta de chelleta che m'haie mannato V.S.: mo scrivo 'st'autra, e pocca non pozzo veniremenne 'n arma e 'n cuorpo, a lo manco screvenno sbafo, spaporo, sbotto e sfoco la crepantiglia e la schiattiglia. Io mo 'nce songo arredutto a 'sti deserte ierreme, dove addesa 'nce songo peruto, pigliato de granceto e de liento; che vuoie che 'nce faccia? 'Ste brache salate? 'Na trippa, 'na caionza, 'na meuza zoffritta, 'na zubba, 'na cufece, 'na cocozza? 'St'uocchie de mafaro peluso e pinto, fatto a bota de lammia, co le lattochiglie 'ncrespate co la posema? Non 'nc'è autro che pigliaremello 'm pacienzia, o crepo o schiatto. Non saccio s'haie leiuto li soniette compueste contra chillo scirpio, smeuzillo, sautam'adduosso, piuzillo, regnola, spipitato, zangrillo, pideto 'mbraca e scazzamauriello d'Ammore, che m'aveva pigliato a frusciare, e 'nce mancaie schitto 'no tantillo che non m'avesse fatto 'mbrognolare la catarozzala. Ora susso, siente, ca mo te la conto pe lo filo, pocca sempre 'nce 'ncappo e 'ntorzo a 'ste rotola scarze. E l'auto iuorno apunto, ashiannome dinto 'no vosco sarvateco, a lo spontare de lo Sole, verzo le 22 ore 'ncirca, scontraie 'na sninfia, isce, che bellezze cose: o schiecco de lo core, o mossillo moscoliato, o speranza de lo tataruzzolo suio! Oh mamma mia, e che cosella de 'mportolanzia! Fà cunto V.S. ca era 'na cosa chiù de lo chiù, che propio te facea cannaola. Io, pe te dicere lo peccato mio, subbeto che la vediette 'nce appizzaie l'uocchie, e restanno ammisso, attassato, 'no pezzechillo, tutto de 'no piezzo comme 'no pepierno o preta marmora, co 'no parmo de canna apierto, comme le fuie vecino, cacciannome la coppola co 'na bellissema leverenzia me lassaie scappare 'no sospiruzzolo <foreign lang="lat">utriusque iuris</foreign>, e co 'na 'vocella piatosa c'averia spertosato 'no core de fierro le decette: “O musso mio, spiritillo de 'st'arma, cacciacore de la vrachetta, 'sta bellezza toia è cosa da stordire, 'ssa fronte a bertecella me fa squagliare, 'st'uocchie scarcagnate, scazzate, pisciarielle, de cefescola, a zennariello m'hanno puosto 'na fattocchiaria dinto le stentine de lo cuorpo che songo spantecato; 'sto naso a brognola me face ashevolire, 'ssa vocca vavosa de cernia me face sparpeteiare ed allucignare, 'ssa varva d'annecchia me face arresenire, 'ssa canna fatta a caracò me face ire 'n estrece, e 'sso pietto tanto attillato e tiseco che pare che 'nce puorte 'na chiancarella me face allancare; e pe concrudere in cincociento parole, tutte 'ss'autre bellezze da le chiocche per fi' a l'ossa pezzelle m'hanno fatto 'na cosa dinto 'sto pietto che se cotoleia, fricceca, sbentola e face zerre–zerre. E Copiddo subbeto che t'allommaie co 'na coda d'uocchie de sicco 'n zicco e de vrocca, ca me vide e ca no me vide, me chiavaie 'no revierzo de ponta sotta le tetelleca, che se no me coglieva de chiatto, de sbiaso e de sguinzo poteva dicere <emph>requie scarpe e zuoccole</emph> e mutare airo. Ma con tutto chesso puro me carfettai de manera che ancora scola lo sango, e ne songo tutto azzuppato, 'nfuso e sbazzariato, che se ne sente lo shiauro doie o tre tirate de colombrina”. Non foro chesse parole, ma pommardate, truone de marzo e lanzate catalane, pocca subbeto fatta 'na cera gialloteca comme sodarcata e comme fosse cotta d'ardica, 'nzoccata, 'ngottata, 'nzorfata, 'ngriccato lo musso e storzellate l'uocchie commenzaie a brontoliare, regnoliare, vervesiare, gualiare, gorgottare e mormoriare, decenno 'na lista longa longa de filastoccole, e creo se l'avesse 'nfrucecate da lo <title>Pideton Testore</title>: “Non saccio chi me tene che non te sborza 'na lanterna, anchione, arcaseno, babione, babano, catarchio, chiafeo, catammaro, chiario, cannarone, cippo de 'nfierno, caccial'a–pascere, cazzera, chiantamalanne, mantrone, pierde–iornata, perchiaccone, varvaianne, mochione, piezzo de catapiezzo, luongo ciavano, maialone, maccarone senza sale, sciagallo, scialò, spellecchione, mammalucco, nzemprecone, pappalasagne, zucavroda, và ca l'haie, guallecchia, sarchiopio, stracciavrache, scampolo d'allesse, verlascio, vervecone, vozzacchio, 'nzallanuto, sarchiapone, scola–vallane, mammamia, 'moccame–chisso, maccarone sautame 'n canna, spito sicco, bello 'n chiazza, cacazeremonie, pacchiano, cacaposema, cacazibetto, ca me vaie linto e pinto co lo spito a culo, e po' comme lo vide lo scrive!”.</p>
	<p>Io, che vediette ca la pistola era troppo longa, e ca le faceva la lengua commo a taccariello, subeto le rompiette lo parlare 'n mocca, decenno: “Che sierve 'sto <emph>ca ca ca</emph> come voccola c'ha fatto li pollecine? Stà zitto, che te venga la pepitola, appila ca n'esce feccia, ammafara ca vene la paglia nova, stipate 'ssa vocca pe le fico, e non pepetiare, c'haie ashiato la ventura toia, e non ce scapete co mico. Tu me vuoie vedere fare lo tratto (arrassio sia ditto)! Commo si' crodele! Creo ca te gnenetao 'na cestunia, pocca sta 'ncoperchiato 'sso core tuio de 'na cosa cossì tosta che non te ponno spertosare li sospire mieie! Lassame pe l'arma de li trapassate tuoie parpezzare schitto 'no tantillo, e po' spacca e pesa, e rumpeme li strummiente 'n cuollo comme te fosse schiavo, e siervete de la robba toia comme se fosse la mia, e commanname comm'a lo viento ca me movo commo a 'no scuoglio, e te refosto li frisole, li fellusse, li babuine, li purchie e li pennacchie a delluvio, a uocchie de puorco, a buonne chiù, a bottafascio, a pietto de cavallo, a bizeffa, a branca a branca, co la pala e co lo cuofano, e te 'nzavorro e sgoleio, ca non songo quarche spizeca, speluorcio, formica de suorvo o de la lesena commo te credisse mo tu; e po' pe te me vrocioleio da 'ncoppa 'no soppigno, zompo da 'no scalantrone, me 'mbroscino dinto 'na chiaveca maiestra, e me sbalanzo da 'n'astreco. E se tu me vuoie 'na spotazzella sola de bene io te faccio 'no paro de scioccaglie co le zagarelle rose secche crammosine, 'na strafochiglia co le scisciole d'oro brattino, 'no 'ntruglio de cristallo sbolluto pe branchiglio, e te 'ncigno 'na gonnella de frunne de lampazzo co lo verdocato! E chesso non è niente, ca te faccio po' ire dinto 'na carriola pe Napole commo 'na contessa, co 'no manteglino de cannavaccio de Genoa 'nforrato de carta straccia co la concia de Romma, co l'afreciello perciato e la cemmosa 'm ponta. E chello che chiù 'mporta mo, è ca subeto che tu arrive dinto lo funneco mio ashiarraie 'no banchetto che 'nce porria magnare 'no 'mparatore. E 'mprimma ed antemonia 'no campanaro de puorco fatto 'ngrattinato, 'no cientopuglione, idest 'na caionza co lo vruodo conciato, 'no pignato de torze strascinate co lo lardo adacciato, 'na ciaulella de fave 'ngongole, 'no sosciello, 'no piatto de sango co l'aruta, e pe retopasto 'na pizza de redita 'nfosa a lo mele, e 'na cesta po' zeppa zeppa, chiena chiena, varra varra de cicere caliate, mela shioccole, franferlicche, grisommole, scioscielle, sorva pelose, fico pallare, e pruna coglia–piecoro; e tratanto spararà 'na museca de teorbia a taccone co lo tammorriello, e dopo' avere fatto 'no <emph>Vestivicolle</emph> co lo <emph>terrechetentera</emph>, co lo cute–cute e co lo trunche–trunche senterraie 'na maneiata de canzune toscane nove nove, che cierto non se cantano lloco: “La primma vota ch'io”, “Donna, poie che me lasse tu Stare 'n vita non voglio chiù”, “Dimme amore, e quanno maie”, “Aggio saputo ca si' malatella”, “Compa' Vasile, che faie lloco suso? Salutame 'no poco la commare, perna riale”, «Quanno penzo a lo tiempo passato”, “Oh Dio che fosse ciaola che volasse A la fenestra a dirte 'na parola, Ma non che me mettisse a la gaiola!”, “Tu si' de Trocchia e io de Pascarola”, e “Reviettolo mio reviene”, e “Lo passatincolo e lo bellò”, “Parzonarella mia, parzonarella”, e “Le brache de lo mio amore se vonno ve' vennere, E boliteve l'accattare o belle fe' femmene?”, e “Tanto me diste co 'sso naso 'n culo Pe 'nfi' che me faciste sternutare”, “Auza maruzza e dà la mano a Cola, Cola se 'ngricca e sona la viola”. Ma lassammo mo ire 'sti cunte de l'uorco; io te iuro a fe' de gentilommo ch'eie autro stare a Napole che 'n Calavria, dove non 'nce songo autro che scarrupe, scafuerce e picocche, ca llà schitto che t'affaccie a 'na fenesta vide ciento guagnune co li collare che senza posema se reieno; e dì ca le vide vestute de lana commo ccà! Non portano autro che panno di Shiorenza, de shiore de lino o verdembruno, ch'è 'na bellezza a vedere, e tutto lo iuorno non fanno autro che iocare ad <emph>Anola tranola, spizza fontanola</emph>, ad <emph>E notte o iuorno</emph>, a <emph>Viata te co la catena</emph>, ad <emph>Ah commare lo culo te pare Lassa parere ch'è bello a vedere</emph>, ad <emph>Anca Nicola Si' bella e si' bona</emph>, a <emph>La lampa a la lampa</emph> a <emph>Lo viecchio n'è benuto</emph>, a <emph>Lo iuoco de lo scarpone</emph>, a <emph>Le norchie</emph>, ad <emph>Apre le porte ca Farcone vole entrare</emph>, ad <emph>Accosta caalle</emph>, a <emph>Li forasciute</emph>, a <emph>Li sette fratielle</emph>, a <emph>Banno e commannamiento</emph>, a <emph>Ben venga lo mastro</emph>, a <emph>Beccome</emph>, a <emph>Vienela vienela Cuccivannella</emph>, a <emph>Covalera</emph>, a <emph>Compagno mio feruto so'</emph>, a <emph>Chioppa o separa</emph>, a <emph>Cucco o viento</emph>, a <emph>Le castella</emph>, a <emph>Chi 'nc'è suso Lo zelluso, Dì che scenga, Non se pò, zella vò, zella vò</emph>, a <emph>La colonna</emph>, a <emph>La Gallinelle</emph>, a <emph>Gatta cecata</emph>, a <emph>Guarda mogliere</emph>, a <emph>Gabba compagno</emph>, a la <emph>Mmorra</emph>, a <emph>Mazza e piuzo</emph>, a <emph>Messere stà 'n cellevriello</emph>, a <emph>'Nzecca muro</emph>, a <emph>Paro o sparo</emph>, a <emph>Capo o croce</emph>, a <emph>Preta 'n sino</emph>, a <emph>Pesce marino 'ncagnalo, Piglia la preta e shiaccalo</emph>, a <emph>Pane caudo</emph>, a <emph>la Passara muta</emph>, a <emph>Re mazziere</emph>, a <emph>Rentinola mia rentinola</emph>, a <emph>La rota de li cauce</emph>, a <emph>La rota la rota Sant'Angelo 'nce ioca</emph>, a rociolare lo totaro, a <emph>Stienne mia cortina</emph>, a <emph>Seca–molleca</emph>, a <emph>Sauta–parma</emph>, a li sbriglie, a <emph>Spaccastrommola</emph> a <emph>Scarrecavarrile</emph>, a la sagliepennola, a <emph>Tira e molla</emph>, a <emph>Tafaro e tammurro</emph>, a <emph>Lo tuocco, a Tagliazeppole sarvo e sarvo</emph>, a tozzare co l'ova pente. Ma chello che te dà chiù sfazione è bedere cinco o seie iocare a le centrangolelle, che pare che sengano fatte a vita, e se torceno e se storzellano secunno va lo centrangolo, e pare che facciano lo ballo de Trapolino. E po' siente li peccerille cantare mille cose: “Iesce iesce Sole, scaglienta 'mparatore”, “Non chiovere non chiovere", “Truone–elampe fatte arrasso”, “Nuie simmo li povere pellegrine”, e cient'autre sdrusciole da faretenne ire 'm bruodo”.</p>
	<p>Ora comme aviette deciuto tanto che m'era addesa allancato, essa me respose: “Và ca l'haie trovata! Comm'è grasso lo sturno! Comme si' arcivo! Dì, previta toia, a che taverna nce canoscimmo? Mo 'nce l'haie cogliuta co 'sse paparacchie! Mo piglie quaglie co 'ssi <emph>dicote e disse</emph>, mo la 'mpapuocchie e 'ngarbuglie, e ne la pische comm'a perchiolella! Mo aggio chino lo fuso, autro ca parole vo' la zita! Chesto me fece la gatta, merregnao! Diascance, chiorsì, quanto curre e 'mpizza! Và figlio mio, ca marzo te n'ha raso, e te puoie pigliare 'no palicco e spizzolarete li diente, ca pe la parte mia puoie monnare nespola, e sonare le campane a grolia, e gridare a le ciavole, ca si n'haie autra cannela de chessa te puoie ire a corcare a lo scuro, ca 'nce pierde la rasa, e non 'nce ne licche, ca non 'nc'eie esca né taglio pe tene! E pe te dicere lo penziero mio con tanto de lettera a marzapano, n'aggio abbesuogno de chiacchiare, ca lo Chireco de Troia vole fatte e non parole, e canosco a la ponta de lo naso 'sti triunfe de coppa e 'ste grasse de suvaro, che me vonno dare a 'ntennere ceste pe lanterne e la luna dinto lo puzzo! Miettele lo dito 'n mocca e toccale lo naso a lo peccerillo, ca te face la cappa larga e po' fa ciento nodeca a 'no tornese! Vasta dicere, “Napoletano, largo de vocca e stritto de mano!” E chello che chiù 'mporta mo è ca si me 'nnaurasse d'oro non vorria vedere 'ssa faccie de cecoria male cotta, c'a sentirete parlare schitto me vene l'appietto, e non te pozzo vedere pinto a lo muro, e si t'ashiasse dinto la monnezza manco te pigliarria, ne te cacciarria da dinto 'no campo de fave, ca si' propio appilate lo naso e fuie, e te pienze azzeccoliaremete adduosso!”. “Have tuorto a dire ch'è stuorto – le responnette io. – V.S. no me deverrisse fare aggravio, ca non songo cossì agrancato comme te cride, e dove abbesogna e 'nce va lo 'nore me le lasso scappare a ciento a ciento li pataccune. De lo riesto, si songo brutto, chi non me vo' da' la mamma me dia la figlia, ca no se pò avere grieco e cappuccio, la votte chiena e la mogliere 'mbriaca, vennegnare e pigliare le fescene, non se pò bevere e siscare, dico mo a preposeto, non se pò essere sbelluottolo e ricco; ma se dice 'no mutto antico, “Facce storta e ventura deritta”, e po' me pare c'aggie buon tiempo a terziareme, ca non è tanto quanto se dice, ca puro me songo mirato dinto 'na scafareia d'acqua, e poco 'nce mancaie che non me 'nnammorasse de me stisso, ca aggio 'na bella meriana, e chello che non te dice lo specchiale non te lo dice soreta carnale. Ma chi se 'mpaccia co femmena malanne semmena: tu saccio ca vorrisse che tutte le cose te colassero bone: ma figlia mia, chi vuo' la carne senz'uosso accatta premmone!”. Mille autre raggiune le diciette pe connortarela, perché dice lo proverbio “Ietta verbo 'n chiazza, e lassa oprare a la natura”, ma essa pigliatase 'n'arraggia e 'na zirria granne abbottaie e 'ntorzaie comme se le fosse venuto lo tiro, e comme fosse cotta d'ardiche diciette: “Tu me faie pigliare lo parasisemo, e me daie autro caudo che de sole, e me si' iusto 'na zecca fresa, e pare che me vuoglie coffiare! Ma si no sfratte, allicce, spurchie, sparafunne, cuoglie le bertole, anniette lo paiese, te ne la sfile e te ne piglie li scarpune e le zaravattole, sai quanto 'nce mecco e te faccio? Vi' no me fa' dicere!”. “Chiano, ca li brocchiere so' de chiuppo! Che me porrisse fare da ccà a ciento anne? – le respose io – 'Na quarera a la Zecca? o 'n'accusa a la Bagliva de San Paolo? O legareme li puerce a le cetrola, o dareme 'na cortellata a lo tallone, o fareme 'na cura co lo 'motillo, o 'na secotata co 'na coda de vorpa, o schiaffareme 'sso naso a Napole (aiutate lengua mia si no te taglio!)? Chisso è lo manco penziero che me lassaie vàvomo, e tu me iesce da lo semmenato, e fiete de vrognola, e vuoie morire vestuta, ca la formica quanno vo' morire mette l'ascelle, e io te tengo a la cammera de miezo, chiarchiolla, caiotola, cacatallune, ciernepedeta, ciantella, cotolinola, guattara, guaguina, guitta, smorfia, spitalera, sorchiamucco, squaltrina, sbessecchiata, scianchella, scioffata, quaquarchia, zellechetenzé, pettolella, perogliosa, mezacamisa, zantragliosa, fonnachera, vaiassona, vozzolosa, magnapane a parte, ietta–cantarielle, votta schiattata, lava–scotelle, licca–mortaro, scummavruoccole, affoca–peccerille, vommeca–vracciolle, ianara, piede de papara, mamma de lo diavolo, sciù sciù schefienzia! Tiente razza ca s'era 'ntosciata! Fà bello core mio che non te taglie! Fànne de manco, previta toia! Attaccale 'no nudeco a la coda, legala a curto, 'ntonate ciervo, vasciate che non tuzze; a me co lo cortiello? molla 'ss'autro capo, Gianferrante, scinne co 'sso spatone! ciernete, Renza, 'ngriccate maddamma Colispitia, fatte a contenere maddamma Masella, 'nfummate signora Pascadozia, ca mme vaie comm'a gatta co la magnosa co tante trincole, e creo ca te cola la quaierna comm'a sporta de pescatore! non toccare ca è ciammellotto, adaso merola che la via è pretosa, fà pallillo musso mio che non vruociole! quanta gnuegnole, Marco mio, manco se fosse l'ampolla de lo Sarvatore! Adaso ca iammo disse Carcariello, a passo a passo diceva Gradasso, ca iastemme de femmena pe culo te le semmena, ed io non sia nato de nove mise si tu ne la vaie, ca non te manno a Romma pe penetenzia, ca te castico co la mazza de la vammace! Comm'era aseno io che voleva dare confiette a puorcie, ca me credeva d'arrobbare panno franzese! Ma faceva 'no bello scuoppo a 'mpacciareme co 'na mozzecutola, gridazzara, 'mmiciata, che sarria pe 'nfettare 'na nave de pezziente!”.</p>
	<p>Ancora aveva da dicere lo riesto de lo carrino e la ionta de lo ruotolo, quanno essa comme 'na cana figliata me disse: “Ah lega de 'nfammo, miente pe la canna! Che te pare Cecca de 'sso ronzino? ora sponteca 'st'uesso mentre vene l'arrusto, auza 'sto lippolo, sorchia 'sto veluocciolo, sciccane chesto, auzate da 'sso nietto, e datte 'na vota e levate, ca è no poco d'erva pe lo piecoro!”. Io, tanno perché 'nce ieva lo 'nore mio, e m'allecordai de la settenzia, “Crescate 'nore, ca vregogna non te manca”, e pe no me lassare mettere lo cauce 'n canna, ca chi crapa se fa lo lupo se la magna, e a l'utemo de l'utemo l'ommo è ommo, e va descorrenno, non potte fare de la trippa corazzone, ma subbeto le disse: “Chessa è mentita morta de famme!”, e tutto a 'no tiempo voze sguainare la serrecchia, e lo chiù piezzo menuto farene l'aurecchia; ma po' aviette paura de no l'accidere e ire foienno pe debbeto, accosine pe gavetare quarche 'mpicceca le disse: “Và a la bonora maddamma mia, ca io e tico simmo duie, e mo averria venciuto lo chiaieto a pigliaremella co tico, ca tu si' esca de corte, capo de chiaieto, scapizzacuollo de chille de la cappellina, e quacche tentazione pe mene, e si' 'na bella scazzeca–iuoco, ca vaie cercanno co lo spruoccolo e la cannelella de cera de guastare li fattefeste de l'uommene da bene, ed io mo me voglio fare li fattecielle mieie e ghire co lo chiummo e lo compasso, né me voglio movere a schiasso de shionnea e pigliare le mosche 'n ario e lo strunzo 'm buolo, ca me disse chell'arma benedetta de Micco Antuono roseca–antrite, sinneco de Catruoppolo, ca non se vole mettere lo pede a ogne preta; perzò levamette da 'nante, ca n'aggio abbesuogno che 'ssi scrivane se ne zeppoleiano, piuzeiano, cotteiano, arravogliano, azzimmano, granceiano, arrocchiano e scorcogliano chello che non aggio”. Non aviette fornuto ancora de dicere, ch'essa voceteianno, tataniando, e strillando commenzaie a fare fuerfece fuerfece, e chiammare a ciammiello na frattaria de spolletrune e guzze, ch'erano dinto chelle fratte, dicenno: “Corrite, corrite tutte, Mase, Masiello, Masone, Masuccio, Micco, Mineco, Menecone, Menechiello, Menecuccio, Miccone, Miccuccio, Titta, Peppo, Millo, Pompo, Cola, Coluccio, Colella, Rienzo, Renzone, Renzullo, Ianne, Ianniello, Tonno, Antoniello, Antoniuccio, Antuono, Cicco, Ciccone, Ciccariello, Iacovuccio, Iacovone, Iacoviello e Iacuoco!”, e mill'aute nomme che non songo 'n calannario, che tutte se ne venevano ammolate a rasulo ed assaiate comme cane de presa e pe me se azzeccoleiare 'n cuollo. Io, pe gavetare quarche arrore, non perché avesse felatielle o cacavesse, ma pe non fare mesesca e streverio de quinnece o trenta de chella marmaglia, co 'no bello sfarzo nobele, comme se non fosse nfatto mio, guatto guatto, chiano chiano, saudo saudo, adaso adaso e zitto e mutto me ne la solaie, appalorciaie, sbignaie, ammarciaie, affuffaie, talloniaie, e pigliaie lo fardiello pe lo pennino de la montagna a bascio; e tra tanto le terrose e le pantosche chiovellecavano, e a lo meglio de lo correre 'ntroppecaie, sciuliaie e deze de zippo e de pesole dinto 'no zanco chiatrato dove me 'mpantanaie de manera che me fece 'no parmo e tre deta de chiarchio a l'albernuzzo; e 'n chisto miezo me 'nzeccaie 'n'asca de savorra a la chiricoccola c'ancora 'nce tengo lo 'nchiastro e agniento de Re Vergilio.</p>
	<p>Accossì fu lo prenzipio a mieie longhe martire (disse lo Petrarca), e poco 'nce mancaie che me fusse rutto l'uno e l'autro cuorno, e faceva 'no sonetto meglio de lo suio. Così tutto azzazzarato e allordato me ne ieze. Ma chi potria dicere la baia, l'allucco e l'illaiò che me facettero chille da coppa la montagna? Fà cunto ca terra–tienete, allé allé a lo viecchio, ah schiasso smargiasso, sisca Francisco, adaso messe' Biaso, auza lo chiuevo ca passa lo capitanio nuevo, auza l'attaccaglia, lassala i' ch'è paglia, auza lo crespiello, lassalo i' ch'è fierro, zi, zi zitame chisso, o bene mio 'ntonato 'sso collaro hailo pagato! e tra tanto le brecce scennevano da l'airo, tiffe, taffe, tuffete! Ma non se ne curano, ca da vascio le lavaie la capo senza sapone e 'nce ne dette pe le cegne e le carcaie de bona manera la coppola 'n capo co le 'ngiurie che le deciette: “Che malannaggia li vische vuostre scazzate, vi' che no ve scappa quarche vernacchio, sbetoperate, sbrammaglia, sbricche, scauzacane, spogliampise, scotola–vorzille, annetta–privase, caccia–mmonnezza, cornute a paletta, canaglia berrettina, zitabona, iessole, verrille! Perzò sbraviate, ca site 'n zarvo lloco 'ncoppa, ma si scennite ccà ve sficcaglio, smafaro, sfecato, sbentro, smatricolo, strippo, spertoso, scatamello, scocozzo, sguarro, scatarozzolo, scosso, taccareio, 'ntommaco, 'ntrono, ammatonto, scannarozzolo, abuffo, meno li ture, scervecchio, ammacco li vuoffole, scommo de sango, sfraveco la faccie, carfetteio, spacco lo caruso, fruscio de mazze, faccio 'na 'ntosa, zollo, sbozzo, scaforcio, schereco, sgongolo, refonno 'no chechere, 'no sgrognone, 'no sciacquadente, 'no serrapoteca, 'n'annicchio, 'na pacca, 'na cresta, 'no pax teco, 'no quatto e miezo, 'na mano 'mmerza, 'no 'ntronamole, 'no mascone, 'no secozzone, 'no tafaro e tammurro, 'no 'ntommacone, 'na pollecara, 'n'abbuffa–cornacchia, 'no spettorone, 'no parapietto, 'na govetata, e ve 'nzecco 'na zengardola ped uno 'm ponta lo naso e 'na rasca a l'uocchie!”. E le disse 'n'autra mano de chellete comme–se–chiamma, che no se sarriano deciute a 'n'ommo de paglia, e poco manco che no le pigliaie a codavattole. Chille mo sentennose affise se ne venevano a rompecuollo pe me carfetteiare e conciare pe le feste, ma io che so' sapatino ed ecciacuervo e saccio quanta para fanno tre buoie, c'aggio fatto 'sti quatto pile a la guerra de Shiannena, co 'na stratagemma meletare le voze fare 'na 'nvoscata: così me 'nforchiaie, 'mpertosaie, 'mpizzaie, 'nficcaie, 'nfociette, 'ntanaie e ncafacciaie dinto 'no certo recuoncolo de sepale de rostine, che me rascagnaro tutta la varva; ma voze la sciorte loro ca no dezero a la 'nvoscata, ca si l'aveva le zampetelle e le granfe aduosso te le pigliava la mesura de lo ieppone; ma puro ne sciette co lo 'nore mio.</p>
	<p>T'aggio voluto dicere 'sta longa storia acciò vide lo sgusto c'aggio de stare a 'sti derrupe, ca me ne voglio fuire comm'argiento vivo e venire de carrera e retto tramete a schiaffareme dinto lo Lavinaro, perché se dice “Asa mia casa mia, focolariello mio pedetariello mio”, ed onne arriccio a suo pagliccio; e pe fine se t'haie stoiato le mano te le vaso tutte doie 'n soledo. Da <gap/> a 20 de lo mese che Apuleio cantanno mette paura a li liune de l'anno 1604.</p>
	<closer><signed>De V.S. schiaffuottolo 'ncatenato Lo <hi rend="sc">SMORFIA</hi>.</signed></closer>
</div1>
<div1>
<head>V</head>

<opener><salute>A lo settemogneneto de Messere, zoè fratemo carnale, lo chiù stritto parente, che stace a Cosenza, che Dio manna sanetate primmo a me e po' a isso se ne vole.</salute></opener>

	<p>Oramaie che 'ncommenzano a 'mbroccoliare l'arvole, e l'aucielle se preiano de la shioruta Primavera, pocca le montagne, che erano coperchiate da li chiatre de la neve, s'hanno 'ncignato la gonnella verdevaie e se songo adesa scommogliate tutte, e li shiumme che pe lo passato vierno s'erano 'ntrovolate se ne vrocioleiano pe lo pennino de li scarrupe a bascio de colore d'ariento, Ammore, che pe lo friddo de le ielate se ne staceva a scarfarese a canto a lo fuoco, accomenzava a tellecareme, e fà cunto ca m'era 'na zecca fresa; tanto che l'auto iuorno, non potenno chiù abentare, me ieze a chiavare sotta 'n'arvolo spampanato, e caccianno da 'na vertola 'no paro de zampognelle e facenno abottare l'otra de viento, mentre che le cannuccie pioliavano comme a gatta figliata, io pe sbottare e spaporare la collera commenzaie a cantare de chesta manera:</p>

<lg><l>Da quanno vedde, o Cecca, chisso tuppo,</l>
<l>che sta 'ngriccato chiù de 'na vrachetta,</l>
<l>tanto 'st'affritto core chianto ietta</l>
<l>che dinto de le lagreme m'azzuppo;</l>
<l>so' deventato sicco comme a chiuppo,</l>
<l>e l'arma se ne sciulia a staffetta,</l>
<l>ca la collera soa manco l'annetta</l>
<l>de Dommeno Agostino lo sceruppo.</l>
<l>Fà cunto mo ca face adesa 'n'anno,</l>
<l>e propio da lo iuorno de la Sceuza,</l>
<l>che so' 'mezzato a chiagnere a selluzzo.</l>
<l>E tu scrofa staie sempre co la meuza,</l>
<l>e aspiette che me vrociola a 'no puzzo:</l>
<l>ed io pe sgoliarete oie me scanno.</l>
<l>Comme so' muorto, tanno</l>
<l>me faccio co 'na perteca 'no graffio,</l>
<l>e scrivo a 'no tagliero 'sto petaffio:</l>
<l>“Non fui chiafeo, né zaffio,</l>
<l>ca leieva scorrenno lo <emph>Petommo</emph>,</l>
<l>e venze a despotare Rienzo e Ciommo;</l>
<l>ma pe fare de l'ommo</l>
<l>voze amare 'sta figlia de Cornuto,</l>
<l>che m'ha chiavato dinto a 'sto tavuto.</l>
<l>Vui che avite leiuto</l>
<l>li guaie mieie da la A pe fi' a lo rummo,</l>
<l>tirateme 'na vessa pe sprofummo”.</l></lg>

	<p>Fu la museca cosa veramente da stordire, tanto era chiena de gargariseme e passavolante; tanto che le pecore meie, che se ne ievano rosecanno l'erva tennerella, lassaieno de magnare e venneno pe m'ausoliare, e comme se fosse stato 'n'autro Arfeo lloco te vediette da cà zompare 'no leparo, da llà sbelanzare 'no craprio, da 'sta banna verzoleiare 'no passaro recanato e da l'autra arragliare 'n'aseno primmarulo, che pareva iusto 'no cardillo 'mmezzato 'n gaiola. Ma 'n chisso miezo sento da certe vallune che gualiava 'na voce: io me crediette che fosse Cecca mia che aguattata dereto quacche sepala me facesse li gatte–felippe, e subbeto me 'nce abbiaie pete catapede; ma no 'nce ashiaie nisciuno, ca chella era Eco che repeteva le parole meie comme fanno li scolarielle quanno repeteno a lo masto l'<title>Ardo Manunto</title>. Perzò vedennome dellegiato me venne tanta collera, che chiù de quinnece vote voze saglire 'ncoppa 'no cieuzo e fare 'na capotommola e semmozzare dinto 'no pantano, o a lo manco scannarozzareme co 'no spruoccolo appontuto, pocca no me ashiava 'na serrecchia pe squartariareme: a l'utemo, non volenno chiù campare a 'sto munno, co 'na grastolla che ashiaie pe terra scriviette 'ncoppa la scorza de 'no cierro cheste parole:</p>
<quote rend="block">
<lg><l>'No core gnenetato de cestunia</l>
<l>non se curaie ca chianze a pescericolo,</l>
<l>ma se mostraie chiù tosta de 'n'ancunia,</l>
<l>se be' me vidde puosto a gran pericolo.</l>
<l>Io no la voze ammatontare a punia,</l>
<l>ma me chiavaie 'no spruocco a lo vellicolo.</l>
<l>O tu che passe, a pena de 'na scoppola</l>
<l>fà leverenzia, e cacciate la coppola!</l></lg></quote>

	<p>A pena scompiette de dicere 'sta canzona, che deze de mano a 'no chilleto appontuto pe me spertosare; ma quanto ched è ched è, o ca fosse lo sopierchio chiagnere che aveva muesseto a compassione non sulo le pecore meie, ma le prete de la via, o ca fosse ca m'ashiaie avere iaionato meza 'sta quarantana, m'addeboliette e cascaie de cuorpo 'nterra, e l'uocchie carcate da certo pisemo me forzaieno a dormire. Ma non tanto priesto l'appapagnaie che me parze de vedere la belledissema Cecca mia co lo dobretto de le feste, tutta sforgiata, co li capille tutte 'mpizzate de scisciole e pennericole; e parze che tutta grelliante me decisse: “Ched haie, pecorone, che chiagne? Te', piglia 'sta tellicarella e stoiate 'ss'uocchie scaudate, e agge speranza, ca si be' te mostro per lo 'nore mio la facce storzellata e 'nzorfata, tuttavota non songo accossì crodele comme te cride, ca spanteco, ashevoleio, arresenisco, sparpateio, sperisco, moro, arraggio, schiatto e crepanto pe tene, e non passaranno sessanta anne che te sgoleio, e perzò te ne dongo la fede!”, e cossì me dette la manzolla. Io mo pareva che m'allecordasse ca Cato disse “Fronte scappogliata ezzetera”, perzò avenno la Fortuna pe li capille no me la voleva lassare scappare, e la tirava: ma essa voleva foire, io tiro, essa tira, e l'utemo fece tanta forza che me scetaie, e me trovaie avere afferrata per la coda 'na pecora de le meie, che pe la paura me aveva devacata 'na mesura d'aulive 'n faccia. Io subbeto a chell'ora medesema me ne ieze a 'na certa grotta dove sta 'no 'strolaco, e le contaie pe lo filo chillo suonno azzò me lo dechiarasse; e isso me decette: “Stà de bona voglia, ca chisso è buono agurio, perché l'aulive segnifeca pace, e perzò Menerva venze lo chiaieto che ebbe co 'no Nettunno, ca fece spontare da terra 'no pede de aulive. Voglio dicere mo ca se staie 'n guerra co la 'nnammorata toia farraie priesto la pace, e n'averaie tante vase a pezzechille quante aulive t'ha dato la pecora.” Io comme chesto 'ntise aggio lassato da banna la collera, e chino de speranza aspetto chell'ora bona che Cecca faccia vero lo nsuonno. Chiste travaglie no m'hanno fatto chiù 'nnante scrivere a vuie, perzò perdonateme V.S. a da oie 'nnante, che stongo co lo core chiù spaporato, comprisco a chelleto che aggio mancato. Così fenisco, lo iuorno che lo Petrarca commenzaie ad avere de l'aseno, 1604.</p>
	<closer><signed>Lo <hi rend="sc">CHIAFEO</hi>.</signed></closer>
</div1>
</body>
</text>
</TEI.2>
