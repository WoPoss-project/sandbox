<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Adversus libellum De Ente et Uno. Obiectiones et Responsiones</title>
      <author>Giovanni Pico della Mirandola</author>
    </titleStmt>
    <extent>101 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2006</date>
      <idno>bibit001094</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Opere complete</title>
        <author>Pico della Mirandola, Giovanni</author>
        <editor id="ed">Bausi, Francesco</editor>
        <publisher>Lexis Progetti Editoriali ; Nino Aragno</publisher>
        <pubPlace>Roma ; Torino</pubPlace>
        <date>2000</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CDD">
        <term>195 - FILOSOFIA OCCIDENTALE MODERNA. ITALIA</term>
      </keywords>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Correzione linguistica</item>
    </change>
    <change>
      <date>2004-03-15T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-03-15T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
    <div1 n="Obiectiones primae"><head>Antonii Faventini adversus libellum de Ente et Uno. Obiectiones primae.</head>

<p>Si libellus quispiam de Ente et Uno inscribi mereatur, necesse est entis uniusque naturam proprietatesque explicet, hoc autem opusculo quo nuper in manus meas venit, quodque de Ente et Uno inscribitur, nonnulla pertractantur, a titulo atque inscriptione pene aliena; principale siquidem authoris propositum est disputare, an iuxta Platonis ens, unumque sese invicem mutuo consequantur, an ut Academici putant unum sit ente communius. Sed hoc non est de Ente et Uno pertractare, sed de mutua entis uniusque conversione, nec omnino absolute, sed iuxta Platonem duntaxat; nec enim si quispiam philosophus eam solum quaestionem agitaret, quae est an anima immortalis fit, propterea de anima disputaret, sed de sola animae immortalitate tractatus haberetur. Ait praeterea operis author Academicos arbitrari deum iuxta Platonem vere ac proprie ens non esse, quod equidem plurimum demiror. Si enim omnes Academicos sive Platonicos intelligat, quemadmodum locutio significare videtur, alioquin non absolute pronuntiaret id Academicos sentire, mendacio fortasse non caret. Themistius enim inter Platonicos author non ignobilis ideam quae rerum principium est, ex Platonis sententia testatur vere ac proprie ens esse, et unum. Platonici vero aut omnes aut plerisque non aliud putant ideam, aliud vero rerum opificem Deum, prosequens praeterea dicit: si quoquomodo defendi potest iuxta Platonem esse unum ente communius, ita censendum est, vocabula, inquit, quae nomine parum latino concreta appellat, ut est candidum, lucens, ens, alienum aliquid significant, quo praesente res vocabuli appellationem sortiuntur. Aliud quippe est candor, aliud candidum, aliud homo, aliud humanitas: ens igitur vocabitur in quo esse aliud est, aliud vero subsistit. Deus igitur qui ipsum esse est ens censeri non poterit, sed unus ex quo omnia continet et claudit. Sed nonne huiusmodi defensio sibi ipsa parum cohaeret? Qua enim ratione candidum et homo et ens, alienum aliquid significant, eadem quoque unum et beatum et Deus et similia huiusmodi multa alienum aliquid significent necesse est: Deus igitur qui unitas est et beatitudo simul et deitas, neque unus vocari poterit, nec beatus, nec omnino Deus; quomodo igitur ens non est, sed unus? Praeterea ens eo dictum est quod est, quemadmodum igitur fieri non potest, ut qui sedet sedens non sit, fieri etiam non poterit, ut qui vere ac proprie est ens non sit. Ego enim (inquit Deus) sum qui sum. Admirabilius autem videri potest quod non solum iuxta Platonem defendere conatur Deum ens non esse, verum etiam Aristotelem quoque ipsum in eamdem sententiam trahere conatur. Quinto enim, inquit, <hi rend="italic">Metaphysicae</hi> libro, ens dividit in ens per se et per accidens, ens vero per se in decem praedicamenta; in nullo autem, inquit, genere Deus collocari potest, quemadmodum beatum Thomam demonstrasse existimat. Si igitur Deus non est ens per se, neque per accidens, ut constat iuxta Aristotelem ens non erit; praeterea ens in substantiam et accidens iuxta vulgarissimam divisionem segregatur. Non est autem Deus accidens, neque substantiam, ea enim, inquit, genus est, Deus autem cuiuslibet generis limites excedit, sed equidem non video qua ratione ductus operis author Aristoteli nostro Platonicam adscribat opinionem, si tamen opinio Platonis est, divisio enim entis in ens per se et per accidens complexi entis divisio est, quemadmodum beatus Thomas, cui plurimum authoritatis tribuit, eo loco subtiliter scribit. Idem manifestum est exemplis, ens enim per accidens iuxta Aristotelem est triplex, aut idem accidens de subiecto praedicatur, aut subiectum de accidente, aut accidens de accidente, quae omnia ad complexionem pertinent. Pari modo entia per se vocantur, in quibus aliquid praedicatur, quod vel ad substantiam pertinet, vel ad quantitatem, vel aliud genus, dummodo quod praedicatur subiecto per se conveniat, ut album Socrati, non etiam homini, animali, equo. Entis autem in substantiam et accidens divisio, Deus quoque complectitur. Est enim per affirmationem, negationemque facta divisio. Substantia enim est, quod nulli innititur, sed per se est; accidens autem quod est in alio velut in substantia, horum autem nihil est medium, ut beatus Thomas putat, siquidem inter substantiam habere et non habere nulla medietas cogitari potest. Substantia igitur quae accidenti opposita est, genus non erit, si Deus nullo genere continetur. Praeterea non est indubitata Aristotelis opinio, Deum per se nullo genere contineri; adsunt enim nonnulli Aristotelem imitati, qui existiment Deum in praedicamento per se collocari et ego quidem puto ea sententia insignem philosophum Boethium fuisse, monstraremque si opus esset ex verbis Boethi, nec non Augustini, aperte id colligi. Rursum ait unius negationem esse divisum, quod probat, eo quod res destruitur quando discerpitur dividiturque, sed quomodo divisum potest uni tamquam negatio opponi? inter affirmationem enim negationemque contradictio est. Chimaera vero neque una est neque divisa, nec hoc quod est diametrum esse commensurabilem &lt;est&gt; aut unum est, aut divisum. Falsum quoque veri negationem esse existimat, quod et si quoquomodo defendi possit, at tamen contrarium potius est quam negatio, quemadmodum beatus Thomas monstrat. Non enim Chimera vera est aut falsa, nisi vocabulo prorsus abutamur. Verum enim est quod est, hoc est ut ipse exponit, quod est id quod videtur, et dicit, falsum igitur erit quod non est id quod videtur et dicitur, ut nummus falsus, nihil igitur falsum esse contigit, nisi quod videtur esse aliud quod non est. Inter id vero quod videtur esse quod est, et id quod non est quod videtur, nulla contradictio est; verum igitur falsumque nulla affirmationi negationisque oppositione adversantur. Malum etiam boni negationem putat, Aristoteles vero bonum et malum contrariorum genera esse in <hi rend="italic">Praedicamentis</hi> affirmat, quod autem negatio est, genus esse non potest. Praeterea bonum, ea ratione qua bonum est, expetendum est, malum vero fugiendum. Expetere vero et fugere et invicem contraria sunt, quemadmodum congregare segregareque; bonum igitur et malum erunt contraria, quod Boethius quoque in <hi rend="italic">Praedicamentis</hi> adseverat quicquid caeteri circa dixerint.</p></div1>

    <div1 n="Responsio obiectionum primarum"><head>Ioannes Picus Mirandula Antonio Faventino, salutem. Responsio obiectionum primarum.</head>

<p>Quaestiones tuas adversus eum libellum, quem nuper aedidi de Ente et Uno, tanta cum voluptate legi, quanta a te et charitate et libertate animi sunt perscriptae. Debeo tibi plurimum nomine huius offici, quod si vel amicis impederemus liberius, vel ab eis libentius exigeremus, essemus certe longe quam sumus et doctiores et meliores. Sed exitialis haec persuasio cepit hominum mentes, ut non placere nos illis putemus, quibus errata nostra non placent, liberumque amicorum iudicium, vel odium, vel morositatem; adulationem vero, amorem et naturae bonitatem interpretemur. Ita fit ut dum laudari malumus vel immeriti, quam vel merentes castigari, irrideamur semper, laudem numquam mereamur. Vide quantum erremus. Nam laudatio omnis fere semper inutilis, saepe autem noxia. Quoniam si vera, quid afferat utilitatis? Si sit falsa, insanos profecto nos efficit qui laudamur, ridiculos autem qui laudant. Reprehensio certe utilis semper, quae si sit iusta ad cognitionem, si minus iusta ad defensionem nos excitat veritatis. Denique quid est aliud castigari? quam alieno labore fieri meliorem. Aut quid aliud librum amici lima splendescere? quam de illius vigiliis te proficere dormientem. Non possum igitur, ut dicebam, tibi plurimum non debere, qui de his quae in meo libro tibi minus placuerunt, quid sentires, mihi libere significasti. Agnovi praeter benevolentiam in tuis scriptis, tuam etiam illam mihi iampridiem notam ingenii dexteritatem, coepique statim, non quasi pater sed quasi iudex examinare saeverius quaecumque notaveras, utpote quae iam mihi etiam ipsi de tuo testimonio in suspicionem venerant falsitatis. Sed ita cogitanti occurrerunt nonnulla quibus defendi illa et vindicari a culpa posse viderentur, quae quidem libere volui ad te perscribere, ne forte quam in te laudo virtutem minus ipse amplecterer, ut si in illis taxandis tuum iudicium non imitor, saltem in defendis imiter libertatem.</p>
<p>Non recte, inquis, liber <hi rend="italic">de Ente et Uno</hi> inscribitur, cum de entis uniusque natura, proprietatibusque in eo non agas, sed de unius tantum entisque conversione. Mihi Antoni ita videri solet, duo quasi vestibula libris praestitui, titulum et prooemium. Titulus prooemium curtum est, prooemium titulus fusus et explicatus. Promittit titulus tractatum <hi rend="italic">de Ente et Uno</hi>: quid autem <hi rend="italic">de Ente et Uno</hi> tractandum sit, prooemium explicat. Quod si fiat in titulo, timendum ne libri titulus liber fiat. Posset hoc defendi praeiudicio mille authorum a quibus praescriptae libris eorum titulationes calumniam eamdem paterentur. Sed non id quaestioni pondus, ut vel ego vel tu in ea diutius occupemur. Miraris praeterea quod a Platonicis creditum dixerim Deum non esse proprie ens. Noli me mirari sed illos quos et ego tecum in huius dogmatis assertione non probo; sed hoc illos sensisse quod tibi pene incredibile videtur, hocque posteris scriptum reliquisse, notissimum omnibus qui Platonica legerunt. Hoc Syrianus, Proclus, Plotinus et qui denique extant Platonis interpraetes uno ore confirmant. At inquis Themistius inter Platonicos non ignobilis asserit ideam ex Platonis sententia vere ac proprie ens esse et unum: Platonici autem vel omnes vel plaerique non aliud putant ideam, aliud rerum opificem Deum. Quare si idea ens proprie dicitur et Deus etiam ipse proprie dicetur ens. Haec tu satis ingeniose, sed vide si satis perite. Illi enim, Proclus scilicet et Plotinus, ideam fatentur esse ens et dici, sed Deum ut supra entia, ita supra ideas esse contendunt. Plotinus enim in ea mente quae a Deo proxima est, quam et primum ens et primum intelligibile, et primam vitam vocat, ideas omnes collocavit, ut sit Deus idearum non sinus, sed fons, non receptaculum, sed principium. Proclus non unum modo, sed multos ordines mentium medios facit, inter Deum et ideas, quarum plenitudinem aemulatus Platonis verba in <hi rend="italic">Timaeo</hi>, per se animal nuncupavit. Praetereo Sirianum, Amelium, Iamblicum, aliosque complures idem sentientes. Rudimenta haec et quasi incunabula sunt illius doctrinae quae Platonica existimatur. Quod si quis tibi det non aliud re esse ideam et Deum, aliud tamen ratione esse, nec tu negabis. Quae diversitas abunde faciet ut Deus quidem quatenus exemplar est hominis, equi, leonis, ens dici vere possit, quatenus vero nihil respicit extra se, nullamque ad res creatas habet habitudinem, sed in suae Divinitatis recessus solitarius manet, appellationem omnem entis excedat, fitque eius neque nomen neque opinio, ut Dionysius inquit. Quare manifestissimum est et apud principes Academiae Deum proprie ens dici non posse, et si quis det ideam et Deum re esse idem, non tamen continuo sequi, ut si idea sit ens, Deus etiam proprie ens dicendus sit.</p>
<p>Transeamus ad alia, inter quae illud tibi maxime displicet, quod dixerim aliquam esse loquendi rationem, quam si sequamur, vere dicere poterimus unum esse ente superius. Quando quidem sic Deo dare unius possumus appellationem, ut entis tamen non demus, propterea quod ens concreti nominis (sic enim Latine loqui possumus) faciem habeat significatque id quod ab alio esse participat, quod de Deo dici non potest, qui est ipsum esse; eadem (inquis) ratione unum appellari non poterit, quia et unum scilicet concretum nomen est quemadmodum et ens. Hanc ergo quaestionem et vidi cum scriberem et dissolvi. Nam simul ac probavi ens, quia id significat quod non est ex se, sed alterius participatu est, enunciari de Deo non posse; adiunxi cui scilicet Deo, quoniam unius datur appellatio, consequens inde ut unum supra ens esse fateamur, statimque post haec tuae isti occurrens obiectioni adieci: vocamus autem tunc Deum unum non tam enunciantes quid sit, quam quomodo sit omnia quae est, et quoquo modo ab illo omnia sint: unum enim inquit Dionysius, dicitur Deus, quia unice est omnia, rursus unus dicitur, quia ita principium omnium est, quae sunt sicut omnium numerorum principium unitas est. Haec ego ibi ad verbum. Si igitur cum Deum unum dicimus, enunciare volumus quid sit, fateor tecum eadem ratione dici unum non posse, qua neque ens dici potest, quia utrumque scilicet concretum nomen est. Quin hoc ipsum ego te prior in eodem libro aperte asserui per haec verba. Haec nomina ens verum unum bonum concretum, quid dicunt et quasi participatum. Quare rursus dicimus Deum super ens, super verum, super unum, super bonum esse, quia ipsum esse est ipsa veritas, ipsa unitas, ipsa bonitas. Haec ibi. Non me igitur fugit, cum scribebam et aeque concreta esse ens et unum, et ratione concretionis aut neutrum aut utrumque pariter a deo removendum. Verum quemadmodum supra admoveram, cum Deum unum non tamen ens dicimus, non quid sit Deus, sed quomodo sit id quod est significamus, quia scilicet principalissime et simplicisime est omnia. Qui modus per entis appellationem nullo pacto vel indicari, vel figurari potest, per unitatis autem typum et cognominationem potes. Ita enim se habent entia, sicut numeri, ut scribit Aristoteles, et numerorum tam principalissima quam simplicissima unitas est. Adiicis admirari te quod non solum iuxta Platonem sed iuxta Aristotelem etiam velim defendere, Deum non esse ens. Ego vero, si librum attentius percurristi, hoc toto opere principaliter ago, ut ostendam Deum et esse et dici proprie ens, non solum ex Aristotelis dogmate, sed etiam Platonis, consequenter unum non esse ente superius. Verum ne omnino insanire viderentur qui id dixerunt, Deum scilicet non esse ens sed super ens, inter quos si nec Plato sit, nec Aristoteles, certe Dionysius est Areopagita utroque maior, probare conatus sum aliquam esse locutionis rationem, quam si sequamur, non absonum erit a veritate, Deum appellatione entis esse maiorem; quam a Peripateticis etiam interdum usurpari, licet adeo abhorreas, negare tamen non potes nisi illorum neges authoritatem quibus tua etiam sententia primus in illa familia locus debetur. Nam divisionem entis in substantiam et accidens frequentem esse apud Aristotelicos quis nescit? Cum autem ita ens dividitur Deum non ens, sed supra ens esse, tui Thomae sententia est, de quo illud olim solebas dicere “Thomam aufer, mutus fiet Aristoteles”. Verba Thomae ferme haec sunt: Deus nec accidens est, nec substantia proprie dici potest, tum quia substantia ideo substantia dicitur quia substat, tum quia substantia quidditatem indicat, quae aliud est ab esse eius. Quare illa divisio entis in substantiam et accidens divisio entius creati est, haec ille. Praeterea cum dicit Aristoteles primum philosophum de ente agere quatenus est ens ex causis principiisque entis, multi sunt ex Peripateticis qui velint inter entia ibi ab Aristotele Deum non collocari, sed inter causas entis. Posse autem et rursus alia ratione locutionis proprie dici Deum esse ens, non modo non negavi, sed asserui confirmavique etiam multis rationibus, tertio capite eiusdem operis. Nescio autem cur tu imitator semper authorum illustrium, nunc tamen a clarissimis Peripateticis ad illos deficias, qui Deum sub genere collocant, quibus Boethium se nullo modo annumerari velle non dubito. Postremo nec unius divisum, nec falsum veri, nec boni malum esse negationem contendis. Equidem de horum oppositionibus scio non facilem esse controversiam inter magnos authores, ob idque librum in quo de his obiter tractabatur, hac clausula terminavi: “quae omnia breviter hic perstringimus, foeta alioquin quaestionum multarum atque magnarum”. Minus autem probabilem aut veram esse sententiam quam sum sequutus, ut dubitem, nihil me movent quae tu obiicis. Chimaeram ais nec unam esse nec divisam. Ego vero dico Chimaeram quam mente concipimus, ideo non esse, quia partes ex quibus illam constare intelligimus, apud [te] rerum naturam divisae, non autem unitae sunt. Et quemadmodum illud non est cuius partes ex quibus constitueretur, si esset, divisae sunt; ita illud non solum non est, sed nec esse potest cuius partes nec sunt unitae, nec vi naturae uniri possint. Quare non aliam ob causam Chimaeram non solum non esse dicimus, sed nec fieri posse credimus ut sit, nisi quia bruta, ex quibus illa effingimus, in unam coitura aliquando animalis compositionem non est credibile. Rursus instas, quia diametrum non est esse commensurabilem neque unum neque divisum est. Falleris mea quidem sententia. Nam qua ratione falsum eadem necessario in se divisum est. Eatenus enim aliquid falsum depraehenditur, quatenus secum pugnat et contradictionem includit. Quid autem est aliud contradictionem includere quam in seipso esse divisum? Omne igitur verum unum, quia sibi constans et consonum. Omne falsum divisum, quia secum pugnans et sibi ipsi non cohaerens est. Falsum negationem esse veri multi crediderunt, id quod te etiam non latet, nec obstant argumenta quae affers. Falsum enim, ut dixi, illud vocamus quod non est id quod videtur, ut falsum aurum quod videtur esse aurum nec tamen est aurum. Quamquam autem falsum aurum non solum non sit aurum, sed et aliud sit quam aurum, ei tamen quatenus falsum est accidit esse aliud quippiam praeter aurum. Sed ideo falsum est quia non est aurum, quod tamen esse videtur. Aurum igitur falsum est quod ideae auri non quadrat, sed quia ideae quadrat aeris vel argenti, ideo non omnino falsum, sed falsum dumtaxat aurum est: sicut neque omnino est non ens, quia licet non sit hoc quod est aurum, aliud tamen quippiam est, aes puta plumbum vel argentum. Quod autem nulli ideae respondet, id omnino et absolute falsum est, sicut etiam omnino &lt;non&gt; est ens quale est quod Chimaeram nuncupamus. Vide igitur ut pari cursu procedant non ens, divisum et falsum, ut[quae] proprie et chimaera falsa et omne falsum divisum dici merito possit. Malum vero non adversari bono oppositione contraria, ut tu censes, et Albertus docet exponens Aristotelis <hi rend="italic">Cathegoricas</hi>, et Thomas tuus latissime in prima quaestione <hi rend="italic">De malo</hi>, quae omnia credo iampridem tibi esse notissima. Vale.</p></div1>

    <div1 n="Obiectiones secundae"><head>Ioanni Pico Mirandulae Antonius Citadinus. Salutem. Obiectiones secundae.</head>

<p>Quantum ego amaverim te ac semper coluerim, vir praestantissime, tu ipse testis es, qui diligentem praecipuamque erga te operam meam facile recordari potes, si velis. Quod si nunc ab Antonio vetere amico et compater amari aut dubitas aut nequaquam credis, parum hercle meae erga te observantiae meministi. Qui enim fieri potest? ut quem vix philosophiae initiatum dilexerim, coluerim, nunc doctrina probitateque insignem non amem, non admirer. Utinam aequa te omnes benevolentia complexi essent, quibus cum familiariter versatus es, quali quantaque Picum suum compater tuus semper prosecutus est, sed iam ad nostra veniamus. Ais libellum tuum De Ente et Uno probe inscribi potuisse, quod titulus operis curtus est et si entis uniusque tractatum promittat, prooemium tamen quod fusus est titulus, qualem tractatum polliceatur explanat, mutuam scilicet entis uniusque conversionem. Sed vide obsecro numquid isthaec tua defensio sufficiat, pari enim ratione si libellus aederetur in quo sola animi immortalitas ab authore esset asserta, de anima libellus merito posset inscribi. Author enim operis disputationem ingrediens mox quaestionem forte proponeret, interrogans numquid anima immortalis sit nec ne? Haec vera obiectio in priore epistola tota fere explicata est, sed nihil iudicio meo respondisti. Praeterea si circa velocitatem motuum quaestio fiat, numquid arithmeticam geometricamve proportionem consequatur, et in principio operis multa author se ex geometria desumpturum promittat, posset libellus de geometria inscribi, qui tamen circa motus verseretur. Sed haec utpote frivola omittamus. Alio libello in hanc sententiam a me scriptum est. Nemo inquam, dixit Platonicos aliud sentire nisi aut omnes aut plurimi id sentiant. Si vero Themistius inter Platonicos non ignobilis ex Platonicis sententia affirmat ide&lt;a&gt;m, quae rerum principium est, vere ac proprie ens esse absolute, pronunciandum non fuit Platonicos iuxta Platonem arbitrari, Deum vere ac proprie ens non esse, idea enim Deus est. Tu vero respondes aliud esse ide&lt;a&gt;m, aliud Deum, quod si datum sit ideam Deum esse, iam non propterea colligi oportere Deum proprie ac vere ens esse. Deum enim atque idea et si non re, ratione tamen discrepant. Sed ego nolim hoc loco disputare, numquid Platonici existiment aliud esse Deum, aliud ide&lt;a&gt;m, cum sit quaestio a proposito longe aliena, quamquam plurimi authores Graeci pariter et Latini ideas Platonis in Deo constituant. Platonem imitati satis videor proposito fecisse, quod monstrarim Platonicum quemdam neque hercle ignobilem asserere iuxta Platonem ideam ac propterea Deum vere ac proprie ens esse: neque enim rationis discrepantia ad quam refugis, hac in re aliquid facit. Idea enim relativa est, Deus autem absoluta res est. Si igitur Deus ea parte qua extrorsus refertur, vere ac proprie ens est, quanto magis ens censeri debet ea ratione qua Deus est et in propria natura consistit. Cur enim idea ea ratione qua idea est, vere ac proprie ens est? Nulla inquam ratio assignari potest, nisi dicatur ideo vere ac proprie ens esse, quod vere ac proprie est. Magis igitur Deus ea ratione qua Deus est, vere ac proprie ens erit, “ego” inquit, “sum qui sum”. Praeterea hoc modo obiectum est, Platonici ideo iure defendi possunt, quia aiunt Deum vere ac proprie ens non esse, sed unum, quia nomen entis concretum est, quod alienum aliquid significat ab eo quod est; unum autem ideo esse quod unice est omnia, pari pacto colligi potest Deum unum non esse, unum enim concretum nomen est: quinimo nec beatus erit, nec Deus, utraque enim vocabula sunt concreta. Tu vero respondes Deum non appellare unum quasi unius nomine Dei substantia monstreretur; sed quomodo sit id quod est explicari. Sed rogo quorsum hoc? Nondum enim solvitur obiectio. Deum dicis non esse ens sed unum, quia entis nomen concretum est. Si igitur unum quoque concretum est, nonne eadem ratione colligi oportet, Deum unum non esse, nec Deum? Quod nomen ad substantiam pertinet, quemadmodum et ens. Praeterea si ideo unus est, quia unice est id quod est, cur ens quoque appellari non debuit, uno enim omnia est quae &lt;Deus&gt; est, sapientia scilicet et bonitas et potentia: non enim unus dicitur, quia solus sit unus; eadem igitur ratione ens vocari poterit, licet solus non sit ens, est enim maxime ens. Praeterea ratio ea nondum soluta est qua ita dicebatur. Deus vere ac proprie ens est, “ego”, enim inquit, “sum qui sum”. Rursum miratus sum quod defenderes iuxta Aristotelem quoque Deum aliquando nomine entis minime censeri, quia non esset per se ens, neque per accidens, neque substantia, neque accidens. Ego enim monstravi Deum neque ens per se neque per accidens esse, neque inter substantiam et accidens medium aliquid cogitari posse. Tu vero primae obiectioni nihil respondes. Contra vero secunda unum dumtaxat Aristotelis intrepretem allegas, hoc est, beatum Thomam, qui ait Deum proprie substantiam non esse, eo quod nulli substat accidenti, nec essentia Dei aliud est a Deo. Sed vide, vir prestantissime, numquid Thomas adversum te testimonium ferat? Si enim entis in substantiam et accidens divisio iuxta beatum Thomam entis creati divisio est, quemadmodum refers, quomodo ignorari potest aliquid ens increatum esse, quod Deus est, qua igitur ratione tueri potes iuxta beati Thomae interpretationem, Aristotelem arbitrari Deum proprie ac vere ens non esse? Sed quamquam beatus Thomas quodam in loco negare videatur Deum proprie substantiam esse, Magistrum Sententiarum imitatus, eo quod nulli subest accidenti, non tamen propterea falsum est quod scripsimus superiore epistola inter substantiam et accidens medium non esse, quod beatus Thomas plerisque in locis efficacibus probat argumentis, neque tu unum ex iis quae ad te scripta sunt solvisti. Si igitur aliquando Deum negat esse substantiam, verba ipsa quae affers, hominis mentem plane aperiunt. Substantia enim modis multis dici potest, quod ipsemet prima parte latius explanat. Aliquando enim proprie substantia eo dicta est quod accidentibus substat, qua ratione negat Deum esse substantiam, nec id quidem simpliciter et absolute, sed ait, proprie substantia non est, quia nulli substat accidenti. Substantia vero nonnumquam dicitur quod per se est, substantivo non eget, quo modo Thomas substantiae nomen aliquando et quidem frequenter usurpat. Sic autem inter substantiam et accidens nulla medietas cogitari potest: est enim utriusque per affirmationem negationemque divisio. Quod vero nulla ductus necessitate, sed mea sponte affirmavi ex Boethi Augustinique sententia, Deum per se in praedicamento collocari, non id propterea dixi quod beatum Thomam non magnifaciam, non venerer, non probem, sed id propterea dixi, quod sola beati Thomae autoritas non sufficit ad monstrandum vel Aristoteles vel Aristotelicos arbitrari Deum in praedicamento nequaquam collocari; neque propterea ab optimis authoribus ad improbos et plebeios deficio, im&lt;m&gt;o optimos sequor et probo. Numquid tu beatum Thomam vel Boethio vel Augustino vel aequalem facis, vel superiorem? Ego quidem omnes et olim legi et indies lego, nec puto vegeti quempiam esse ingenii, qui ea quae a Britannis nostris (Suisset dico et similes) excogitata sunt, aut ignoret aut negligat. Non equidem omnia quae ab illis scripta sunt probo et admiror; verum nonnulla nec hercle pauca soleo saepenumero ex Aristotelis proborumque authorum sententia infirmare, sed non possum non mirari maximam hominum subtilitatem et acutissimas in rebus physicis rationes, quas ipse etiam Aristoteles si a mortuis resurgeret admiraretur et mirum in modum extolleret subtilitatem saltem in pluribus probans et si non veritatem. Defendis praeterea unius negationem esse divisum. Chimaera, enim inquis, divisa est, eo quod ea ex quibus constaret si esset ab invicem, divisa sunt neque uniri possunt. “Diametrum vero commensurabilem esse” ideo divisum putas, quod a seipso divisum est et dissonat. Verba quibus uteris haec sunt: eatenus enim aliud falsum esse deprehenditur quatenus secum pugnat et contradictionem includit. Quid autem est aliud contradictionem includere quam in seipso esse divisum. Omne igitur verum unum, quia sibi constans et consonum; omne falsum divisum quia secum pugnans et sibi ipsi non cohaerens est. Sed vide quomodo positionem tuam possis sustinere, si enim aliquid ideo unum est quod sibi consonum est, et a se divisum falsum ipsum et impossibile, unum erit et verum. Non dixerim hoc falsum et illud quod est Chimaeram esse, vel cervum volare, sed ipsam falsi impossibilisque naturam intelligo, quam probabo unam esse veram. Chimaera quippe iuxta tuum dogma divisa est, propterea quod partes ab invicem semper divisae sunt, propterea etiam quod a se divisa est, neque enim Chimaera est Chimaera: eademque ratione diametrum esse commensurabilem divisum est, neque enim aliter intelligi potest utrumque horum a seipso dissonare secumque pugnare. At falsum ipsum si separatim spectes, falsum est, impossibile quoque impossibile est, neutrum igitur secum pugnat, neutrum a se dissonum est; mortui quoque eadem ratione nequaquam secum pugnant. Sunt enim mortui qui iam mortui sunt, quodlibet igitur horum unum est et verum, si eo aliud est unum quod a se [in]divisum est. Praeterea quomodo verum est omne quod falsum est, contradictionem claudere? Nonne multa sunt falsa quae vel naturae vel hominis potestate vera esse possunt? Diffinitionem etiam veri rursus a te positam defendere conaris, aisque verum esse quod videtur esse quod est; falsum vero quod videtur quod non est, nunc propterea colligi putas falsum veri negationem non esse. Sed argumento meo nihil, pace tua dixerim, hactenus respondisti. Argumentum tale est. Si verum est quod videtur quod est; falsum vero quod videtur quod non est. Cum inter videri quod est et videri quod non est, nulla contradictio sit, non erit falsum veri negatio. Si namque nec homo esset in rerum natura nec Deus, Socrates non esset, non itaque videretur quod esset neque quod non esset, non verus igitur esset, nec falsus, esset autem non ens. Non ens igitur et falsum aliquando dissentiunt. Beatus etiam Thomas cui non refragaris, verum falsumque invicem contraria esse pronunciat, si ad animum referantur, ex quo tua sententia veri falsique ratio dependet. Existimatio, inquit, vera falsaque sunt invicem contrarie, quemadmodum Aristoteles dicit. Postremo negas bonum malumque esse invicem contraria, neque propterea rationi respondes, qua probatum est esse contraria, nec salvas quo modo malum sit boni negatio. Ego enim ita dixi: nulla negatio, ea praesertim quae illa complectitur quae non sunt, genus esse potest. In <hi rend="italic">Topicis</hi> enim ab Aristotele dicitur, non entis non esse genera nec species. Malum igitur quod omnia complectitur non entia genus esse non potest. Quomodo igitur Aristoteles vir summus dixit in <hi rend="italic">Praedicamentis</hi> bonum et malum contrariorum genera esse. Ais etiam Albertum, quem arbitror apud te momentum habere, negare bonum malumque esse invicem contraria, idemque beatum Thomam sentire in prima quaestione de malo, nec propterea respondes quomodo Boethius aut verum dixerit, aut mentitus fit, qui in <hi rend="italic">Praedicamentis</hi> ait bonum malumque esse invicem contraria. Non quod quemadmodum album et nigrum, calidum et frigidum, quae omnia verae qualitates sunt, sed quemadmodum sanum et aegrum, forte ac debile, rarum et densum, pulchrum et turpe et similia huiusmodi multa. Nec beatus Thomas id negat, sed vir eminentissimus in prima quaestione de malo, circa solutionem secundi argumenti, monstrat quomodo bonum et malum, et si privationis et habitus oppositione adversentur, inter contraria tamen computari solent, idque Simplici authoritate confirmat. Obiectiones igitur nostrae quae ob solam veritatis indaginem mutuamque inter nos charitatem excogitatae sunt, nondum mihi videntur ex toto infirmatae, rogo igitur obsecroque ut eo amore quo Angelo tuo Politiano viro nostrae aetatis doctissimo Platonici dogmatis veritatem aperire conatus es, nobis quoque eodem zelo nodos ac scirpos nostrae imbecillitatis exolvas. Ego quidem plurimis lectionibus et medicandi officio interim sum implicitus; tu vero qui totus contemplationi vacas, et per gradus quatuor in profundam Dei caliginem niti potes, nullo vel paucissimo labore tenebris lucem vindicabis. Benevale, nostri memor, ex Ferrariis 11. Calendas Iunii 1491.</p></div1>

    <div1 n="Responsio obiectionum secundarum"><head>Ioannes Picus Mirandula Antonio Citadino, salutem. Responsio obiectionum secundarum.</head>

<p>Aut brevis nimio plus, aut certe obscurior fuit prior epistola in solvendis quaestionibus tuis, super eo libello quem nuper aedidi <hi rend="italic">De Ente et Uno</hi>. Iteras enim easdem quaestiones et de eisdem eadem dubitas. Equidem non negabo in primis literis quaedam omissa, quibus nihil responsum est, ne in levibus rebus verba prodigerem, quaedam breviter a me tractata, ut qui philosopho homini indicandas res potius crederem quam explicandas. Nunc postquam a me hoc postulas, minutula etiam quaeque consectabimur, et per singula capita tuarum quaestionum iubebo meminisse eorum quae prius scripsimus, excitaboque ubi erit opus ad eorum profundiorern intelligentiam. Porro quoniam tu neque Platonicas commentationes, neque ob ignorantiam etiam Graecae linguae Graecos hactenus Peripateticos attigisti, ducam te per lineas decretaque Latinorum praesertim Thomae qui tibi magis familiaris, ad Platonicorum de quibus agitur in meo libro sensa percipienda. Est autem quod te angit in primis, quanam ratione Platonici Deum super ens collocent. Nam si Deus (inquis) vere est, certe vere ac proprie ens est et dicitur, quam dudum sedens quispiam vere dicitur, quia sedeat. Addis quatenus idea est, ens est, multo magis quatenus Deus est, ens for[t]e ut sit et dicatur. Quod si non omnes quidem Platonici ideam et Deum idem esse concedant, satis tamen ad me oppugnandum esse ais, si id unus Themistius non dixerit, quod ego Platonicis in commune ascripserim. Illud item intelligere non potes, quomodo Deum dicam unum appellari, cum per hoc non quid sit, sed quomodo sit &lt;ea&gt; esse quae est significamus. Nam si unus est, inquis, quia unice est omnia, cur non ens quoque appellari debet, cum uno esse sit omnia quae est. Non enim unus dicitur, quia solus sit unus. Quare vocari pariter ens poterit, quamquam solus ens non sit. Haec sunt primum quibus te extricare non potes, sed paucis et quemadmodum sum pollicitus ex his etiam quae tibi sunt nota, omnem a te dubitationis scrupulum amovebo. Nosti aliud esse apud Thomam essentiam rei, aliud existentiam. Existentia rei illud est quo res est, hoc est, existit. Essentia illud est quo res certam speciem adipiscitur, aut equi scilicet, aut lapidis, aut virgulti. Quare quod essentia dicitur, etiam a iunioribus quidditas appellatur, quia scilicet ex essentiae notione scimus quidnam sit res. Cum igitur, ut Aristoteles docet secundo libro <hi rend="italic">Analiticorum posteriorum</hi>, alia quaestio sit cum percontamur an verbi causa rosa sit, alia cum scire volumus quidnam sit rosa. Prima utique quaestio ad rei existentiam spectat; secunda ad essentiam, sive ut verbis utamur recentiorum, ad quidditatem. Rursus memineris ex sententia Thomae omnia citra Deum quae actu sunt ex essentia et esse (sic enim vocat existentiam) esse composita; Deum ipsum neque compositum esse ex essentia et existentia, neque rursus essentiam esse, sed puram ipsamque existentiam a qua deinceps omnis alia rerum creatarum existentia derivantur, creatis scilicet essentiis communicata. Adde his dictione hac, quae est ens, plerumque essentiam indicari, hac autem dictione, est, indicari existentiam non essentiam. Quod te idem Thomas docet in prima quaestione <hi rend="italic">De malo</hi>, ubi ait: cum dicimus hoc aut illud esse ens, quaestioni responderi qua quaeritur quid sit res (haec autem, ut supra diximus, quaestio ad essentiam spectat) cum vero dicimus hoc est aut non est, satisfieri quaerenti an sit res, quae ut dicebamus quaestio attinet ad existentiam. Iam omnis tibi, ut credo, Platonicorum sententia et tuae obiectionis solutio aperta est. Nam si Deus existentia est, non autem essentia ut vere dicimus Deum esse, ita vere negamus Deum esse ens. Nec possum non mirari te, etiam si Platonica non legeris, in Thomam tamen lectione frequentem huic adeo insistere argumentationi: Deus est, ergo est ens; cum ipse Thomas ad verbum dicat, non se haec mutuo consequi esse et esse ens, sed ad diversas omnino quaestiones neque cognatas invicem pertinere. Quamquam quid opus hinc Thomae authoritate? Quis dubitat nisi insipiens an sit Deus? Quis rursus nisi insipiens praesumit scire etiam aliqua ex parte vel minima quid sit Deus? Cum igitur diversissima sit, scire an sit Deus et scire quid sit Deus, diversissima etiam erit oratio, qua dicitur Deus est, ab ea qua dicitur Deus est ens; cum illa etiam Deus esse quo nihil est certius asseveret, haec vero quid sit Deus aliqua ex parte, quo nihil incertius audeat pronuntiare. Quapropter rectissime tibi quaerenti inter disputandum quid esset Deus respondit vir doctissimus Politianus noster ex Simonidis poetae sententia se nescire quid esset. Longe autem abest ab hoc proposito exemplum quod tu affers de sedente, quoniam non aeque variant haec sedentem esse et sedere atque haec duo esse et ens. Eidem enim quaestioni respondeo cum dico Socratem sedere, cui respondeo dicens illum esse sedentem, quaestioni scilicet qua quis de Socratis me positura percontatur. Sicut et cum dicimus: “Socrates albus est” et “Socrates albicat” eidem satisfit quaestioni, qua scilicet quaeritur qualisnam sit Socrates. Sed non eadem ratio inter ens et est, quorum alterum, ut saepe idem inculcemus, quid sit res, alterum an sit interrogantibus manifestat. Hinc et iam patet, si Deus ut idea ens dicitur, non tamen sequi ut quatenus etiam absolutus in se concipitur, entis habeat appellationem. Nam sicut ideae ita etiam essentiae induit rationem. Ut vero ipse supra omnem essentiam habitudinemque ad res creatas intelligitur; entis nomine maior est. Quod enim ens non dicitur non deficientae est, ut credis, sed eminentiae. Quare et a Platonicis potius super ens quam non ens esse pronunciatur. Quibus equidem nescio cur Themistium obstinate adeo contendas annumerare de quo si veteres perconteris, respondebunt omnes Peripateticum esse et Themistium non Platonicum; ipsum si interroges, paraphrastem puto si Aristotelis dicet et sectatorem, non Platonis. Sed forte ideo (patere me iocari) tu illum vel nolentem in Academiam trahis, ne videare omnino Platonica et Graeca ignorare, qui Themistium saltem legeris beneficio Hermolai nostri Latinum factum. Sed sit Platonicus Themistius, sit etiam verus omnino, abunde satis et hac et priore epistola declaravimus nihil nostrae sententiae refragari, quae ille dicit, quoniam de Deo alia ut Deus est, alia ut idea est Platonici enunciabunt. Veniamus ad illud quare unum dicatur Deus, cum tamen ens non dicitur. Revoca ad memoriam, quae primis ad te literis scripsimus. Unum cum dicunt Deum Platonici, non quid sit enunciant, sed quomodo sit id quod est. Sed neque hoc satis intellig&lt;is&gt;, dicam apertius. Si perconteris Academicum hominem, quid sit Deus?, respondebit non solum a se tibi non posse responderi quid sit, sed neque a te hoc iure quaeri debere, sed esse indignam hanc de eo quaestionem. Qui super omnem essentiam superque omne intelligibile sit, hoc a se tantum posse asseverari esse illum unitati simillimum: quoniam ut haec numerorum, ita ille rerum omnium quae sunt principium sit; ut haec numeros omnes pares et impares, ipsa neque par neque impar sua individua simplicitate complectitur, ita ille res omnes sua impartibili infinitate claudit et continet. Videsne quid sit dictum per unius appellationem, non quid sit Deus indicari, sed quomodo sit id quod est? Denique si dicamus: Deus unitati similis est, quod volumus significare cum  illis unius appellationem damus, utique veri erimus. Si dicamus: Deus enti similis est auditoribus, certe risum faciemus. Sed quid plura in re aperta. Aut enim haec satis, aut nescio quid verborum satis esse possit. Colligitur autem et hinc cur Deus sub nullo genere sit. Genera enim rerum essentiae sunt, Deus autem nec essentia est, nec essentiam habet. Quapropter cum ens ita a Peripateticis interdum accipiatur, ut decem tantum genera ambiat, manifestum est sub entis nomine, quo Aristotelis etiam sectatores aliquando utuntur, Deum non contineri. Tu vero instas a Thoma aliisque ex eadem familia, saepe ita et substantiam et ens usurpari, ut Deus et substantia et dicatur. Quasi vel ego hoc ignorem, quod nemo nescit, vel id mihi satis non fit, si interdum aliter faciant, qui non semper sed quandoque hac eos in illum modum dictione uti solitos dixerim. Transeamus ad ea quae obiicis de oppositione unius et divisi; equidem, ut puto, ludens cavillis me puerilibus tentas. Nam si falsum, inquis, divisum, certe falsum, falsum non est. Mortui item ais nequaquam secum pugnant, sunt enim mortui qui iam mortui sunt. Porro Antoni cum dixi pugnare secum quae falsa sunt, si pugna haec pugno fit aut telo etiam, mortui fateor inter se non pugnant neque falsi sunt. Sed et sicut falsum est falsum, ita “falsum esse falsum” non falsum sed verum est, propterea non divisum sed unum. Addis falso a me dici quod falsum est contradictionem claudere; quia multa sunt falsa quae vel naturae vel hominis potestate vere esse possunt. Tu vero illud cogita, omne quod falsum est, quamdiu falsum est, tamdiu contradictionem claudere. Sed sicut quaedam ita falsa sunt, ut possint fieri vera, quaedam autem ita sunt falsa, ut vera esse numquam possint. Ita sunt quaedam adeo sibi contradicentia secumque pugnantia, ut in amicitiam redire et concordiam numquam possint; quaedam ita se oderunt, ut redire tamen in gratiam possint. Exemplo hoc erit manifestum hominem esse leonem semper falsum est, quia semper contradictionem claudit, et sicut numquam ad unionem, ita numquam ad veritatem redigi potest. At me sedere neque verum est neque falsum. Si vero adiicias me sedere dum sto, illico &lt;ut&gt; falsitatem, ita enim invehis contradictionem. Nam me sedere dum sto contradictionem includit et quam primum desinit esse falsum, ut cum sedere incipio, tam primum a divisione redit ad unitatem. Ceterum quae de falsi verique oppositione obiicis, iam in priore epistola soluta sunt. Ais enim “si verum est quod videtur quod est, falsum vero [quod] videtur quod non est. Cum inter videri quod est et videri quod non est, nulla contradictio sit, non erit falsum veri negatio”. Ego vero non ita accipio rationem falsi, ut in eo sit, “quod videtur aliquid esse quod non est”. Sed in hoc esse rationem illius volo, quod non est illud quod esse dicitur. Aurum enim falsum ideo falsum quia non est aurum; et quantum ad falsi attinet rationem accidit ei, aut videri, aut esse aliquid praeter aurum. Quod vero dicis non solutam a me argumentationem tuam, qua probas bonum et malum esse contraria, dicam ingenue: non putavi ibi opus esse solutione ubi nodus non erat. Est autem illa huiusmodi: bonum appetendum est, malum vero fugiendum. Appetere et fugere sunt motus contrarii. Bonum igitur et malum sunt contraria. Mihi vero haec tua ratiocinatio adeo efficax tantarumque esse virium videtur, ut non bonum tantummodo et malum, de quibus fortasse qui ambigat, sed etiam esse et non esse, quae nemo nescit esse contradictoria, probet esse contraria. Ita enim colligemus, esse est appetendum, non esse est fugiendum. Appetere et fugere sunt motus contrarii. Esse igitur et non esse sunt contraria. Aut igitur mihi des esse et non esse, esse contraria; aut ego tibi bonum et malum contraria esse non dabo. Aut inquies solvenda alia ratio est. Non ens enim non est genus, quomodo igitur malum nihil est, cum Aristoteles dicat in <hi rend="italic">Praedicamentis</hi> bonum et malum genera esse contrariorum? Pleni sunt omnes Aristotelis interpretes solutionibus huius quaestionis, ad quos ego te priore epistola delegaveram, ne supervacua me teque simul opera implicarem. Ut igitur illud omittam, quod Simplicio non displicet ex Pythagoricorum more ibi locutum Aristotelem, qui duos statuunt ordines rerum: quorum alter sub bono, alter sub malo continetur, utique illum saepe in logicis commentationibus exemplis ex aliorum potius quam ex sua sententia statuisse. Respondeo quod et apud Simplicium poteras legere, ideo bonum malumque contrariorum genera dici, quoniam alterum semper contrariorum rationem mali et deficientiae habet: ut nigrum si albo, et amarum si dulci comparetur. Ita enim contraria omnia ad bonum malumque reducuntur, quatenus omnis defectus mali rationem habet, quocirca et primo libro <hi rend="italic">Physicae auscultationis</hi> dicitur contraria semper secundum melioris &lt;peioris&gt;que invicem rationem comparari. Mitto Porphyrii et recentiorum etiam multiplices alias solutiones. Sed illud satis mirari non possum quod in hanc etiam Thomam descendere sententiam dicas, quod bonum et malum contraria sibi oppositione repugnent: addisque hoc ipsum ab eo Simplicii authoritate confirmari. Cum tamen opinioni isti tuae ille tota prima quaestione de malo pro viribus adversetur. Quid enim aliud ea potissimum agit disputatione, quam ut probet malum esse nihil. Quod si malum nihil est, bono contrarium esse non potest, quoniam utrumque contrariorum natura aliquid est, atque hoc ipsum est quod ibi Thomas Simplicii authoritate confirmat. Vide quantum aberras, qui confirmari testimonio Simplicii eam credis opinionem, quam ipse Simplicii testimonio infirmat. In quem errorem forte non incidisses si ipsum Simplicii librum aliquando legisses, apud quem nulla umquam fit mentio de boni malique oppositione contraria. Quod si mihi obiectes ophtalmiam et aegritudinem, in quibus contrarietatem videtur Thoma&lt;s&gt; agnoscere, iubebo te illius verba diligentius introspicere. Non enim haec dicit esse contraria, sed ea cum sint privationes, interdum tamen appellari contraria. Quod cur fieri ipse velit, si attendas videbis, quam ipsum malum contrarii proprietatem omnino nesciat. Eatenus enim haec contrarii aliquo modo nomen sortiri posse concedit, quatenus omnem plane mali rationem non habent, sed bonitatis aliquid retinent, quam nondum amiserunt. Quare eatenus aliquo modo contraria, quatenus aliquo modo non omnino mala. At si tibi ego mortem, si caecitatem opponam, quaeramque an haec ex sententia Thomae sint vera mala, rursusque an ea, quam tu dicis, contrarietatis specie invicem adversentur, quid sis responsurus, omnino non video. Nam si haec mala sunt et eo ipso loco unde Thomae pro te testimonium affers, ille nullo modo haec esse posse contraria, ea ipsa, quam tu in medium affers contrarietatis specie magna adseveratione contendat. Qua tu mente affirmas ex sententia Thomae bonum malo aliqua contrarietatis oppositione repugnare, certe hoc considerare debueras, quod de imperfectis quibusdam malis, ex ea quam adhuc retinent bonitatis admixtione, conceditur ad ipsam immixtam absolutamque mali naturam non esse transferendum. Vale.</p></div1>

    <div1 n="Obiectiones tertiae"><head>Ioanni Pico Mirandulae Antonius Citadinus, salutem. Obiectiones tertiae.</head>

<p>Conclusiones olim verbo concessae (nisi forte oblitus es) fuere: Deus est, Deus est unus, Deus non est Deus. Contradictionem claudit Deum, hoc est primum ens, non esse et aurum esse, adversus quas obiectiones nonnullas formavi, et in scriptis dedi. Expectabam igitur his obiectionibus tandem responderes posteaquam menses quatuor siluisti, maioribus fortasse negotiis implicitus. Tu vero primis duntaxat respondes, quas antea adversus argumentorum quorumdam solutiones formaveram. Ais autem primum hoc modo: “ostendam tibi per decreta Latinorum ac praesertim beati Thomae, licet Deus vere ac proprie sit, non tamen proprie ens esse”. “Deus enim”, inquis, “iuxta Thomam non est essentia. Item iuxta eumdem vocabulum entis essentiam plerumque significat et quaestioni ‘quid est?’ respondetur, verbum vero ipsum, est, quaestioni ‘an est?’, reddi solet”. Quapropter colligis iuxta Thomam Deus ens non esse, si neque esse est neque essentiam habet, sed duntaxat existit. Sed dicas rogo, ubinam in Thoma didicisti Deum essentiam non esse? cum totus Thomas huic sententiae reclamet: nam in prima parte in <hi rend="italic">Summa contra Gentiles</hi>, in quaestionibus disputatis in libello <hi rend="italic">De Ente et Essentia</hi>, in commentis in Aristotele, in omnibus denique locis ubi res exigit Deum essentiam esse, et tenet et probat nec in re tam clara opus est verba hominis allegare. Si negaveris plura quam sit opus recensebo. Praeterea in libello tuo <hi rend="italic">De Ente et Uno</hi>, nisi excidit prius dixisti, ideo Deum iuxta Platonicos ens non esse, quod Dei esse non est aliud ab eius essentia. Quomodo igitur nunc eosdem secutus, eosdem defendens negas Deum essentiam esse? Item dicas quo ex loco divi Thomae depraehendisti entis vocabulum essentiam plaerumque significare, non etiam esse. Siquidem quarto <hi rend="italic">Metaphysicae</hi> et prima quaestione <hi rend="italic">De Veritate</hi> et alibi dicit ideo ens dictum esse quod est, rem vero, eo quod essentia est vel essentiam habet. Item dicas ubinam in Thomam scire potuisti, quaestioni quid est rationabiliter responderi si dicatur ens? Insulsum enim est quaerere quid est, nisi sciatur rem esse, uti Aristoteles secundo <hi rend="italic">Analiticorum posteriorum</hi> libro et Thomas aperte testantur. Esse autem intelligo quemadmodum substantiae sunt et accidentia in quibus utraque essentia est, non quemadmodum privationes sunt et negationes, in quibus Thomas negare videtur reperiri posse, quod quaestioni quid est, responderi solet, sive id verum sit sive falsum quod ad praesens omittimur. Verba vero Thomae in prima quaestione <hi rend="italic">De Malo</hi>, quae tibi, ni fallor, erroris occasionem praestiterunt, quae tu quoque videris innuere, haec sunt: ens dupliciter dicitur, uno modo secundum quod significat naturam decem generum, et sic neque malum neque aliqua privatio est ens, neque aliquid; alio modo secundum quod respondetur ad quaestionem “an est?”, et sic malum est, sicut et caecitas est, non tamen malum est aliquid, quia esse aliquid non solum significat quod respondetur ad quaestionem “an est?”, sed etiam quod respondetur ad quaestionem “quid est?”. Sed repete oro diligentius tanti verba philosophi, adversus enim te sententiam ferunt, quod ita monstratur: Thomas palam dicit ens et aliquid dupliciter dici. Uno modo quod alicuius generis naturam habet; ali&lt;o&gt; modo quod quaestioni “an est?” respondetur. Deus autem quaestioni “an Deus est?”, respondetur “est”, nec mendax est responsio, Deus igitur ens est. Quod si ulterius procedendum est, dicamus hoc modo nihil a Thoma recedentes, quod quaestioni “an est?” iure respondetur “ens est”: igitur quod quaestioni “an res vere ac proprie sit?” respondetur “vere et proprie est ens”. Sicut enim se habet quod simpliciter est ad id quod simpliciter est, ita quod vere ac proprie est ad id quod vere et proprie est. Quaerenti autem “an vere et proprie Deus sit?”, rationabiliter respondetur “Deus vere igitur et proprie ens est”. Praeterea Thomas aliquid et ens iuxta primum modum vocat, quod quaestioni “quid est?” respondetur; quaerenti autem “quid est quod mundum conservat et movet, quod mortuos suscitat?” rationabiliter “Deus” respondetur, primo igitur modo et secundo Deus est ens et aliquid. Praeterea audebis ne iuxta Thomam negare Deum esse bonum, esse unum? Cum igitur bonum et ens et unum mutuo convertantur, quomodo iuxta Thomam dici potest vel fingi Deum ens non esse? Tu vero ex his verbis argumentari videris (ni fallor) hoc modo ens uno modo dici, quod naturam decem generum significat. Deus autem in nullo genere est, Thoma etiam ipso testante: Deus igitur non est ens neque essentia. Sed advertere debueras (patere me iocari) si ratio efficax est, Deum primo quidem modo ens non esse, licet enim in nullo sit genere, nihil tamen prohibet vere ac proprie in rerum natura existere et quaestioni “an est?” veraciter responderi. Quomodo igitur nesciri potuit alio modo ens esse. Praeterea ratio nihil virium habet: sensus enim verborum Thomae huiusmodi est: ens uno modo dicit quod naturam decem generum significat, hoc est, quod substantiam significat et accidens et omnia omnino positiva quae in decem generibus continentur, aut per se, ut species et genera, aut velut principia quaedam sive coactata sive non, ut materia prima et forma in genere substantiae et Deus et substantiales omnino differentiae. Quo certe modo negationes privationesque ad genus pertinere non possunt. Alio modo ens dicitur, quod responderi potest quaestioni “an est?” sive verum et positivum ens sit, sive non, unde exemplum subdens ait: “et sic malum est sicut et caecitas est, hoc est, et sic malum est ens, sicut et caecitas est ens”. Nulla enim apud Thomam verborum differentia est, sive dicatur est, sive est ens. Quod vero subiungit “quia esse aliquid non solum significat etc...” non eo tendit ut sentiat quaerenti quid est Luna, aut tonitruum rationabiliter responderi si dicatur “est ens” sive aliquid uti tu existimasse videris. Ridicula enim est huiusmodi solutio. Sed hoc “huiusmodi est”, “esse aliquid” significat, maxime iuxta primum modum “id esse”, quod quaestioni “quid est?” rationabiliter responderi potest, puta significat substantiam esse, vel accidens, vel animal, vel colorem, vel aliquid huiusmodi quod quaerenti “quid est?” iure responderi possit. Caecitas autem et malum nihil horum est. Quod vero primum divisionis membrum ea mente beatus Thomas interpretari nolit, ipsemet explicat Prima parte, Quaestio 48, art. 2m quo quaeritur “an malum in rebus sit?” Ad secundum enim argumentum respondens sic dicit, sicut in 6 &lt;sexto libro&gt; <hi rend="italic">Metaphysice</hi> habetur: “ens dupliciter dicitur”. Uno modo secundum quod significat entitate rei prout dividitur per decem praedicamenta: et sic convertitur cum re, et hoc modo nulla privatio est ens, unde nec malum. Alio modo dicitur ens quod significat veritatem propositionis; quae in compositione consistit, cuius nota est hoc verbum “est”, et hoc est “ens” quo[d] respondetur ad quaestionem “an est?”; et sic caecitatem dicimus esse in oculo, vel quacumque aliam privationem et hoc modo etiam malum dicitur ens. Haec Thomas. Vides igitur quomodo primum divisionis membrum cum re converti pronunciat. Rem vero non negat Deum esse, et quicquid bonum  est; omne enim bonum, et illo argumento et prima quaestione <hi rend="italic">De Malo</hi>, rem esse confitetur. Quod si haec vera sunt, nondum ratio soluta est qua adversus Platonicos dixi: ens eo dictum est, quod est, quemadmodum sedens, eo quod sedet. Deus autem non solum est, verumetiam proprie ac vere est, vere igitur ac proprie ens est, ita enim non est Platonicis. Sed ex Thoma argumentum solvere voluisti, ea Thomae ascribens, quae ab hominis sententia penitus aliena esse nemo est, qui Thomam legerit, qui nesciat. Unde nec alia ratio soluta est qua dixi, si Deus ea parte qua est idea, est ens, multo magis ea parte qua Deus est; hoc enim absolutum quiddam, hoc vero relativum. Non enim verum est quod modo respondisti, Deum scilicet essentiam esse a parte qua est idea, non autem ea parte qua Deus est. Iam enim monstratum est et ens esse essentiam. Praeterea si Deus ea parte qua est idea, est ens et essentia, necesse est in Deo compositionem esse, quod facile probatur hoc modo: prius enim dixisti ideo Deum iuxta Platonicos ens non esse, quod esse Dei non est aliud a Deo; si igitur idea est ens, hoc ideo erit quod esse ideae est aliud ab idea. Esse autem ideae extra Deum locari vel fingi non potest, si Deus idea est, ut datum est, in Deo igitur compositionem esse necesse est. Ais praeterea Deum a Platonicis unum vocari, quia unitati est similis, quae licet omnes numeros potestate contineat pares scilicet et impares, ipsa tamen nec par est nec impar. Subtilis hercle appellandi ratio, quae praeter id quod Deus rebus similis esse non potest, (ut Cicero dicit et Thomas: non enim exemplar mundi mundo est simile, nec homo picturae), alia causa stare non potest. Quod enim ex altero ob similitudinem sive analogiam nomen mutatur, proprio eiusdem nomine appellari consuevit. Statuam enim quae hominem imitetur, hominem vocamus non humanam, locum quoque qui propositionum differentia est, aut maxima propositio ex loci naturalis analogia, locum non etiam localem vocamus. Deus igitur si ex unitate ob similitudinem nomen sortitus est, non unus, sed unitas potius vocandus est. Praeterea si nomen omne concretum aliud significat et aliud, quomodo Platonici deum non similitudinem potius quam similem vocant? Praeterea si materia iuxta Platonicos una est, ut scribis, nec materiae unitas aliud sit, aliud vero materia, quod abs te negari non puto, qua ratione una poterit defendi? Non enim unitati similis est, alioquin Deo quoque similis foret. Praeterea prius quoque dixisti Deum esse unum, quia unice est omnia, nunc vero Platonicorum potius quam Dionysii rationem approbare videris, priore fortassis abiecta, quam si adhuc tenes, reliquum est argumentis respondeas quae scripta sunt. Non enim radix cui inniteris ad solvendas obiectiones meas, vera est, “Deum scilicet ens non esse neque essentia” quemadmodum iam plene declaravi, sed iam ad definitionem veri a te positam veniamus. Dixisti in priore libello verum ab Augustino ita definiri: verum est quod est et ne eadem videretur veri et entis definitio addi (inquis) oportet hoc modo verum est, quod est id quod dicitur. Ego itaque contra definitionem hoc modo opposui esse id quod dicitur, nihil aliud significare videtur, nisi esse id quod appellatur. Rem autem appellari hoc nomine aut illo, est hoc aut illud videri; quare tandem concludi videbatur hoc modo esse id quod dicitur, nihil aliud est nisi esse quod videtur. Cum igitur nulla contradictio sit, videri esse quod est, et videri esse quod non est, ideo probabam falsum non esse veri negationem, si definitio constabat. Quoniam vero nunc clarius definitionem tuam explicasti, non deerunt quae magis multa videantur formalem mihi definitionem improbare. “Verum enim”, inquis, “est id quod dicitur”. Hoc est, verum est quod est, id quod ipsum est, puta aurum est verum aurum, quod est aurum. Sed contra est quod si Deus non esset et aurum foret, aurum esset id quod ipsum est, et esset verum, tamen non esset ex quo nulli quadret ideae. Postea enim dicis res veras esse quod ideae quadrant atque respondent. Si vera definitio hominis est animal rationale, contradictio est putare, si Deus non esset et homo esset animal rationale, hominem non esse hominem; neque illud responderi potest, quod alias dictum est contradictionem scilicet claudere Deum non esse et aurum esse, nulla enim contradictio est, quod theologi quoque ipsi et philosophi et dialectici aperte confitentur. Fingi enim potest aurum esse, Deum tamen non esse, nec primam omnino causam nec primum ens: qui enim infinitos esse mundos arbitrantur, aut coelos in infinitum esse multiplices, aut multa huiusmodi similia, non propterea negant aurum esse quod oculis cernitur et manibus tractatur. Praeterea sive contradictio sit, sive non sit, nondum ratio soluta est. Ego enim ita dico: “si Deus non esset et aurum foret, aurum esset aurum, non tamen esset verum”. Non igitur formalis definitio est “esse id quod ipsum est”. Sicut nec formalis esset hominis definitio, si dixerim: “si Deus non esset et homo esset animal ratione, iam non propterea homo esset”, nihil enim potest propria definitione destitui, nec cuipiam potest definitio convenire, cui nomen definitum aptari non possit. Praeterea negare non potes aurum prius natura aurum esse quam Dei quadret ideae; absolutum enim prius revelatione est. Aurum igitur et si aurum sit, verumtamen esse non potest, nisi praeter auri naturam similitudo quaedam adveniat, qua exemplari suo respondeat, sive aliud sit similitudo, aliud aurum, sive non, quod propriam seorsum habet quaestionem. Praeterea definitionem entis ponere videris, hoc modo, ens est quod est, alioquin non diceres definitionem Augustini hoc modo oportet explere: “verum est id quod ipsum est”, ne si “quod est” solummodo diximus eadem videatur veri et entis definitio. Si igitur entis definitio est “quod est”, ea vero ratione, qua ens est quod est, est quoque ipsummet et ens. Eadem igitur ratione qua aliquid est ens, eadem verum sit necesse est, quod penitus falsum est. Praeterea si verum est id quod ipsum est: caecitas vera erit, et mors et falsitas et omnino non ens. Caecitas enim est caecitas, et mors est mors, et falsitas est falsitas, non ens quoque est non ens, horum quodlibet et verum erit nullo intellectu penitus cogitante. Quod si quodlibet horum verum est, necesse est unum sit. At scio mox dices: “nonne concessi quodlibet horum esse ac propterea verum his verbis quae ad te scripsi, sicut falsum est falsum, ita “falsum esse falsum” non falsum, sed verum, proptereaque non divisum sed unum”. Sed contra est quod omne unum bonum est eodemque modo verum. Caecitas autem non solum mala est, sed iuxta ea quae scribis omnino mala est et nihil boni sapit similiter et mors. Caecitatis enim et mortis naturam appellare videris, naturam mali absolutam bonoque impermixtam. Nihil igitur horum verum est, nec unum maxime quando anima non cogitat. Praeterea verum est quod quadret ideae: caecitas vero et mors nullam habent ideam. Praeterea si Deus non esset, nec aliud quippiam quod intelligentiae est capax, nihilominus non ens esset non ens, et nihil esset nihil. Aut enim aliquid aut nihil, non quidem aliquid ut constat, igitur nihil et non ens, esset igitur id quod ipsum nunc est tunc foret. Si igitur verum est “id quod ipsum est”, non ens, et nihil verum foret, quod fieri non potest, nulli enim quadraret ideae. Non igitur formalis veri definitio est esse, id quod ipsum est. Conaris praeterea defendere quod a te prius dictum est, falsum quodlibet contradictonem claudere aisque falsum omne contradictionem claudere quamdiu falsum. Adiicis et haec verba: “at me sedere neque verum est neque falsum. Si vero adiicias me sedere dum sto, illico ut falsitatem ita etiam invehis contradictionem: nam me sedere dum sto contradictionem claudit, et quam primum desinit esse falsum, ut cum sedere incipio, tam primum a divisione redit ad unitatem”. Sed videas ergo an tecum convenias. Verum enim et falsum opponi putas non quidem velut contraria, sed tamquam affirmationem negationemque. Quomodo igitur medium reperiri potest? nisi inter affirmationem negationemque sit medium. Praeterea omnis enuntiatio aut est vera aut falsa, nisi primum principium neges, quod est in quolibet contradictionis alteram partem veram, alteram vero falsam. Quomodo igitur te sedere neque verum est neque falsum? Equidem non video qua ratione id tueri possis, nisi omnem philosophiam et contrariorum omnem conceptum tollas. Praeterea si falsum omne contradictionem claudit quamdiu falsum est, Deum non esse, quod falsum est, contradictionem claudet quamdiu in rerum natura Deus existit. Si igitur Deus non esset neque falsum esset Deum non esse, neque contradictio, si igitur falsum est veri negatio, quemadmodum ponis, erit verum Deum non esse, si Deus non sit. Sed verum omne bonum est ut das, igitur si Deum non esset, bonum foret Deum non esse, quod videtur absurdum. Neque enim simpliciter bonum foret neque alicui bonum sed omnino non ens. Praeterea superiore epistola dixisti omne falsum simpliciter ideo divisum a seipso esse quod contradictionem claudit. Si igitur non omne falsum, simpliciter et absolute, contradictionem claudit, sed solum, quamdiu est falsum, divisum est, cui enim ratio essendi et causa non convenit, nec id utique convenit cuius ratio est et si simpliciter non convenit unum nec alterum, non igitur falsum omne simpliciter divisum est, quod dari non potest. Omne enim falsum simpliciter et absolute est non ens. Ambo enim ut potius convertuntur, eadem igitur ratione &lt;falsum&gt; simpliciter divisum est, si divisum et non ens commeant. Praeterea omne verum simpliciter unum est, igitur omne falsum simpliciter divisum est. Alterum enim est alterius negatio. Praeterea si monstravero omne falsum absoluto divisum esse, quid causae fuit cur non auderes enuntiare simpliciter quidem et absolute omne falsum divisum esse, sed tunc solum quando oppositio est? Divisionem vero falsi demonstramus hoc modo: Socratem sedere est falsum, Socratem autem sedere, non est Socratem sedere, igitur a seipso divisum est. Si enim Socratem sedere est Socratem sedere, et Socrates sedens, est Socrates sedens, ambo enim coniugata sunt. Si vero Socrates sedens est Socrates, igitur facta simplici conversione Socrates est Socrates, sedens igitur sedens, igitur sedet, quod falsum est: eadem ratione probabo Chimaeram non esse Chimaeram, nec Chimaeram esse, esse Chimaeram, Chimaeram esse. Si enim Chimaera est, Chimaera est animal. Chimaeram enim intelligimus animal ex hirco constans et cervo, aut aliquid huiusmodi. Si vero est animal, vivere potest et mori, quod inter nos non convenit, qui Chimaeram ponimus nequaquam a nature posse produci, sicut nec mons aureus generari potest. Praeterea si Chimaera est animal aliquod, animal est Chimaera, sed nullum animal est Chimaera. Omne enim animal est, et vivit, et est simpliciter ens et aliquid, quod enim non est, non est animal, nisi aequivoce. Chimaera igitur non est Chimaera eadem ratione, nec Chimaeram esse est Chimaeram esse. Si enim generari est moveri, generatio est motus: igitur si generatio non est motus, nec generari est moveri. Pari ratione si Chimaeram esse est Chimaeram esse, Chimaera est Chimaera. Ambo enim coniugata sunt, scilicet, Chimaera non est Chimaera, ut iam probatum est, igitur nec Chimaeram esse est Chimaeram esse. Praeterea nulla Chimaera est Chimaera, igitur nullam Chimaeram esse Chimaeram verum est: igitur falsum est aliquam Chimaeram esse Chimaeram. Eadem ratione monstrabitur vacuum non esse ex quo non est, nec caecitatem esse caecitatem, si nihil caecum sit, semper tamen non ens est non ens: non esse enim est ens et verum, sicut et Chimaeram non esse est, et verum pariter et necessarium. Cur igitur vereri oportuit, nequid coargui posses, si simpliciter et absolute enunciasses omne falsum in seipso divisum esse? Quare non fuit opus ad contradictionem refugere. Deinde solutam non esse argumentationem meam, qua probavi bonum malumque esse invicem contraria ingenue confiteris, sed idcirco solutam non esse dicis, quod nodus non inerat. Arguta hercle excusatio, sed mirum est si nodus non inerat quomodo nodum solvere potuisti, verba argumentationis meae quae in primis literis ad te scripta sunt hoc modo se habent: “bonum ea ratione, qua bonum est, expetendum est, malum vero fugiendum”. Expetere vero et fugere sunt invicem contraria, quemadmodum congregare segregareque. Bonum igitur et malum erunt invicem contraria, quod Boethius quoque in <hi rend="italic">Praedicamentis</hi> asseverat. Tu vero ita respondes: “esse est appetendum, non esse est fugiendum, non tamen sequitur esse contraria”. Sed rogo videturne tibi argumentatione tua meae similis esse? Dicas hoc modo esse, ea ratione qua est esse, est appetendum, hoc est propria essendi ratio, est aliquid appetendum; non esse ex propria ratione est aliquid fugiendum, sunt igitur contraria, pulchre argumentationem colliges. Hac enim forma calidum et frigidum, album et nigrum contraria esse demonstravimus. Ratio enim calidi est heterogenea segregare, frigidi vero congregare, albi quoque ratio est oculos disgregare, nigri vero congregare. Argumento meo cum tu coram responderes, dixisti propriam boni rationem non esse, quod sit aliquid expetendum, quod tamen a philosophis omnibus conceditur, maxime Latinis et Aristotelis <hi rend="italic">Ethicorum</hi> I &lt;primo&gt; dicit “recte definierunt bonum, dicentes id esse, quod omnia appetunt”. Id quoque audientibus mirabile visum est. Cumque ratio bonis abs te posceretur dixisti eo aliquid bonum esse, quod ordinatur in Deum. Sed mox subieci, igitur Deus non est bonus. Dictum est Deum non esse bonum, sed bonitatem adieci, igitur inter bonum malumque aliquid est medium: Deus enim non est bonus, non etiam malus. Quomodo igitur defendi potest malum esse boni negationem, si media aliqua conceditur? Praeterea si malum est negatio boni, malum et non bonum idem sunt. Unius enim unica est negatio. Sequitur ergo est non bonum, igitur est malum, ex negatione igitur colligi potest affirmatio. Praeterea nec sequitur, si enim malum est vel privatio, vel aliquid privatum. Si privatum est, subiectum aliquid est, igitur et bonum. Si privatio est igitur, in subiecto igitur est. Sed quicquid est, ens quodammodo est et bonum: non igitur est non bonum. Praeterea negas verum esse quod Aristoteles in <hi rend="italic">Praedicamentis</hi> dicit: “bonum scilicet et malum contrariorum genera esse, quod tamen vel Boethius vel Latini expositores negare audent. Tu vero posthabitis interpretibus Latinis ad solum Simplicium refugis, qui ait hac ratione bonum et malum contrariorum genera esse, quod ex contrariis alterum semper bonum est, hoc est, melius est: alterum malum est, hoc est, peius est, quod Thomas quoque ex Simplicio refert. Sed si licet Simplicio opponere, contra est, quod Aristotelis eodem loco dicit, non solum bonum malo contrarium esse, verumetiam aliquando malum malo. Si vero ipsum bonum Aristoteles vocat quod melius est, malum vero quod est peius, erit semper bonum malo contrarium. Praeterea si bonum et malum, quae contrariorum genera esse Aristoteles dicit, sunt melius et peius, bonum et malum, in relativorum genere ponentur, in quibus sunt melius et peius quae relativa sunt. Aristoteles vero dicit bonum et malum in genere non esse, sed genera. Miraris postremo malum et bonum a me contraria, vel ex Thomae sententia affirmari, et quod maius est aberrare me dicis, quod dicis Simplicium falso allegem, falso quoque dixerim beatum Thomam eius testimonio probare malum bonumque esse invicem contraria. Sed cave ne tu erres, qui parum mentem meam vel verba perpendisti. Verba quidem quae in 2 &lt;secunda&gt; epistola ad te scripta sunt, hac serie leguntur. Dico igitur rursus et approbo bonum malumque esse invicem contraria, non quidem quemadmodum album et nigrum, calidum et frigidum, quae omnia vere qualitates sunt, sed quemadmodum sanum et aegrum, forte ac debile, rarum et densum, pulchrum et turpe et similia huiusmodi multa. Nec Thomas id negat, sed vir quidem eminentissimus, in I. q. &lt;prima quaestione&gt; <hi rend="italic">De Malo</hi> circa solutionem secundi argumenti monstrat quomodo bonum et malum, etsi privationis et habitus oppositione adversentur, inter contraria tamen computari solent idque Simplicii authoritate confirmat. Recordare igitur Aristotelem in <hi rend="italic">Praedicamentis</hi> quatuor oppositionum genera assignare. Item memineris Aristotelem huiusmodi genera a se invicem seiungere. Rursus nota sanum ab eo et aegrum inter contraria numerari, hac igitur ratione qua Aristotelis contraria a reliquis oppositionum generibus seiungit. Ego bonum malumque contraria esse affirmavi rursumque fateor atque hoc etiam quod divus Thomas dixit in I. q. &lt;prima quaestione&gt; <hi rend="italic">De Malo</hi>: bonum et malum esse contraria, quemadmodum sanum aegrumque non autem quemadmodum visus et caecitas. Tu vero dicis: “monstrabo tibi quam contrarii proprietatem malum omnino nesciat”. Licet enim malum quiddam bono cuidam contrarium videri possit, ut aegrum sano, eo quod boni aliquid relinquit, offeram tamen malum quiddam, quod bono nequaquam potest hac ratione opponi, puta mors et caecitas. Sed equidem nescio an simules, si enim verba Thomae accurtius legisti, plane intelligi potest, quomodo nec caecitas nec mors aliud malum potest ex toto bonum auferre. Caecitas quidem visum aufert et totum, sed non vitam nec corpus. Mors vitam quidem penitus aufert, sed nec corpus nec materiam primam. Quod igitur fefellit est quaedam caecitas profecto est visus privatio, et vitae mors, sed non propterea credi debuit perfectam esse boni privationem. Nonne Thomas aperte ibi confitetur et dicit malum bono contrarium esse, quemadmodum aegrum sano, non quemadmodum caecitas visui. Caecitas igitur in quantum mala est, aliquid boni relinquit cui innititur, in quantum vero est caecitas, nihil visus adesse permittit. Quod vero Thomas ait: “bonum malumque velut habitum privationemque opponi” verissimum est. Eo enim loco Thomas ea proprie habitus vocat et privationes, non solum quae perfecti habitus sunt, perfectaeque privationes, quae solummodo Aristoteles in <hi rend="italic">Praedicamentis</hi> habitum et privationem vocat, verum latius omnia quorum alterum est habitus, alterum vero privatio, sive integra, sive semiplena sit, tamquam habitum et privationem opponi pronuntiat. Quod vero dixi idque Simplicii authoritate confirmat, id tale est, Simplicium ait Thomas in <hi rend="italic">Praedicamentis</hi> dicere ea proprie vocari contraria, quorum utrumque est aliud. Aristoteles vero sanum et aegrum inter contraria numerat, non etiam caecum et videns. Simplicius igitur, qui Aristotelem interpretatur, necesse est causam reddat, cur non omnes privationes Aristoteles inter contraria computaverit, causam vero explicare non potest, nisi quae dicta est. Thomas igitur, qui ait Simplicium dicere ea proprie contraria vocari, quorum utrumque est aliud, cum causam explicet, ob quam sanum et aegrum inter contraria numerentur, non etiam caecum et videns, ex Simplicio necesse est id colligat, qui Aristotelem exponit, quod  sive verum sive falsum sit, res nullius momenti est, in qua pervagandum sit. Quoniam vero postremis literis malum quod boni negationem putas appellare, videris malum quod omnino malum sit, eodemque modo falsum veri uniusque divisum percontari te volo. An Chimaeram putes esse omnino non ens? Si negabis, ubi necesse est contradicas, qui prius dixisti chimaeram esse omnino non ens et falsam. Si vero dederis omnino non ens esse, procedam hoc modo: non ens et omnino malum sunt paria. Chimaera autem est omnino non ens, igitur et omnino mala: quod fieri non potest, Chimaeram enim esse contradictionem non claudit. Potest igitur a Deo creari, quod vero potest esse, esse autem bonum est, quod igitur potest creari, potest bonum esse, sed potentia ad bonum bona est, Chimaera igitur non ex toto mala est. Praeterea Chimaera et a Deo et a nobis potest intelligi, potest igitur apud mentem nostram esse et animum, igitur quoquo modo potest esse; quod autem quoquo modo potest esse, quoquo modo bonitate participat; Chimaera igitur non ex toto mala est. Praeterea nihil potest malum esse nisi fugiendum sit, nihil vero fugi potest neque vitari nisi cognoscatur aut ab eo quod fugit, aut a Deo qui naturalem fugae instinctum inseruit. Necesse igitur malum omne quodammodo cognosci posse, cognitio autem bonum quidam est, igitur et posse cognosci: potentia enim ad bonum, bonum quidam est. Praeterea Aristotelis 4 &lt;quarto&gt; <hi rend="italic">Metaphysicae</hi> dicit negationes privationesque quodammodo entia esse, imo et ipsum non ens quodammodo ens esse dicit, cuius signum est (inquit) quod dicimus non ens est non ens: quod vero quoquo modo est ens, quoquo modo bonum est, Chimaera igitur in qua verum est non entis vocabulum, praedicare quodammodo est ens et bona. Praeterea malum est privatio boni, privatio vero omnis est negatio formae, in subiecto apto nato formam et habitum habere: nihil igitur malum esse potest quod boni capax non sit et aptum, capacitas vero et aptitudo in bonum bona est. Malum igitur omnino malum esse non potest, unde Augustinus inquit malum semper in bono esse. Praeterea si malum est privatio boni (ut dicis) quomodo potest esse boni negatio? Alia enim est oppositio privationis et habitus, alia vero affirmationis negationisque. Praeterea tuarum partium est monstrare factam prius a te rationem validam esse, qua probabas ex Aristotele et Thoma. Deum ens non esse, ego enim utramque infirmavi. Nec satis est dicere, scio aliquando a Peripateticis Deum ens vocari, sed et illud scio apud eosdem appellatione entis Deum aliquando non claudi. Monstra enim rogo quo in loco vel Aristoteles vel Aristotelici Deum entis appellatione non censeant?  Caeterum si vacabit explicato quomodo defendas Deum esse et verum, Deum tamen non esse Deum. Si enim vocabulum intelligitur, necesse est descriptionem quamdam ab animo formari, qua data mox sequitur Deum esse Deum; nec enim Simonides poeta tempus ad respondendum petisset Tyranno quaerenti, quid est Deus? nisi vocabuli interpretationem et notam animo concepisset. In omni enim quaestione prima est vocabuli significatio. Praeterea si Deus est unus, aliud unum est Deus, quod non nisi Deus esse potest. Item si Deus est et non est Deus, est aliud a Deo: a seipso igitur aliud esse necesse est. Praeterea si ideo Deus non est Deus, quod nomen Dei concretum est aliud significans, et aliud concedi non debet Deum esse, Deum esse unum. Nihil enim est in rerum natura quod deitate participata sit Deus. Postremo monstrabis quomodo vel probes vel defendas contradictionem claudere, Deum non esse, et aurum esse, grata erit mihi huiusmodi disputatio, nec tibi debet esse molesta. Est enim disputatio cribrum veritatis, suavissimus animae cibus nihil habens ingrati.</p></div1>

    <div1 n=" Responsio obiectionarum tertiarum"><head>Ioannis Pici Mirandulae responsio obiectionarum tertiarum.</head>

<p>Non sum oblitus Compater ne dubita, prorsus omnium meminisse, plane cognosces, quamquam haud magna fiat iactura, si excidant quae coram tractavimus. Levissima enim haec omnia quibus et te occupatum et me non otiosum hominem occupas. Sed ne imitari me credas Nicolettum qui scribenti tibi adversus eum nihil respondere dignatus est, adnotabo breviter solutiones tuarum dubitationum. <hi rend="italic">Deus est...</hi> Dixi vere dici Deus est: Deum item ex sententia Dionysii omni appellatione esse maiorem, etiam appellatione hac Dei, quod ille scrib&lt;it&gt; in lib&lt;ro&gt; <hi rend="italic">De Mystica Theol&lt;ogia&gt;</hi> ne tu ictibus tuis adhuc Dionysium loco movisti, nec mirum, est enim, patere hoc, longe te fortior, quamquam tu illius authoritatem contemneres, dum ea adversus te uterer. Dixi item ab his qui Deum esse ens negat concedi interdum Deum esse unum, rationemque sententiae eorum et in ipsis <hi rend="italic">De Ente et Uno</hi> commentariis nostris et duabus ad te epistolis declaravimus. <hi rend="italic">Sed dicas...</hi>) Dixi postrema epistola neminem esse qui nesciat, apud Thomam et apud alios Peripateticos ita saepe et ens accipi et essentiam ut de Deo utrumque dicatur: sed id mihi esse satis, quod aliquando ita ens essentiamque usurpant ut de Deo dici non possit, hoc est, quod tibi est improbandum. Nec ad hanc rem plura umquam afferes quam sit opus. <hi rend="italic">Praeterea in libello...</hi>) Rudis obiectio, non enim Platonici, cum id dicunt, intelligunt esse in Deo essentiam et esse, sed in eo non differre. At esse in Deo locum eum habere, quem in rebus aliis habet essentia, ut ei pro essentia nihil sit aliud quam ipsum esse. <hi rend="italic">Item dicas...</hi>) Lege priores epistolas et videbis. <hi rend="italic">Insulsum enim...</hi>) Insulsa potius argumentatio, quoniam aliud est rem esse, hoc est, existere, aliud esse ens ut ens praedicatum essentiale est. <hi rend="italic">Verum sit...</hi>) Verum esse fatearis oportet, nisi deseras tuum Thomam. <hi rend="italic">Verba...</hi>) Haec sunt quae si tu prius vidisses, forte non errasses <hi rend="italic">Monstratur Thomas...</hi>) Miror te iisdem semper insistere, nonne millies iam dictum est ita capi posse ens, ut de eo dicatur, ut cum videlicet id significat quod est, sed rursus ita capi posse ut de eo non dicatur, ut cum scilicet, essentiam significat, quae aliud est ab existentia. <hi rend="italic">Aliquid et ens...</hi>) Vide quantum fallaris. Malum secundum Thomam, tale non est, ut quaerenti de eo “quid sit?” possimus aliquid respondere vel ens, et tamen quaerenti “quid est peccatum?”, respondere possumus quod est malum. <hi rend="italic">Praeterea audebis...</hi>) Ens quando cum bono convertitur apud Thomam non eo modo capitur, quo quando apud eumdem de Deo negatur. <hi rend="italic">Iocari...</hi>) Adversarius te iocaris, nam hoc ipsum est quod dico, et centies inculcatum intelligere, aut non vis aut non potes. Primo modo Deum non esse ens, licet secundo modo, ut scilicet per ens respondetur ad quaestionem “an est?”, “ens” dicatur. Dicebam enim non omni modo, sed aliquo modo etiam apud Thomam ens dici Deum non posse; licet autem ita argumentari, Compater: Deus primo modo non est ens, ergo aliquo modo non est ens. <hi rend="italic">Coarctata...</hi>) Haec tua coarctata et non coarctatas tua sunt, non Thomae <hi rend="italic">Ridicula...</hi>) Quod non quaeritur, ridicule non solvitur, licet multa quaerantur ridicule, quae ridicule solvuntur, cum scilicet solvuntur, ne ideo non soluta videantur, quia solvi non possint. Quaerenti igitur an Luna sit ens, iure respondebitur eam esse ens. Sed ulterius quaerenti quale nam sit ens, ridiculum certe respondetur esse ens. <hi rend="italic">Esse aliquid...</hi>) Nihil dicis, quis enim nescit ideo non esse aliquid, quia neque substantia est, neque accidens. <hi rend="italic">Sic dicit...</hi>) Haec eadem illud sunt quae in prima quaestione <hi rend="italic">De Malo</hi> et mihi favent sicut et illa. <hi rend="italic">Rem vero...</hi>) Eo modo res de Deo et dicitur et negatur quomodo et ens <hi rend="italic">Quod si...</hi>) Ostendimus autem non esse vera, ergo soluta ratio. <hi rend="italic">Sed ex Thoma...</hi>) At tutemet verba Thomae supra exponens in sententiam nostram incidisti, cum dixisti Deum ens dici, quatenus per ens respondetur ad quaestionem “an est?”, non autem quatenus rerum essentiam significat. <hi rend="italic">Ea Thomae...</hi>) Non ascriberem falsa Thomae, quia te non imitor Compater, qui dicis ex Thomae sententia bonum et malum esse proprie et vere contraria, idque etiam Simplicii authoritate confirmari, de qua re cum ostenderem nullum verbum esse apud Simplicium, respondes te collegisse id a Simplicio dici. At liber est in manibus Compater. Simplicius id non dicit, male ergo collegisti. <hi rend="italic">Iam enim monstratum...</hi>) Demonstratum est etiam te non bene demonstrasse. <hi rend="italic">Prius enim...</hi>) Deus et idea idem sunt, nec esse ideae aliud est ab esse Dei, sed quia rationes diversae sunt, alia de Deo ut Deus est, alia, ut idea est, pronuntiantur. <hi rend="italic">Compositionem...</hi>) Compositio haec secundum rationem est non secundum rem. <hi rend="italic">Subtilis...</hi>) Adeo subtilis ut iam centies repetitam adhuc intelligere non possis, ut mox patebit, ex quo nobis negotium exhibes.  <hi rend="italic">Non potest...</hi>) Non licet tecum nisi praefinito loqui. At scias hoc genus locutionis a praeclaris authoribus etiam sacris saepe usurpatum, quale illud secundum similitudinem Melchisedech. <hi rend="italic">Praeterea si...</hi>) Unum quod Platonici de Deo enuntiant, non denominativum est, sed substantivum, hoc autem, quia Platonica omnino ignoras et Graecam linguam intelligere non potes. Vide igitur quam sit subtilis haec appellandi ratio. <hi rend="italic">Praeterea...</hi>) Patet et hinc quomodo aliter materia una, aliter Deus dicatur. <hi rend="italic">Platonicorum...</hi>) Quomodo tu Platonicorum potius quam Dionysii rationem sequi me dicis?, cum nec Platonicos nec Dionysium ut magna etiam voce gloriaris umquam legeris, at scias, idem esse apud Platonicos Dei typum esse unitatem et apud Dionysium Deum unice esse omnia. <hi rend="italic">Radix cui inniteris...</hi>) Vide quam illa radix sit firma, quam tu nec viribus ullis vincere, nec duro possis convellere ferro. <hi rend="italic">Ego itaque...</hi>) His omnibus satisfactum est in prioribus epistolis. <hi rend="italic">Hoc est verum...</hi>) Nimis amas aurum Compater, qui tantum illi tribuas ut credas eum esse posse, etiam si Deus non sit. <hi rend="italic">Mundos arbitrantur...</hi>) Qui haec dicunt et aurum dicunt esse pugnantia, dicunt et propriam ignorant vocem. <hi rend="italic">Si Deus non esset et aurum foret...</hi>) Aurum esset aurum, et aurum non esset aurum. Impossibile enim impossibile parit. <hi rend="italic">Absolutum enim...</hi>) Non est haec relatio accidentalis ab auro distincta, sed substantialis, de qua vide apud Henricum Gandavensem nisi dedignaris. <hi rend="italic">Diximus eadem...</hi>) Omne quod est, hoc est ipsum quod est. Quare et omne ens verum, et omne verum ens. Sed alia et alia ratio. <hi rend="italic">Caecitas autem...</hi>) Aliud est caecitatem esse veram, aliud “caecitatem esse caecitatem” verum esse. Quare frustra multis verbis laboras ostendere caecitatem non esse veram. <hi rend="italic">Verum enim...</hi>) Me sedere aut verum aut falsum semper est, quia semper ego aut sedeo aut non sedeo. Et quod dicitur me sedere, nec verum nec falsum, hoc est, propositionem hanc ex se sibi, nec veritatem determinare, nec falsitatem, quod faciunt propositiones necessariae. Sed cum fieri possit, ut et sit vera, cum scilicet sedeo, et sit falsa, cum non sedeo, ex seipsa ad utrumque indeterminata est, sed proculdubio, mi Compater, et charta abundas et otio, qui ad haec descendas etiam pueris nota. <hi rend="italic">Sed verum...</hi>) Bonum et malum sunt in rebus, falsum et verum in anima, ideo propositio vera significare potest rem malam, quamvis propositio ipsa quatenus vera eatenus bona, et res ipsa quatenus mala eatenus falsa sit. Aliud autem dicere est, “peccare Iudam est verum”, aliud est dicere “peccatum Iudae est verum”. <hi rend="italic">Praeterea omne...</hi>) Omne falsum divisum, quod in priore diximus libello, sed non esse falsum ex aequo falsum, quare non esse falsum, ex aequo divisum, quod in epistolis ad te diximus. Non enim ex aequo falsa quae necessario falsa sunt, et semper falsa sunt, et quae non sunt necessario falsa, nec semper sunt falsa. Quapropter nec ex aequo haec et illa divisi rationem habent. Vide an ex his aliquid sit, quod vel ego dicere vereri debuerim vel tu coarguere possis. <hi rend="italic">Sed mirum...</hi>) Dicere debueras quomodo nunc solvisti, nam non est mirum non solvere quod non habet nodum. In hoc igitur me admireris qui &lt;id&gt; solverim in quo nodus non erat. <hi rend="italic">Similis esse...</hi>) Cur non similis, cum quemadmodum haec, ita et illa nihil virium habeat. Nam si bonum qua ratione bonum sit expetendum, malumque fugiendum sintque fugere et appetere contraria, quomodo ex hoc sequi probas, bonum malumque esse contraria? Hoc est, quod tibi est probandum, ad quod tamen probandum neque ante ullum umquam fecisti, neque nunc facis. Iure igitur dixi non esse nodum in tua argumentatione, quia quod tibi probandum est, non solum non valide probas, sed nullo modo probas, aut probare etiam tentas. <hi rend="italic">Tu vero...</hi>) An tu qui Boethianus esse soles et barbarorum irrisor, nunc eos rides, qui posthabitis Latinis interpretibus Graecos interpretes sequuntur, sed et Thomas tuus non solum Latinus, sed inter Latinos praecipuus Simplicii expositionem non solum refert sed et probat. Tu autem non solum Simplicio aut Thomae non assentiris, sed et Latinos dicis expositores id negare non audere. Mirus homo es. <hi rend="italic">Miraris...</hi>) Quis non miretur? Mirabar tunc cum nondum acumen tuum perspexeram, nunc non miror, multa enim consimilia. <hi rend="italic">Allegem falso...</hi>) Et tu infra fateris te falso allegasse, sed dicis hoc nullius esse momenti, quo modo ergo mens tua me fugit. Illud fateor me fugisse nullius esse momenti Simplicio ascribere, quae non dicit. Credebam enim ego illum errare, qui diceret Simplicius hoc dicit, quod tamen Simplicius nusquam diceret. <hi rend="italic">Si enim...</hi>) Quid ut tu explices, totum Thomam te pervertere oportet, et nesci quas semiplenas privationes tibi fingere; negareque Thomam ibi proprie accipere privationem et habitum, cum dicit malum privative opponi bono. Nonne tota quaestione probat malum esse nihil, et inde colligit malum esse privationem, non autem contrarium? An privatio quae nihil est, semiplena privatio est, caecitatem item dicimus perfectam mali habere rationem, non quia omne bonum adimat, (quis enim hoc nescit), sed quia totum illud bonum cuius privatio dicitur, hoc est, visum adimit, quod non facit ophtalmia, haec sunt igitur mala quae nullo modo vult contraria dici posse Thomas, quae cum veram mali rationem habeant. Profecto qui dicit malum ex sententia Thomae esse contrarium, non minus errat quam erraret ille Compater meus, qui dicebat Simplicium dicere quae non dicit. <hi rend="italic">Sive verum...</hi>) Cur igitur non ingenue fateris te errasse. Neque enim mirum est, homo es. <hi rend="italic">An Chimaeram...</hi>) In ista tua Chimaera multas fingi Chimaeras. <hi rend="italic">Creari...</hi>) Si creari Chimaeras potest a Deo, non est haec potentia in Chimaera, sed in Deo. <hi rend="italic">Praeterea Chimaera et...</hi>) Notio quam mihi de Chimaera formo ut aliquid est, ita bona est, ipsa vero Chimaera, ut nihil est, ita neque bona est. <hi rend="italic">Aristoteles 4. Metaphysicae...</hi>) Bonum et malum secundum te sunt contraria, et utrumque contrariorum est aliquid positivum: ergo et quod est bonum est aliquid positivum, et quod est malum est aliquid positivum, et secundum te non ens est bonum, ergo secundum te non ens est aliquid positivum et aliquid et ens convertuntur, ergo secundum te non ens est ens positivum, vide quo nos perduxit tua Chimaera. <hi rend="italic">Preterea malum est...</hi>) At secundum te est contrarium, non privatio. <hi rend="italic">Augustinus inquit...</hi>) Non dixit malum esse bonum, sed in bono. <hi rend="italic">Praeterea si malum...</hi>) Eatenus privatio est, quatenus privatio formaliter negatio est. <hi rend="italic">Monstra enim...</hi>) Relegas priores epistolas et videbis hoc tibi in illis monstratum, etiam fortasse plus quam desideres. <hi rend="italic">Caeterum...</hi>) Attende, mox explicabo, cum per hanc dictionem “Deus” id concipis tantum, quod significatur per nomen. Non habet haec dictio praedicati rationem, sed subiecti. Est enim illud de quo quaeritur “quidnam de eo enuntiari possit aut debeat?”, non autem illud quod de alio enuntiatur, quare neque id aut Simonidi erat ignotum, aut consulenti eum tyranno. Cum item quaeris si Deus dici Deus non potest, an sit aliud a Deo? Quaero a te quid concipias per hanc dictionem Deum, quam de Deo enuntias. Si nihil concipis, nihil erras, quia nihil dicis. Si aliquid concipis, dico Deum aliud esse ab eo quod tu concipis, et conceptum per hanc dictionem, “Deus”, explicas; quoniam supra omne illud est quod a nobis concipi possit. <hi rend="italic">Deum non esse...</hi>) Veniamus ergo ad aurum tuum, quod omnino non vis perdere, etiam si perdatur Deus. Fieri non potest ut aliquid sit, si non sit ipsum esse. Fieri igitur non potest, ut aurum sit, si Deus non sit. Praeterea si Deus non est, igitur infinitum est, si infinitum est, nihil est: quoniam si infinitum est, finitum non est, sed et si infinitum est, infinitum non est, quoniam infinitum seipsum perimit, quemadmodum et alia quae contradictionem claudunt; si nihil est, aurum non est. Haec satis credo esse tibi homini quantumvis ingenioso. Vale.</p></div1>

    <div1 n="Obiectiones quartae"><head>ANTONIO CITTADINI DA FAENZA. Obiectiones quartae</head>

<p>Non ideo dictum est Deum ens non esse, quod esse in deo pro essentia est, sed quia esse non est aliud ab essentia, quod longe diversum est; alioquin ipsum esse lapidis, quod sibi pro essentia est, nec ens erit, nec bonum. Esse enim lapidis non est essentia, sed ipsum sibi et esse suum, et sua est essentia. Si in negationibus et privationibus quid sint queri non potest, cum igitur sint, non satis est ad questionem «quid est?» formandam scire rem de qua queritur esse, sed amplius scire oportet. Et esse et aliquid esse querenti igitur quid est, ridicule ac irrationabiliter respondetur «ens, aut aliquid», sive ens primo modo, sive secundo capiatur. Quod si queratur quid sit peccatum, vocabuli potius est questio, quam rei.</p>
<p>Si aliquid est ens, ideo iuxta positionem tuam esse ens, quod esse est aliud secundum rem ab essentia: aliud est — inquis — humanitas, aliud homo; aliud album sive albedo, aliud res alba. Igitur si idea est ens, ideo erit ens: quod esse ideae est aliud ab idea. Idea autem Deus est; esse igitur ideae est aliud a Deo; est igitur in Deo secundum rem compositio, non solum secundum rationem. Iuxta denominativorum diffinitionem, unus ab unitate denominativum est: Deus autem iuxta tuam positionem ex similitudine unitatis unus dicitur. Non igitur ad substantiam Dei spectat predicatio, qua Platonici dicunt: «Deus est unus». Preterea, cum dicimus «Deus est unus», non quid sit, sed quo modo sit significari putas: modus autem ex accidentium est genere. Non igitur vocabulum “unus” in Deo substantivum est, neque ad rem pertinet: quod vel Platonicam sectam non didicerim, vel Grecam linguam ignorem, non enim id satis est ad tutandam Academicorum disciplinam.</p>
<p>Si Deus non esset et aurum esset, aurum — inquis — esset aurum et non esset aurum; igitur esset aurum: Si igitur diffinitio veri constat, erit verum nulli quadrans ideae. Si Socratem sedere neque verum est, neque falsum, eo quod necessarium non est, equidem defendam non in quolibet affirmationem veram esse vel negationem: non enim in quolibet vel una vel altera necessariam habet veritatem. Si bonum et malum sunt in rebus, verum vero et falsum in anima, ubi est tua affirmationis et negationis oppositio? Negatio enim nihil ponit: quo modo etiam chymera in rebus est et anima, si est omnino non ens et falsa, cum non ens et malum mutuo converti putes?</p>
<p>Si cecitatem esse cecitatem verum est (et quis non videat cecitatem esse veram?), idem enim sunt: sola enim cecitate posita, ponitur hoc, quod est cecitatem esse cecitatem, et ablata aufertur. Unde eadem ratione Socrates et Socratem esse Socratem idem est, et eadem generatione utrumque generatur et per se; Deus quoque et Deum esse Deum idem: utrumque enim eternum est et prima veritas. Si falsum omne simpliciter divisum est, ut probatum esse non negas, dici non debuit falsum quiddam cum hac solum conditione divisum esse, hoc est quamdiu falsum est. Si enim omnis homo simpliciter et absolute est risibilis, conditionem non oportet adiungere qua restringas, dicens: omnis homo est risibilis quamdiu est homo; nec propterea restrictio debuit adiungi, quod non omnia falsa sunt aequaliter divisa aut falsa. Nec enim omnia entia sunt aequaliter bona: absolute tamen bona sunt omnia. Quomodo concludatur bonum malumque esse contraria, si prosequi et fugere sunt contraria, facile constabit, si ratio contrariorum motuum satis a te fuerint intellecta.</p>
<p>Quid miraris si dico Latinos Aristotelem non negare, quem Simplicius negat? Non etiam Boetius: nunquid propterea vel Boetium non imitor vel barbaros extollo, mirum me hominem vocas? Ego vero te mirabilem appellarim, qui, cum Boetium imiter, posthabito interim Simplicio, me Boetium aspernari et barbaros sequi existimes. Si contraria sunt bonum et malum, chimeram vis probare aliquid esse, quod in rerum natura sit: sed si perceptum sit, qua ratione bonum et malum contraria dixerim? Quod nondum aut vis, aut potes intelligere, nihil ex chymera probaveris. Privationes quasdam a me semiplenas vocari plurimum admiraris, et nullas esse probas hoc modo: «Malum est nihil: igitur non est semiplena privatio». Ego vero, argumentum tuum prosequens, sic dicam: aegritudo mala est: igitur nihil est: non est igitur semiplena privatio. Est autem privatio quedam aegritudo: non igitur est vel sanitatis vel boni cuiuspiam semiplena privatio, sed plena potius et perfecta, quod fieri non potest imperfecte. Igitur privationes semiplenae sunt, ut aegritudo, raritas, turpitudo, cecitas visus perfecta, boni imperfecta: bonum enim quod in vidente est totum non adimit.</p>
<p>Si verum est, quemadmodum scribis, malum omne boni aliquid reliquere, chymera igitur, quae est omnino non ens et mala, boni aliquid retinet; si vero boni aliquid servat, non omnino mala est, neque omnino non ens. Licet etiam potentia, qua creari potest et esse, in Deo sit, et notio, qua potest intelligi, sit in animo, non tollitur quin chymera potentia bona sit et ens: est enim potentia Dei et chymerae alia et alia ratione. Nec enim negamus antichristum potentia bonum esse, cuius potentia, qua potest esse, partim est in materia, partim in coelo et homine. Preterea quo modo chymera, si omnis interim cogitatio et potentia Dei excludatur, est omnino non ens et mala? Ut enim non ens sit, certe mala esse non potest: Malum enim est privatio, queque in subiecto consistit, quod necesse est bonitate participet, alioquin subiectum esse non posset: quod enim omnino non est, subiici non potest. Nondum improbasti quod a me dictum est, idque Simplicii auctoritate confirmas; nisi quod ais, id Simplicius non dicit. Sed non propterea gloriari oportuit: neque enim dixi Aristotelem sentire omne omnino ens vel per se vel per accidens esse, nec beato Thome aliquid propterea falso ascripsi. Licet privatio omnis negatio quedam sit, nondum tamen constat aliam non esse affirmationis negationisque oppositionem, aliam vero privationis et habitus: nec propterea, si malum est privatio boni, malum converti necesse est.</p>
<p>Defensionem tuam qua tutari vis, Deum non esse Deum, ego nec veritati nec beato Dyonisio consentaneam puto, nec beatus unquam Dyonisius Deum negavit esse Deum: sed, quemadmodum beatus Thomas interpretatur, nullum nomen Dei naturam integre potest explicare, nec alia ratione affirmationes putat Deo esse incompactas. Tu vero dicis Dei nomen, si descriptionem habet, subiecti rationem habere, non etiam predicati. Sed hoc concesso, argumentum perstat. Sit enim “A” ratio nominis, dicaturque hoc modo: Deus est “A” (ratio enim cuiuslibet de eo predicatur cuius est ratio). Igitur, facta simplici conversione, “A” est Deus, igitur Deus est Deus. Item dicis, cum queritur an Deus sit aliud a Deo necne, sciri oportere quid Dei nomine concipiatur; quicquid autem detur, aliud — inquis — dicam Deum esse: est enim supra omne id quod concipi potest. Sed nonne huiusmodi solutio secum pugnat? Si enim confiteris propositionem huiusmodi, que est: «Deus est supra id quod concipi potest», nonne palam aliquid de Deo affirmas? Fiat igitur et sit nominis diffinitio ea oratio, que est: «supra id quod concipi potest», et argumentum militabit. Preterea sequitur: Deus est supra omne id quod concipi potest, igitur Deus concipi non potest, alioquin idem supra se ipsum foret, non igitur amari potest nec coli.</p>
<p>Postremo tantam putes esse auri potentiam ut, velimus nolimus, vel re vel animo ex necessitate Deum secum trahat hoc modo: aurum est, igitur ipsum esse est, igitur Deus est. Item sic: Deus est, igitur infinitum est, igitur nihil est. Si ens infinitum est (inquis), finitum non est, quasi sic arguas: finitum non est, igitur nihil est. Deinde sic: infinitum est, igitur infinitum non est. Infinitum enim — inquis — se se ipsum perimit. Equidem puto si Nicoletto quispiam huiusmodi argumenta scripsisset, nihil respondisset, nec ego contra aliquid opponam, ne, ubi res mihi luce clarior videtur, aliquid videar dubitare: quod si isdem argumentis positionem tuam probes, equidem vereor ne aurum perdas. Iis obiectionibus, si voles, aliquid respondeto, compater optime, quo disputationi iam finem faciamus: satis enim lusimus. Ceterum nolim putes me aut odio aut malivolentia in hec divertisse. Scio meministi priusquam aliquid tibi scriberem: significasse an velles? Equidem (Deum testor) comitem meum Mirandulanum et amo et veneror: quod, si aliquando experiri libuerit, me nihil mentitum cognosces. </p></div1></body></text></TEI.2>
