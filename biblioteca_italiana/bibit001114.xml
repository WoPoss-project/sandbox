<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Super imitatione epistula</title>
      <author>Giambattista Giraldi Cinzio</author>
    </titleStmt>
    <extent>12 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2003</date>
      <idno>bibit001114</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Trattati di poetica e retorica del Cinquecento</title>
        <title type="part">v.</title>
        <editor id="ed">Weinberg, Bernard</editor>
        <publisher>Laterza</publisher>
        <pubPlace>Roma [etc.]</pubPlace>
        <date>1970-1974</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="lat"/></langUsage>
    <textClass>
      <keywords scheme="CDD">
        <term>808.009031 - RETORICA. 1500-1599</term>
      </keywords>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Roma</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Roma</name>
      </respStmt>
      <item>Correzione linguistica</item>
    </change>
    <change>
      <date>2003-06-26T00:00:00.000+02:00</date>
      <respStmt>
        <name>Valeriano Fiori</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2003-07-01T00:00:00.000+02:00</date>
      <respStmt>
        <name>Elena Pierazzo</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<opener><salute>CYNTHIUS IOANNES BAPTISTA GYRALDUS COELIO CALCAGNINO SUO S<add resp="ed">ALUTEM</add> P<add resp="ed">LURIMAM</add> D<add resp="ed">ICIT</add></salute></opener>
<p>Arsi pene semper, vir clarissime, incredibili quodam desiderio cognoscendi in quo vis imitationis, sine qua neminem ulla in arte proficere posse mihi persuadeo, locata foret. Non enim, mi Coeli, ex illorum sum numero qui tantum mihi tribuam et ingenio meo, perexili quidem, faveam, quod imitationem, quam Tullius ipse romanae eloquentiae parens plurimi fecit, ut nunc Erasmus et ante ipsum Politianus, impudenter despiciam. Quis enim nescit, quod etiam Marcus Tullius Cicero in <title>oratore</title> testatus est, omnem dicendi rationem imitatione summota non modo sterilescere, sed prorsus evanescere? Et licet hac in re a doctissimis plerisque multa acceperim, tamen mihi hactenus (tanta est doctorum virorum hac in re dissensio) minime innotuit ipsius vis imitationis.</p>
<p>Sunt enim qui inanem tantummodo verborum sonum imitatori observandum proponant; nonnulli vero leporem inspiciendum, quidam facultatem, complures ductum, plerique figuras et aculeos; nec desunt ii qui sententias integras, nulla verborum facta mutatione, imitatorem citra vitium excerpere posse contendant. Quae etsi ad imitationem non parum conferunt, tamen vix mihi apta videntur ad eum exacte exprimendum quem imitari velim. Et eo minus, quo vix unum aut alterum inveni qui sic aliquem imitandum mihi proposuerit ut omnia ab eodem accipiam.</p>
<p>Nam quoniam vix fieri posse opinantur ut unius industria omnia perficere potuerit, haec quae ad orationis candorem et stili gravitatem attinent, more apum hinc inde perquirenda arbitrantur. Nam veluti apes in melle condendo, non ex uno tantum, sed ex omnibus floribus id sibi colligunt ex quo mel ipsum condiant, ita a Cicerone schemata, epicheremata, parabolas, sales, a Quintiliano leporem, gratiam, energiam, a Salustio sanguinem, cutem, carnem, a Caesare nervos, cartilagines, ossa, a Plinio acumen, vim, spiritum, et, brevi, quaecunque orationem illustrem reddunt, a diversis exquirenda praecipiunt.</p>
<p>Ego vero, in hanc sententiam eo minus descendo quo ad oratorem instituendum haec mihi non secus attinere videntur quam si ad unius hominis generationem quaedam humani seminis colluvies expeteretur. Vix enim fieri potest quin illius oratio qui sic omnia a pluribus mendicat exilis, arida, enervata, mutila, inculta, molesta, ab omni decoro, ab omni denique energia sit prorsus aliena, illisque ipsis obstrepens qui eam composuerunt. Quaecunque enim lumen orationi addere deberent, si ad unius similitudinem invicem connecterentur, ea, a diversis excepta et in unam veluti congeriem coacta, illi obscuritatem ac tenebras afferunt. Nam quis omnes hosce poterit imitari, et in unam orationis faciem redigere, cum sint ipsi dissimillimi inter se nec omnium unum sit dicendi genus?</p>
<p>Quapropter licet Erasmus, nostra tempestate de his optime meritus, in <title>ciceroniano</title> suo ab unius Ciceronis imitatione plurimum deterreat in superioremque sententiam descendat (quod etiam Ioannes Franciscus Picus Mirandula, illustris acrique vir ingenio, duabus in epistolis ad Petrum Bembum, virum clarissimum et in utraque lingua eruditissimum, egit), tamen, cum existimem in omnibus rebus esse aliquod summum et optimum, ita etiam aliquem in eloquentia esse crediderim qui in dicendo omnia munia obierit; ad huncque, veluti ad perfectam quandam orationis imaginem, quam forte cogitatione assequi possumus, viribus autem non possumus, omnes conatus esse referendos. Quod si is qui imitari voluerit, eo prorsus non pervenerit quo et desiderium et mentis aciem intenderat, tamen ipsi non inhonestum erit in secundis et tertiis consistere. Cum igitur M. Cicero omnium calculis eo eloquentiae pervenerit ut ipso omnis eloquentia nihil maius fingere possit, in eius lectione mihi semper insistendum (quod Cortesio etiam Bemboque, sanioris — ut credo — iudicii quam priores, videtur) ab incunabulis usque constitui, licet vel ob aetatem iuniorem (valentiorum enim laterum haec sunt) vel quia neminem ducem hoc in stadii curriculo habuerim, parum me adhuc profecisse cognoscam.</p>
<p>Idem enim in literis quod in castris et praeliis evenire arbitror. Nam ut quicunque strenuum sectantur imperatorem, et in bellorum discriminibus versatum, ab eoque rei militaris peritiam addiscunt, et ad tuendas civitates et ad hostium acies oppugnandas longe peritiores atque acriores sunt iis qui se et minus illustribus et non satis expertis addixerunt, sic ii veram dicendi peritiam, mihi callere posse videntur qui ipsum eloquentiae parentem sectandum sibi proponunt, et ipsum ad amussim effingere conantur. Vix enim fieri potest quod qui Ciceroni addictus fuerit, exactam eloquentiam, maximam rerum copiam, et integram artis oratoriae peritiam abunde non calleat.</p>
<p>Nam ut omittam illam immortalis ingenii beatissimam ubertatem, perpetuamque illam orationis ac felicissimam facilitatem, quis est ipso Cicerone vel ad docendum vel ad delectandum vel ad commovendum acutior? Quis ad nectendos argumentorum nexus promptior? Quis ad propositum firmandum acrior? Quis in astutiis parandis versutior? Quis ad dolos evitandos callidior? Quis ad inimicorum impetum sustinendum promptior? Quis in re augenda vel minuenda vehementior? Quis ad animos, vel ad iram vel ad odium vel dolorem, incitandos vegetior? Quis ab iisdem permotionibus ad amorem, ad lenitatem, ad misericordiam revocandos aptior? Quis verborum copia locupletior? Quis sententiarum pondere gravior? Quis figuris iucundior? Quis tralationibus magnificentior? Quis totius orationis serie magis elaboratus? Quis in dicendo candidior? O unicam atque felicem M. Tullii eloquentiam! Grandiloquus Cicero, salibus et lepore concinnus, acer, elaboratus, vanus, acutus, gravis, accuratus, subtilis, lenis, in quamlibet dicendi formam paratus, nec minus in ocio quam in negocio gratus! Insunt Tullio arma, tela, faces, quibus et manum comminus conferre possis, et eminus iaculari fulgereque quandoque et tonare et fulmina vibrare, si libeat. Sunt item in ipso excessus amoeni, in quibus lassus desideas et expatieris et tibi indulgeas et ingenio lascivias, si libeat.</p>
<p>Quid multa? Nihil vel egregii vel rari summive in oratione esse potest, quod in Cicerone veluti in speculo non luceat. Quem si e medio tollas, non lucem modo aut candorem sed spiritum, animam, vitam ipsam a dicendi facultate prorsus auferas necesse est. Non erit ille igitur prorsus insanus qui, inventis ac paratis frugibus, glandibus vesci velit, quique rivos insectetur et fontem cum limpidissimum, tum uberem relinquat, aliundeque potius quam ab ipso sole lumen haurire desideret?</p>
<p>Non tamen ego imitatorem a caeterorum auctorum lectione ita deterrebo ut caeteros omnes despiciendos, solum Ciceronem legendum censeam (quis enim me temeritatis non prorsus damnet, si hoc ausim affirmare?), velimque unius auctoris angustiis omnia ingenia metiri, quasi in aliis nihil sit aut egregium aut admirabile quod observari possit. Absit a me temeritas haec! Sunt enim et aliis suae virtutes. Quare ego illud vel ultro unicuique concesserim, — quod cum firmati erit iudicii et extra periculi aleam positus quod tum potissimum erit, cum Ciceronis dictionem ac stilum usque adeo imbiberit, ut quoscunque et mentis conceptus et ingenii conatus Ciceronis more possit vel eloqui vel literarum monumentis complecti —, tum demum et antiquos omnes et recentiores etiam (non enim seculis nostris usque adeo fata invida fuerunt, ut inter nostrae aetatis homines quidam etiam non sint qui orationis gravitatem ac dicendi candorem ita invicem coniunxerunt, ut cum cygno arpinate quodammodo contendere posse videantur, et iam iacentem prostratamque romanae eloquentiae dignitatem sublevare) et legat et observet excerpatque ex his quicquid ad orationis ornatum attinere videatur, sive sententiae fuerint, sive verba (ex his enim duobus omnis oratio constat).</p>
<p>Quaecunque vero excerpta fuerint, ad unius Ciceronis imitationem convertenda censeo. Neque enim in Catonis duricie consenescendum est; neque rursus lascivientium flosculi adeo legendi sunt ut voluptati tantum et luxuriae indulgere velle videatur. Quod profecto non eveniet, si et mollium lasciviam et antiquorum duritiam ad unius Ciceronis splendorem, veluti ad examen et regulam quandam, deduxerint: hoc enim duce quae duriora fuerint mitescent, et rusus languidiora nervos ac maturitatem quandam accipient orationis; quod si mollia nervos, ac dum gratiam non admiserint, ab integro iudicio prorsus abiicientur. Ut enim inter homines quidam sunt naturae adeo hebetis ut nulla cura vel bonis moribus imbui vel optimis artibus illustrari possint, ita etiam quaedam sunt adeo per se rudia ut nullum prorsus admittant orationis ornatum. Quanquam haec a Ciceronis assecla felicius tractabuntur quam ab aliorum nemine. Nam si ea quae musices sunt et aliarum etiam artium, quantumlibet rudium, verborum ac orationis concinnitatem quandam accipiunt si de his eloquens aliquis egerit, et felicius ab eo tractabuntur quam ab inventoribus artificibusque ipsis, cur idem non eveniet in dicendi facultate? Illi praesertim qui in Ciceronis lectione diutius versatus fuerit.</p>
<p>Quamobrem, Coeli optime, cum ea me semper tenuerit cupido, ut quantum humana opera fieri potest, Tullio quandoque simillimus efficiar (satis enim mihi lucrifecisse arbitror, si huius vestigiis aliquando inhaerere mihi fas fuerit, quem nunquam mirari desino), cumque ex tuis lectionibus mihi satis perspectum sit quantum Ciceronem ipsum admireris et quam libenter bonarum literarum sectatoribus operam tuam impartiaris, ad te, veluti ad totius eloquentiae lumen, pro tenebris meis fugandis summa cum fiducia me contuli, ut quid in Cicerone, ad ipsum quantum in me erit, effingendum, animadvertendum sit, ex te perspiciam.</p>
<p>Nec rem hanc mihi infeliciter cessuram arbitror, si tu, in quo tot ac tanta sunt ornamenta dicendi, penu hanc mihi patefeceris et thesauros hosce reseraveris. Nam cur non bene sperem, te mihi duce? Quem alterum nostrae aetatis Ciceronem non immerito appellaverim? Nam cum nihil in te sit non admirabile, tum illud praecipue et ego et universus doctorum coetus admirari solemus, quod in ipso quotidiano sermone tanta affluas ubertate et facundia, tanta rerum copia, ut non modo ex ore tuo verba vel ipso melle dulciora manent, sed nihil tibi aut a natura denegatum aut a doctrina non delatum esse videatur.</p>
<p>Quare, Coeli optime, cum me in hoc iuvenilis aetatis tyrocinio tibi instituendum tradiderim, per meam in te fidem, per tuam innatam erga literatos omnes humanitatem, per spes tuas, perque tua vota rogo ac obsecro ut desiderio meo facias satis. Nam si eloquentiae fores adeo mihi, ut spero, patefeceris, quod in illius penetralia mihi ingredi liceat, dabo operam ut te profectus mei nunquam poeniteat; et quicquid unquam dicendo proficiam (si modo aliquid unquam profecero) id omne Coelio Calcagnino acceptum ferri oportere non dissimulabo. Vale. Cal. Quintil. M.D.XXXII.</p>
</body>
</text>
</TEI.2>
