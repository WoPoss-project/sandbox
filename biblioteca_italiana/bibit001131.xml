<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Dialogi duo de poetis nostrorum temporum</title>
      <author>Lilio Gregorio Giraldi</author>
    </titleStmt>
    <extent>181 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit001131</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Due dialoghi sui poeti dei nostri tempi</title>
        <author>Giraldi, Lilio Gregorio</author>
        <editor id="ed">Pandolfi, Claudia</editor>
        <editor id="ed2">Moretti, Walter</editor>
        <publisher>Corbo</publisher>
        <pubPlace>Ferrara</pubPlace>
        <date>1999</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="lat">Latino</language><language id="gre">Greco</language></langUsage>
    <textClass>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Messina</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Messina</name>
      </respStmt>
      <item>Correzione linguistica</item>
    </change>
    <change>
      <date>2004-05-04T00:00:00.000+02:00</date>
      <respStmt>
        <name>Marta Zanazzi</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-05-10T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1>
<head>[I] Diae Renatae Ferrariae et Carnuti Principi etc.</head>
<lg>
<l>Nomen carminibus licet perenne</l>
<l>Divini pariant sibi poetae,</l>
<l>Ne mirere tamen Renata princeps</l>
<l>Me collecta duobus his libellis</l>
<l>Horum nomina texuisse chartis,</l>
<l>Nam regalibus occupata curis</l>
<l>Cum sis, non potes omnium videre</l>
<l>Vatum nomina, et editos libellos.</l>
<l>Quare habe tibi qualecunque munus</l>
<l>Defecti senis, et rogo tuere</l>
<l>Nequam ne blaterare lingua possit,</l>
<l>Cum tectum aegide viderit Minervae.</l>
</lg>
<closer>
<salute>S(alve). Lilius.</salute>
</closer>
</div1>
<div1>
<head>[II] Lilius Greg(orius) Gyr(aldus) Ill(ustrissimae) D(iae) Renatae Ferrariae et Carnuti principi dominae observandiss(imae) s(alutem) et felicitatem d(icit).</head>
<p>Accipe Dia Renata maximi regis filia et hos duos de nostrorum temporum poetis dialogos, in quibus recensendis totam ferme peragrasse Europam videri potero, cum tamen e cubiculo pedem nunquam extulerim, et hos quidem ut simul cum decem aliis quos de antiquis et veteribus poetis pridem tibi dicavimus legantur; eosque ea de causa nunc edere constitui, ne tuorum in me meritorum ac beneficiorum et quidem multiplicium parum memor ac gratus esse viderer: qui dialogi si minus phaleris ac calamistris eloquentiae compti atque ornati tibi et qui eorum per te lectores erunt forte videbuntur, minus id mirum videri debebit, qui me sciveris iam tot annos articularibus morbis ita affligi, ut ne quidem me possim in grabato excutere ac movere nisi adiutus unius duntaxat famuli obsequio. Accipe igitur hos qualescunque fuerint propensae meae erga te voluntatis ac observantiae testes futuros, et me, ut facis, tua aura fove ac subleva. Vale Princeps ac regina nostra cum Illustrissimo viro et liberis tuis omnibus, quos Deus opt(imus) max(imus) sospites ac incolumes perpetuo conservet ac tueatur.</p>
</div1>
<div1>
<head>[III] Lilii Greg(orii) Gyraldi Ferrarien(sis) duor(um) dialogor(um) de poetis nostror(um) temporum PROPARASKEUE</head>
<p>Cum forte M(arcus) Ant(onius) Antimachus et Barth(olomaeus) Riccius me ex diutino articulorum morbo decumbentem pomeridiano tempore salutatum (ut solent) venissent, viri cum propter eorum suavissimos mores, tum ob singularem facundiam, elegantiam ac doctrinam mihi gratissimi, coepimus de nuptiis Annae Esten(sis) nostrorum principum filiae Virginis lectissimae et [in] omni virtute et elegantia Principe digna praeditae, quae tunc celebrabantur, inter nos agere. Cuius Ill(ustrissimae) puellae raras animi et corporis dotes non brevius commemorare possim quam his hendecasyllabis, quos in eius imaginem a Carpensi nostro pictore superioribus mensibus depictam composueram. Et simul hic vobis eos recensebo.
<quote rend="block">
<lg>
<l>Estensis quota pars decoris Annae</l>
<l>Haec est; nam reliquas nitentiores</l>
<l>Queis natura nihil iuvatur arte</l>
<l>Pictoris manus haud potest referre.</l>
<l>Ipsam si videas putabis unam</l>
<l>Quicquid Pierides novem sorores,</l>
<l>Quicquid tres Charites simul tenere</l>
<l>Et Pallas sine Gorgonis colubris.</l>
<l>Quare haec tantula pars nitoris Annae</l>
<l>Quae carpi potuit manu reponi.</l>
</lg>
</quote>
Vix dum hos versus finieram, cum Riccius: “Ista – inquit – imago poeticis sic picta coloribus clarescet seclis innumerabilibus nec carie ullove situ corrumpetur”. Plura dicturo Riccio sermonem ego alio converti; cum ecce Franc(iscus) Portus Graecus et Andr(eas) Gruntherus Germanus, ambo inter domesticos et familiares Renatae nostrae Principis connumerati, opportune advenerunt, et prior quidem Graecus inquit: “An inter vos secreto loquebamini? Vestros enim sermones interrumpere nollemus”. Ego vero et qui mecum aderant Antimachus et Riccius: “Imo opportune adestis: de nuptiis enim Annae Principis agebamus, quae tanto pompae apparatu celebrantur; et cum nobilium iuvenum belli simulachro Troiacque ludicro ac <foreign lang="grc">purrikhois</foreign> et quod maxime mirum est scaenico apparatu, quo acta est fabula poetae nostri Cynthii Gyraldi Antivallumeni, quae pene in tragoediam conversa est ex subsellii cuiusdam ruina”. Tum Graecus ait: “Has Annae nuptias mittamus; nam omnis haec civitas tam illustrem ornatamque puellam minime libenter in Gallias proficisci videt. Quin potius o Lili vosque Antimache et Ricci nostrum sermonem ad alia convertamus”. “Sic faciemus – inquam – o Porte; nam et ego nunc longe aliud meditabar. Nam cum adolescentes plerique studiosi meos de poetis antiquis Dialogos 1egissent rogabant ut recentes et nostrae aetatis huiusque proximae superioris poetas colligerem, idque cum ipse facere nequeam arthritide ita oppressus ut videtis, ut ne quidem in grabato me excutere possim nisi a famulis adiutus, quare vos opportune et auspicato advenisse crediderim, ut succenturiati subsidio mihi esse possitis cupienti gratificari nobilibus adolescentibus et mei studiosis, atque ea imprimis de causa quod de externis et peregrinis ac recentioribus poetis esset mihi agendum Nam superioribus annis de Italis et nostratibus egi”. Haec cum dixissem ecce puer. “Adest hic – inquit Didacus Pyrrhus poeta Lusitanus, qui intromitti cupit, audiens vos hic colloquentes, rogavitque ut significarem”. “Imo – inquam – dic ut introcat: libenter enim memorem hominem historiarum ac fabularum et bene Graece et Latine scientem suscipimus”. Intromissus igitur Didacus omnes salutavit. Cui ego: “Peropportune advenisti Didace: eramus enim acturi de re, quam ex me toties efflagitasti, ut perficerem poetarum nostrorum temporum catalogum, potius quam historiam”. Et Pyrrhus: “Beasti me – inquit – Lili: attentissime enim vos disserentes audiam”. “Imo tu – inquam – tuam laboris partem feras necesse est, qui per tot orbis regiones extorris patria ad ultimos usque Britannos es peregrinatus, et qui vidisti, ut est Homericus versus, mores hominum multorum et urbes”.</p>
<p>His itaque viris doctissimis tanquam in hemicyclo aut exedra circa lectulum totidem sellis sedentibus, nec de nuptiis plura dicere volentibus, sic Antimachus: “Mittamus – inquit – ista, et de poetis agamus, et a Graecis, si videtur, incipiamus”. “Recte quidem – inquam – ais Antimache: de Graecis agamus, atque istae tuae partes sint, ut qui pene adhuc adolescens in Graeciam profectus sis ad bonas ipsorum literas capessendas, nec illas ex rivulis nostris sed ex ipso Permessi, ut sic dicam, flumine haurire, et non solum ex eo bibisti, sed etiam totum te proluisti, ut non modo carmine sed et soluta oratione ipsis Graecis aequalis evaseris, ut multiplicia tua scripta manifestant. Sed et vernaculo quoque eorum sermone intrepide loquaris; quapropter iure et merito tibi de Graecis agendum est”. Tunc Antimachus ita respondit: “Sed cur non potius has partes huic Porto Graeco deferimus, qui commode suos enumerare et referre possit?”. Hic vero Portus propter reverentiam senioris Antimachi et verecundiam istud a se deprecari coepit, ut, quod omnes assentirentur, de Graecis veteribus Antimachus ipse dissereret; quod cum mecum visum fuisset omnibus aequum: “Sed dicam ut vultis – inquit Antimachus –; at vero ne videamur, quod dici solet, facta facere et iam dicta dicere, huc afferri iube, quem superioribus annis de hac ipsa eadem re Dialogum confecisti, ut quos enumerare conveniat, connumeremus, ac ne bis eundem repetere videamur”.</p>
<p>“Recte tu quidem – inquam – Antimache”; et simul accito puero: “Ades puer, ex schedis affer huc quem dicit Dialogum Antimachus – neque enim adhuc est in macrocolum translatus –, et illum perlege alta et clara voce ac distincte, nec, ut soles, <foreign lang="grc">Traulize</foreign> et cave quanto amplius potes a tuo cappacismo, sed expedite pronuncia”. Allato igitur libello, sic puer exorsus est.</p>
</div1>
<div1>
<head>[IV] Lilii Greg(orii) Gyraldi Ferrariensis Dialogus de nostrorum temporum poetis ad amplissimum Cardinalem Rhangonium.</head>
<div2>
<head>1.</head>
<p>Cum perdifficile fuerit de antiquorum, tum periculosum maxime, et invidiosum futurum video, de nostrorum temporum ingeniis aestimare: nam et multorum offensiones incurrat, qui hanc provinciam aggreditur, dicendo necesse est et tacendo, dum aliqui se praeteriri putant. Tum illud, qui fieri potest ut omnia omnium carmina unus non nihil etiam occupatus vel inquirere vel inquisita cognoscere valeat? Sed nec minus ab hac aestimatione deterrere potest, quod sicut plerique qui bene constituto sunt animo iique vel studio, vel suapte natura, vel utroque nec ingenio nec iudicio destituti, indies meliores fiunt, iisque dies ipsa semper aliquid addit, ac plerunque sicuti mores tempore ipso exuimus, ita et dicendi consuetudinem mutamus, atque ideo aliquos aliquando a teneris et ab ipsa adolescentia videas hebetiores et tardos, qui viri postea facti ad bonam frugem perveniunt; et contra, quosdam florescentes et de se praeclara omnia pollicentes, quibus cum luxus et nimia arrogantia, tum plerunque inertia atque desidia cum aetate aliquid continue detrahit, ut quo tempore iudicio maxime pollere deberent, eo fere destituti semper retrocedant, id quod et apud antiquos usu evenisse, cum alii, tum M. ipse Tullius de non nullis prodidit. Sed et Graeci idem de Hermogene tradunt. Et nos hac nostra aetate aliquos, et ab aliis audivimus, et ipsi vidimus. Verum et id prope temerarium videri potest, de paucissimis alicuius scriptis, quae forte e manibus exciderint, ut fit non nunquam, vel sunt ab amicis et inimicis aliquando extorta, iudicare, cum ii longe meliora et domi habeant condita, vel adhuc iudicio et arte limentur: ut de Actio Syncero audivimus, cui propterea Pontanum dicere solitum accepimus eum nescire manum e tabula tollere. Tu vero meministi quoties apud te indoluit me praesente aliisque permultis Ant(onius) noster Thebaldeus ea sua, quae vernacula et vulgari lingua adolescens et pene puer iuvenili quodam calore carmina fecerat, parum castigata edita fuisse a fratre patruele nimis eius nominis studioso; id quod etiam de aliquibus suis scriptis Pontano accidit.</p>
<p>Quibus de rebus, cum ultimum hunc de poetis nostrorum temporum sermonem in lucem in apertumque ut darem multorum amicorum hortatibus invitarer, pudore alioqui et timiditate ingenua, si non rustica potius, diutius in primo huius editionis limine substiti, multorum praeterea calumnias veritus; nam praeterquam dictionis totum hoc genus quam plurimis nauseam et stomachum facturum videbam, tum plerosque etiam hoc nomine obtrectaturos: quod ego tanquam Aristarchus aliquis vel Aristophanes poetas censere, et in ordinem numerumque redigere ausus forem. Sed omnes has difficultates tua unius auctoritas evicit: quae apud me tantum valuit, ut rem hanc ipsam difficillimam et invidiosam, quasi Herculis clava et pelle, hoc est iudicio et prudentia tua munitus, in publicum sub tuo nomine edere constituerim. Accipe igitur et hoc qualecunque est, quod tuo praesidio fretus aggredior, quodque ea tibi ratione gratius spero futurum, quod non vivorum et praesentium modo, sed etiam vita functorum tibi noti sunt et fuere permulti, quorum etiam vivam nunc tenes memoriam.</p>
</div2>
<div2>
<head>2. Interlocutores Lilius, Alex(ander) Rhango et Iulius Sadoletus.</head>
<p>Cum igitur Blanca mater tua matrona honestissima Romam religionis et pietatis gratia etiam a Leone Decimo invitata venisset, essentque cum ea Alexander et Lud(ovicus) fratres tui, quotidie illam et tuo et meo nomine salutatum adibam: ea enim, ut nosti, me inter charissimos habebat. Cum de iis, quae tum in praesentia occurrebant, satis collocuti essemus, nihil mihi praeterea potius erat quam Alexandrum convenire, hominem, ut scis, non minus studiis bonarum literarum deditum quam militiae. Cum igitur aliquando cum eo in viridario, quod secundum molem Adriani Blancae Leo paraverat, deambularem, illic me forte (ut assolebat saepe) convenit Iulius Sadoletus Iacobi viri amplissimi et doctis(simi) frater, iuvenis unus omnium ardentissimus paratissimusque ad quaecunque animum intendebat.</p>
<p>Cum simul tres ipsi inambularemus incidimus in Pisonis communis amici mentionem, quem mecum una cum Pico tum puero colloquentem in nostris de poetis dialogis antea feceram, cumque de suavissimo et amico charissimo multa invicem dixissemus, eiusque virtutes moresque laudassemus: “Memini me – inquit Iulius – ex ipso Pisone audire, quod perfectis dialogis de poetis antiquis animi pendebas, an nostrorum quoque temporum poetas esses perscripturus”. Idque etiam cum affirmasset Alexander, qui id ex me ipso aliquando intellexisset: “Id verum – inquam ego – quod asseritis. Nam et qui tabulas poeticas posuit, quisquis ille fuit, partes, ut mihi quidem videbatur, ex industria in eis ultimas reliquerat albas, nullis imaginibus pictas, ut in eis videretur voluisse ut a posteris posteri quoque poetae appingerentur”. “Quid ipse ergo – inquit Iulius – vis vita functos poetas plus tibi debere quam viventes? Cur non has partes ipse supples?” Idemque cum se cupere Alexander innueret: “Quid est – inquam – quod vobis efflagitantibus denegare possim? Vereor tamen ne parum iucunda vobis mea futura sit oratio, cum nudas tantum vobis tabularum regiones sim explicaturus”. “Age dic, – inquit Iulius – omnis tua nobis non iucunda modo, sed frugifera etiam futura est oratio, ut hic meo quodam iure pro Alexandro respondeam, qui, ut video, nos potius est auditurus quam aliquid ipse dicturus, quando ea est hominis natura, ut tu plane nosti, ut longe libentius audiat quam aliquid ipse dicat; quod adeo an recte a iuvene fiat, alii viderint, ego certe loquar”. In quem cum aliquantulum surridens Alexander fuisset intuitus, ait: “Tu mehercule pro tuo iure, quod verbis abundas, pro utroque loqueris; huiusce vero me meae taciturnitatis et naturae nunquam pigebit”. “Nec me meae loquacitatis” statim respondit Iulius. Tum ego: “Mittite – inquam ista; non alias vobis rationes et tempus defuerit, si disserere volueritis ubi et quando loqui vel silere praestet: hac enim de re multa a sapientissimis prodita sunt. Nunc tu Iuli, quod promptior ac tuapte natura paratior es, mecum ages. Alex(ander) ipse, quod cunctatior est, audiet et censebit”. Quae cum dixissem: “Praeter eas – inquam – quas cum Pisone et Pico dixeram imagines, erant in extrema cuiusque tabulae parte non nullae regiunculae vacuae, nullisque imaginibus depictae, quas non frustra nec temere relictas fuisse arbitror, sed ex industria potius quodamque artificio”. “Et quanam – inquit Iulius – ratione putas factum?” “Ea plane – inquam – quam paulo ante dicebam, atque eo etiam asseverantius, quod et Io(annes) Manardus vir doctissimus et medicus peritissimus eadem mecum sentire memini quique, ut scitis, mecum eas ipsas tabulas et saepe vidit et de iis mecum saepe locutus est. Existimabat ille quidem mecum, ut eae ipsae regiones vacuae ea ratione relictae fuissent, ut nostrorum temporum in iis poetae ac futuris item temporibus collocarentur: videtis enim nostram hanc aetatem non senio languidam atque defectam, ut ingrati quidam deflent, cum in omni poetica et dicendi arte viros excellentes protulisse, tum in reliquis bonis artibus; nam, ut liberales mittam, res militaris, architectonica, pictura, sculptura, reliquae nostro hoc tempore ita florent vigentque ut non modo aemulari antiquitatem dici possint nostri opifices, sed etiam multa antiquis intentata effingere et conformare: quae, quoniam nunc et hora et locus ut commemorem non permittunt, et vos alias audivistis, in praesentia praetereo”.</p>
<p>“Tum unum – inquit Iulius – hoc te rogatum volumus, ut, quos tu nostrorum temporum poetas iis in regiunculis reponi dignos censeas, nobis hic commemores”. “Arduum – inquam – et perdifficile mihi onus imponitis, et meis longe humeris impar: est enim, ut ait Velleius, vivorum censura perdifficilis, eoque mihi difficilior, quod poetae nomine dignum me nulla ex parte unquam existimavi. Potuit hoc praestare optimus orator M. Cicero de oratoribus agens: at per Deum immortalem, qui ego sum, ut inter tot nostrorum temporum viros doctissimos de ingeniis quicquam aestimare ausim, nedum sententiam ferre? Videtis M. ipsum Tullium et Fabium Quintilianum eam omnem partem suorum temporum reliquisse. Quippe in Bruto Cicero tot millibus versuum de Romanis tantum oratoribus loquitur, et tamen de omnibus aetatis suae, quibuscum ille vivebat, exceptis Caesare atque Marcello, silentium egit, ea videlicet, ut ait Atticus, causa veritus, ne quis aut se praeteritum, aut non satis laudatum queri posset. Fabius vero, cum fere bonorum omnium auctorum quasi indicem ex bibliotheca proferret, viventes quoque ipse, ut Cicero, praetermissit, eaque verba affert. “Sunt clari – inquit – hodie quoque, et qui olim nominabuntur”. Idem paulo post de historicis agens, “superest adhuc, et exornat aetatis nostrae gloriam vir seculorum memoria dignus, qui olim nominabitur, nunc intelligitur”. Demum de oratoribus agens, “habebunt – inquit – qui post nos de oratoribus scribent magnam, eos qui nunc vigent, materiam vere laudandi. Sunt enim summa hodie, quibus illustratur forum, ingenia”; et reliqua. Sic ego, si quem fortasse, ut accidere solet, praeterirem (neque enim scribentium omnium versus videre potui, nec in captandis ingeniis nimis unquam curiosus scrutator nedum aestimator esse volui, sumque paucis, ut vos scitis, admodum contentus) ne ii mihi gravius succenserent vererer; nostis hominum nonnullorum ingenia, qui se damnari ac floccifieri existimant, cum inter alios non numerantur”.</p>
<p>“Non est hercules – inquit Iulius – ista causa, quam dicis, cur nobiscum loqui vereare, sed illa potius ne per nos exeat sermo iste tuus et in vulgus emanet: verum, hoc nomine, nihil est quod metuas. Pax tibi; nam neque id contendimus, ut sententiam feras, tantum eos, qui tibi in praesentia succurrerint, nomines, quosque aliqua ex parte his dignos tabulis arbitreris: nulla enim causa inter nos secreto loqui vetat”. Tunc ego: “Postquam ita vos velle video, dicam vestramque potius taciturnitatem experiar quam meam desiderari patiar benevolentiam. Non tamen quasi Pythius Apollo certa ut sint et fixa, quae dixero velim accipiatis, meque etiam et plurimum decipi et memoria labi posse existimetis; eosque vobis sane tantum ostendam, utque viatoribus sitientibus fieri solet, digitum ad fontes intendam. Exordiar vero a duobus, ut mihi fas videtur, Picis, ut ab iis, in quorum bibliotheca positae huiusmodi fuere tabulae, et a quibus multa mihi suppeditata sunt in studiis”. “Et iure – inquit Iulius – facis, et quod ita ipsi meriti et tu grati animi significationem prae te feres”. “Fuit – inquam ego – Io(annes) Picus patruus Mirandula, non modo dignus ut in hac ipsa poetarum classe reponatur, sed ut intelligentia et reconditarum interiorumque litterarum doctrina caeteris anteibat, ita dignus ut inter sapientissimos philosophos et Theologos connumeretur; qui, ut eius multiplicis ac prope divinae sapientiae monumenta mittam, quorum pleraque ob immaturum et praeproperum illius obitum (XXX enim et tertium aetatis annum non excessit) imperfecta reliquit, versus quoque multos composuit, atque in primis elegiarum libros, quibus adolescentiae suos amores complexus est, in quibus miram fuisse facilitatem atque affectus audivi; hos tamen ille divi Platonis exemplo maturiore iuventa, Vulcano consecrata, igni absumpsit, id quod factum epistola et pulchro Graeco epigrammate Politianus conqueritur; non nullae tamen ad huc eius ipsius elegiae leguntur, quae bonorum quorundam amicorum custodia ex illo, ut sic dicam, incendio superfuerunt, in quibus quaedam pellucens atque rotunda constructio cernitur, quae mirabile reliquarum desiderium iniiciunt; extat ipsius elegia in Benivenii poetae Florentini eclogas patrio illius sermone compositas, item altera ad Deum opt(imum) maximum deprecatoria; has praeter unam et alteram pereleganti carmine scriptas puellis  Martiae et Phyllidi Sarrachus ostendit mihi scriba et poeta nobilis; habent et alii alias quos inter quasdam Thebaldeus noster. Scripsit et alia Picus, tum Latina tum vernacula multa, sed de huius divini hominis ingenio atque doctrina quaecunque vos maxima cogitatote: longe enim maiora sunt quam ut ego meis verbis complecti possim. Reliquit hic certe amplam et tritam nepotibus viam, qua ad bonas artes facile ingredi possint, ad quam utique Io(annes) Franc(iscus) Galeoti filius pleno, ut dicitur, gradu contendit; hic post graves et ingentes labores, ne aerumnas potius dicam Herculeas, post bella (quod dicere est ipse solitus) plusquam civilia, quibus praeter divina et humana iura paterna et avita ditione bis iam eloctus est (avertat Deus ne et tertio et una ne vita privetur), post theologiae ac philosophiae caeterarumque optimarum artium studia, post infinita pene volumina, quae ad hanc diem soluta oratione composuit, se mansuetioribus musarum studiis tamquam ad amoeniss(imos) fontes solitus est recipere, atque inde animum a gravioribus curis levare; nam praeter Staurostichon de mysticis prodigiis passim in Germania coelitus delapsis, post votum pro uxoris salute, Heroicos quoque hymnos ad sanctiss(imam) trinitatem, ad Christum et ad matrem Virginem edidit una cum commentariis a se conditis ad Picum filium, qui eam prae se fert indolem, ut cum in caeteris disciplinis tum in hac poetices facultate et patris et magni patrui illum existimem vestigia secuturum, ni eum aliquis forte adolescentiae aestus, ut plerunque fit, a portu aliquantulum declinare faciat: sed ne male ominemur. Scripsit Picus huius adolescentis pater et alios hymnos in divos Paulum, Laurentium, Martinum, Geminianum, Hieronymum et plerosque alios, nec non de expellendis fugandisque Venere et Cupidine carmen, quod, quae summa eius fuit erga me benevolentia, ad me misit; hic certe ut primus hymnos versu heroico in lucem revocavit, ex multis seculis iam desitos, ita unus viam reperit eruditionis gentium ostentandae: nam tum confutando et refellendo, tum redarguendo, id quod in primis Christianum hominem ex legis praecepto facere et decet et expedit, cum fabulosam tum philosophicam omnium gentium (ut si&lt;c&gt; dicam) <foreign lang="grc">enkuklopaideian</foreign> complexus est; tantum abest, ut Christianam pietatem ipse scribendo, quod plerique faciunt, dissimulet”. “Mira – inquit Iulius – de Pico narras, quem audio in manus habere et alia non nulla”. “Sic est – inquam – ut ais, neque enim cessat, quin aliquid quotidie ille vel scribat vel meditetur, in quibus – de poetica nunc loquor – si tantum elocutionis ac numerorum conferret, quantum doctrinae et eruditionis, et quod illi placet homini maxime Christianae religioni addicto, nisi sese sacris vocabulis interdum locutionibusque astringeret, unum haberemus, quem nostri temporis in eo genere antiquis poetam conferre possemus; nam et illi fervens ingenium et supra omnia sublime magnarumque doctrinarum capax”.</p>
<p>“Sed iam – inquit Iulius – de tuis istis Picis satis: audivi enim istum ipsum Io(annem) Franc(iscum), quem tantopere colis, in avitam modo et paternam ditionem restitutum; quare si placet iam ad alios te converte”. “Sed enim – ego inquam – de iis nunquam satis, neque ipsis paria dicere queam; quapropter, ut vos vultis, iam ad alios. Urania vero, Meteora, Hesperidum horti, eclogae, epigrammata, elegiae, et caetera Iov Pontani Umbri carmina, et quae plurima pedestri oratione scripsit, faciunt, ut in his tabularum imaginibus illum inter proceres commemorem, quin et cum omni fere antiquitate conferam, tametsi non idem, ut quibusdam videtur, in omnibus praestat – nonnunquam enim nimis lascivire et vagari videtur – nec plane ubique se legibus astringit: quod iis minus mirum videri poterit qui illum sciverint in magnis regum et principum negotiis diu versatum, et modo bellorum, modo pacis conditiones et foedera tractasse, non minus quam Phoebum et Musas coluisse. Quis tamen eo plura? Quis doctius? Quis elegantius? Quis denique absolutius composuit? Enucleatius? Exquisitius? Et licet eius quidam hoc tempore gloriae parum aequi sint aestimatores, non illis tamen ipse concedam, ni meliora vel ipsi fecerint, vel ab aliis facta attulerint, id quod ad hanc ipse diem non vidisse fateor; nisi si quis fratrem tuum Iuli Iacobum Sadoletum attulerit, cuius poemata Laocoon, Curtius, nec non ocii et tranquillitatis carmen mirabilem illius gravitatem ac singularem modestiam declarant, quem in hac facultate auxerunt, et reliqua bonarum artium et sapientiae studia, quae ab unguiculis ille pleno pectore hausit – neque enim in praesentia eius solutam orationem, in qua supra caeteros excellit, commemoro –, vel cum fratre tuo Petrum Bembum attulerit, cuius mira illa fuit semper in imitandis optimis auctoribus tam Latinis quam vernaculis felicitas, ut non Bembum plerumque loquentem sed quem ille sibi proposuerit vel audire vel legere videamini. Sed utrunque (ut scitis) a literarum studiis incredibilis quaedam in studiosos Leonis decimi benivolentia seduxit invitos: ambos enim sibi statim a principio sui regni ad secreta et arcana ascivit; sunt ii quidem duo, si subtilius considerare velimus, uterque in suo canendi genere summi, ita ut queas eos sic conferre quemadmodum M. Tullius duos illos summos oratores L. Crassum et M. Ant(onium), qui in dispari dicendi genere parem gloriam et laudem adepti fuere; et quidem Bembus, ut Ennianum carmen usurpem, “Tanquam flos delibatus populi suadaeque medulla”: eius enim carmina, vel Latina vel vernacula, dulcia, mollia et delicata; at Sadoletus tanquam quidam et robustus et fortis versus graves, cultos, et opima quadam totius corporis habitudine et forma concinit, quare eo magis mirum est, quod adeo ille suos versus supprimere conetur et pessum dare; memini cum nos adolescentes essemus illum clam ingeniosa valde epigramata componere solitum, ea quae sibi Roma Ferrariam ex ruinis eruta ab amicis missa fuisse affirmabat, idque cum aliis tum Panitiato et Cistarello persuadebat, quae nunc pene omnia abolevit, et me saepe rogavit ut de iis, quae penes me essent, itidem facerem. Sed de iis iam satis. A Pontano non nulli profluxere tum in poetica, tum in arte dicendi celebres, unde et Pontani Academia nunc vulgo ut Troianus equus dicitur, in qua nunc senescit, ni potius floret Actius Syncerus Sanazarius, cuius ingenii exquisita quaedam monumenta legi et in primis Piscatorias eclogas nonnullasque elegias et epigrammata, in quibus quaedam sunt omni laude digna – alia praeterea eius praeter vernacula non vidi –, et quosdam Virginei partus, ut ipse appellat, heroicos, in quibus, ut sic dicam, statarius poeta videri potest: non enim verborum volubilitate fertur, sed limatius quoddam scribendi genus consectatur, et lima indies atterit, ut de illo non ineleganter dictum illud Apellis de Protogene Pontanus usurpare solitus esset eum manum de tabula tollere nescire; praeter diligentiam curamque Actii, acerrimum quoque eius iudicium et numerorum scientiam in poetica facultate cognoscimus, quare eius reliqua, quae condidit, summopere desideramus, quae longius ille iam aetate provectus supprimit. Quare non satis mirari possum virum quendam alioqui eruditum desiderare in Pontano et, si deis placet, in Sana&lt;za&gt;rio Christianam elocutionem hoc est barbaram: sed hic cum sua censura qua homines Italos perstringit non diutius permanebit. Ex eadem Pontani Academia fluxere M(ichael) Marullus et Manilius Rhallus ambo parentibus Graecis nati, in Italia enutriti, Latinis tamen literis magis imbuti, atque invicem amici, uterque epigrammatum poeta; sed Rhallo Marullus cultior argutiorque, Marullo Rhallus fortunatior, quippe qui a Leone decimo his mensibus Cretensium sit Pontificatu honestatus: extant utriusque varii generis epigrammata, et Marulli praeterea Naturales hymni, in quibus illum ex multis audivi adiutum a Pico patruo; vobis hic audita tantum refero. Ex his certe hymnis quosdam adeo sui amatores nactus est, ut eum caeteris hac facultate praestare vulgo praedicent. Ego quidem a Zoilo (proprio enim nomine non appello), qui Marullum ubique habere nescio quid Graecanicae levitatis existimat, et esse plurima apud ipsum, quae tollere possis, adeo dissentio, ut non nihil tamen arrogantiae asscribam; ex Institutionibus, quas ille principales inscripsit, imperfectis nihilo magis praestat; videas tamen alicubi illum excelluisse, et quem volebat effingere Lucretium plane referre. Vir profecto indignus qui tali mortis genere periret: aquis (e)n(im) Thusci fluminis Cecinae suffocatus est, ut suo carmine noster testatus est Thebaldeus. Ex eadem Academia fuit Gabriel Altilius, cuius licet pauca legerim, in nuptiali tamen carmine in Isabellam Aragoniam regis filiam miram habet et singularem cum eruditionem tum facundiam: affectatior tamen in quibusdam videtur; pontificia hic dignitate apud Polycastrenses ornatus decessit. Petrus Gravina cum Pontani amicis numeratur, qui Siculus fuit et in aula regum Aragonum Neapoli diversatus multa poomata conscripsit, quorum et multa leguntur; hic et corporis cultu usus nitido et eleganti, validis et exercitatis membris usque ad decrepitam senectutem: LXXIII enim aetatis suae anno decessit. Est et ad huc Hier(onymus) Carbo ex eadem Academia nobilis Neapolitanus cuius etiam viventis pauca leguntur; alios plerosque hoc loco mitto, qui et cum Pontano vixere eiusque adhuc memoriam posteritati commendant”.</p>
<p>Haec ego cum dixissem paulumque respirarem: “Nunquid – inquit Iulius – qui ante Pontanum floruere, neminem in aliquo poetarum numero reponendum censueris?” Cui ego: “Et plures – inquam – qui patrum et avorum nostrorum memoria in pretio fuere, qui et si non eam elegantiam et candorem attulerunt, quem Pontanus et qui ab eo fuere, at non minorem certe facundiam ingeniique facilitatem, inter quos Porcellius, Mapheus Vegius et Ant(onius) Panhormita et Ioannes Aurispa aliique: Porcellius quidem Ro(manus) elegiarum libros reliquit, quos mihi vir doctus et officiosus Angelus Colotius legendos tradidit; scripsit praeter hos et epigrammata et heroicos quosdam versus; in omni denique Porcellii versu naturam potius quam industriam laudaverim. Mapheus vero Vegius ex Laude Pompeiana fuit, qui suo tempore tum soluta oratione, tum in componendis heroicis satis commendatus extitit. Vidi ego dialogos, et de liberorum institutione volumina, plena illa varia eruditione, sed pleraque tamen in his otiosa et arte destituta; verum in praesentia solutam orationem non pendi– mus. Carmen vero heroicum fuit illi quidem promptius atque facilius, id quod vel ex Astyanacte, vel ex eo quod addidit Aeneidi Vergilianae volumine, aliisque eius quibusdam cognoscere potestis, quae si non stili eiusdem at certe venae esse facile iudicabitis. Versatus hic quidem Romae cum Martino V Pont(ifice) Max(imo) supplicum libellorum magister, quem vulgo Datarium appellare consuevimus. Antonius vero Panhormita lascivioris quidem carminis conditor, dulcis tamen et facetus: legi eius aetatis quorundam epistolas, quibus Hermaphroditus illius multis laudibus commendatur, sed quare nescio. Dicam ego vobis sane, quid sentio: nec is mihi poeta bonus nec bonus orator; quae enim soluto et pedestri sermone eius scripta legi luxuriantis magis quam bonae frugis referta videntur, ut impudicas et prostitutas eius Musas mittam. Panhormitam tamen quidam excellentes viri elegantiae parentem appellaverunt; hic et si Siculus ex Bononia tamen originem duxisse ex nobili familia praedicatur, acer Laurentii Vallae inimicus fuit et contra Laur[r]entius illius, senex diem obiit hocque sibi moriens epitaphium arrogantiae plenum condidisse legi.
<quote rend="block">
<lg>
<l>Quaerite Pierides alium, qui ploret amores,</l>
<l>Quaerite, qui reg[n]um fortia facta canat.</l>
<l>Me pater ille ingens hominum sator atque redemptor</l>
<l>Evocat, et sedes donat adire pias.</l>
</lg>
</quote>
Ioannes Aurispa Siculus orator in aliquo poetarum ordine reponi potest, quippe qui Graece et Latine probe doctus esset; carmina tamen eius quae ipse legi nescio quid Sicularum gerrarum habere videntur. Fuit enim eo tempore quo nondum exquisitue literae in lucem redierant. Vixit autem Ferrariae ad summam senectutem in pretio habitus a nostris principibus, qui et eum locupletem reddiderunt: ab hoc ferunt Cistarellam familiam originem duxisse. Fuit et Ant(onius) Campanus illis ipsis temporibus vir multa laude dignus, ignobili licet genere procreatus; neque (e)n(im) in soluta oratione suorum temporum cuiquam cessit, ut ex suorum voluminum lectione vel iam cognoscivistis, vel statim cognoscere potestis; multa illa quidem extant, nec vero carmine minus praestitit: sed haec notiora. Post hos nonnihil laudis assecutus fuit Petrus Montopolitanus poeta et orator non incelebris, qui Romae illis temporibus professus est, quibus Pomponius Laetus adhuc iuvenis clarescere coepit, quin et illi aliquandiu, ut scribit Sabellicus, operam dedit. Fuit et Aeneas Piccolhomineus Senensis poeta et orator, qui Pont(ifex) Max(imus) creatus Pius II dictus est; qui si tantum literis operam dedisset, ut vel privatus rebus agendis vel in summa dignitate constitutus, ferme omnibus his esset aequandus; mira in eo certe facilitas et satis prompta facultas. Sed ab aliis est eius vita perscripta: sit satis in praesentia eum nominasse. Fuit et Aemylianus Cymbricus poeta elegiographus in primis, cuius et epigrammata leguntur; audivi et illum exorsum fuisse bellum Rhodiacum quod Turcae suo tempore adversus Rhodienses gessere; hic et epicedium in Federicum tertium imperatorem cecinit; at inique huius hominis scripta ab invidis dicuntur supprimi. Huius fere aequalis fuit Cynthius Cenetensis cuius mira in elegiaco carmine facilitas, sed omnino elumbis et enervis. Fuit et Fr(anciscus) Octavius, qui se Cleophilum nominari maluit, Phanensis; suavis amator nec illepidus, versatus hic est Ferrariae diu, ut ex Baptista Guarino et Leoniceno puer audivi, tum Romae et alibi, ut eius scripta indicant; extant ad hunc diem, quas legerim, amatoriae eius quaedam epistolae, et versus varii ad Iuliam puellam, quos legisse cum suppetit otium, non vos, puto, pigebit; reliquit idem tres de bello Phanensi eiusque adepta Urbis 1ibertate versu heroico non infelices libellos; ad haec et quam Anthropotheomachiam nuncupavit eodem versu, epigrammata, aliaque perplura poemata. Per haec quoque tempora Angelus Sabinus Belgicum carmen composuit, non illud quidem nunc passim vulgatum, sed quod tamen Romae legi possit: poema est, ut ea ferebant tempora, sonorum et ampollosum. Usus est hic Sabinus amicitia Nicolai Peroti Sypontini Pontificis, viri et eruditi et eloquentis, ab eoque adiutus est contra Domitium Calderinum Veronensem, cum quo inimicitias exercuerunt; hunc Fidentinum, illum Brotheum Domitius suis scriptis appellavit. Huius quoque Sabini extant commentaria in Iuvenalem satyricum poetam. Legi et ipsius Domitii aliquando versiculos, quibus facile perspicere possitis prope divinum hominis ingenium, tametsi plerique eius gloriae invidi ea aetate fuere; sed certe, si diutius supervixisset, mirandum in modum rem litterariam iuvisset. Per eadem ferme tempora Romae non nihil in pretio fuit Sulpitius Verulanus ex Latio qui bonas literas professus reliquit grammaticas institutiones et cum iis simul breves eloquentiae regulas; addidit et artem metricam et syllabarum regulas attigit, et facultatem, ut mihi quidem videtur, poeticam, quod eius ostendunt argumenta in Lucanum, et carmen quod de Puerorum moribus inscripsit, passim et vulgo a trivialibus magistris lectum. Fuit et Cosmicus Patavinus dum vixit multi nominis, at illius fama post mortem refrixit; argutus ille quidem et mordax impatiensque alienae laudis; memini puer Ferrariae hunc videre, ubi diu versatus quosdam adeo sui studiosos habuit, ut eum fere omaibus anteponerent. Mihi certe eius Latina pauca legisse adhuc contigit: vidi tamen eius epistolarum volumen carmine conscriptum sed non editum apud amicum meum August(inum) Mustium; vidi et quaedam eius epigrammata dura illa quidem sed arguta, vernacula vero non parum multa, quae et amatores suos habuerunt. Non multo ante Cosmicum et Patavii suorum temporum insignis fuerat Albertus Musaeus, cuius quaedam carmina mihi videre contigit: ut illa quidem magni spiritus alicuiusque cultus, ita minoris castimoniae. Faustum Foroliviensem eius commendat facilitas, sed plerunque vulgaris et protrita; perplura hic scripta reliquit, quae a Transalpinis, apud quos multos annos vixit, magis quam ab Italis in manibus habentur. Philippo Callimaco Ethrusco oppido nato non nihil nominis suo tempore attulit elegiarum liber; quidam et eius Atylam commendant, sed parum hic mihi Atylas est cognitus. Alia etiam scripsit; nam cum versaretur cum rege Pannonum eorum historiam contra Turcas executus est. Hic cum caeteris Academiae viris literatis a Paulo Pont(ifice) II quod sibi nomina immutarent afflictus demum ad Barbaros transfugit a quibus honorifice susceptus diu permansit, inique tamen delatus apud amicum occulte delituit, apud quem et moerore decessit; quod cum Alb(erto) Regi innotuisset eum magnifico sepulchro aereo Cracoviae tumulari curavit. Legi quod recordor librum heroico carmine conscriptum de regibus Pannoniae. Eadem fere aetate, vel paulo ante, in aliquo habitus est poetarum numero Ioannes Pannonius Quinque ecclesiarum – ea est civitas apud Pannonas – pontifex. Huius carmina aliquam prae se ferunt indolem renascentis poetices, quae ante hos, ut plane nostis, permulta secula pene extincta iacuerat; plus hic elegia aliquanto praestitit quam heroico, id quod plane ostendit Panegyricus, quem in Guarinum Veronensem, quo doctore usus fuerat, edidit. Cum his plerique eruditi et intelligentes floruere: Gregorius Tifernas, Carolus Aretinus et Fr(anciscus) Philelphus, quorum Tifernas, etsi medicinae operam impendit, politioribus tamen studiis magis est cognitus, quippe qui Latine et Graece bene doctus Asiam et Aphricam Strabonis Latine vertit. Extant eius pleraque poemata, quae est operae pretium aliquando evolvere, suntque inter ea pleraque Christiano more perscripta; vena illi facilis ubique, sed non plane perspicua. Carolus vero Aretinus Leonardi Aretini consanguineus inter intelligentes quidem repositus; huius tamen versus nescio quo pacto mihi non respondent. Ego multa in eis offendi, neque enim mihi copia et multarum rerum cognitio aures mulcendo oblectat, sed tantum implet, nec rotunda solum verborum structura afficit, sed quaedam, quae ex iis omnibus conflatur, nec dici a me praecipue potest, composita modulatio atque concinnitas. Longe plus Carolo, cui valde infensus fuit, Franciscus Philelphus praestitisset, si in uno aut altero scribendi genere maturare quam sibi tantum arrogare maluisset; videtis in eo oratorios impetus, poeticum furorem, variam et copiosam tum Graecarum, tum Latinarum rerum cognitionem: ex quibus omnibus et illum interdum in Academia et Lycio versatum tametsi non altius pedem fixisse colligimus, dignus tamen fuit multa laude. Scripsit ille Sphorciada heroico carmine, satyras, lyricos, epigrammata; nam reliqua, quae soluta oratione vel scripsit ipse, vel a Graecis transtulit, adeo multa sunt, ut non ea legentem modo, sed connumerantem lassare possint. Philelphi filii fuere Marius et Cyrus ex Chrysolorae Graeci hominis doctissimi filia, quorum Marius paratissimo fuit ingenio et memoria quadam incredibili; nam, ut ipse ex Cyro fratre audivi, uno pene stans vestigio centum per ordinem materiam proponentibus confestim cuique, quo proposita fuerat ordine, carmine referebat. Longe tamen hic in coronis promptior, quam scriptis cognitus est. Pacificus Asculanus potuisset in aliquo poetarum numero haberi, nisi foedis amoribus versus inquinasset; fuit in elegia neque infans neque elinguis. Hac fere aetate Martinus Phileticus in mediocrium numero fuit, qui aliquot Theocriti edyllia ad Federicum Urbinatum ducem transtulit e Graeco. Fuit et Nicolaus Vallensis, qui Hesiodi Georgica Latina facta Pio II Pontifici max(imo) dicavit; hic sua non satis emendavit, si quidem egestate est morte praeventus. Fuit et Boninus Mombritius Mediolan(ensis), qui Hesiodi Theogoniam ad Borsium Estensem primum, Ferrariensium ducem, Latinam fecit. Per haec quoque tempora fuit Raphael Iuvencionius cuius lyrica quaedam carmina leguntur cum pia, tum etiam sonora et satis culta, inter quae sunt pleraque sapphica; sed illa, quibus Federicum Caesarem in Turcas adhortatur, mihi magis nescio quo pacto arrident. Nec ab his longe abfuit Laurentius Lippius Collensis, qui Oppiani Halieutica, idest piscatoria, ad Laurentium Medicem Latina facta misit distichorumque libellum. Legi et aliquando versus Laurentii Bonincontri Miniatensis Hetrusci, viri non ineruditi sed portentosae cuiusdam doctrinae. Audite quae nunc succurrunt haec eius de Deo carmina ex sua poesi.
<quote rend="block">
<lg>
<l>Hic duo venturis statuit primordia rebus.</l>
<l>Principio altricem Silvam rerumque parentem,</l>
<l>Quae generum in sese caperet simulachra, creavit.</l>
</lg>
</quote>
At omnes hi uno ordine habendi. Nec ab hac aetate Paulus Piscinensis abfuit, qui Marsus cognominatus est vir hic probe eruditus et mira facilitate in pangendis versibus, cuius cum alia, tum Urbis Romae genethliacon legitur; reliquit hic et commentaria multa eruditione referta in P. Nasonis Fastos et alia. Sigismundus Fulginas inter literatos habitus est tempore Pomponii et Platinae, mox Iul(ii) Secundi Pont(ificis) Max(imi) a secretis fuit: pleraque scripsit carmina, sed multo plura soluta oratione; huic Petrus Bembus funebrem orationem dicavit, quam in D(ucem) Vidum Urbinatem composuit, quae et cum suis opusculis impressa est. Audivi ex multis – neque enim mihi videre contigit – Petrum Barrotium Venetum Patavii pontificem, extra reliqua eius in studiis bonarum literarum et sapientiae merita, etiam laurea dignum, atque ea quidem non ex Parnasso, sed ex Nazareis convallibus, ut qui Christi Dei vitam versibus sit executus, qui, ut mihi Thebaldeus et Leonicenus asseruerunt, digni sunt, ut a piis et doctis hominibus legantur, adhuc tamen, si modo tales quales praedicantur, indigne supprimuntur; quosdam mihi quidem recitavit aliquando Thebaldeus nitidos sane et castos”. “Numquid hic – ait Iulius – Baptistam Mantuanum, qui unus ex iis fuit, qui Carmelitae sodales dicuntur, in aliquo bonorum poetarum numero repones?” “Et maxime – inquam –. Sed quae mea sit de homine audite sententiam. Laudo institutum piumque propositum, verum extemporalis magis quam poeta maturus. Extant illius versus pene innumerabiles, ex quibus apud vulgus et barbaros quosdam laudem tantam est adeptus, ut unus prope poeta et alter pene Maro haberetur. At bone Deus, quam dispar ingenium. Nam ut ubique Maro perfectus, ita hic immodica et pene temeraria ubique usus est licentia, quam et magis atque magis indies auxit. Est enim fere natura comparatum, ut qui minus iudicio valent, et nimio plus sibi placent, eos indies deflorescere et senes flaccescere videamus: nam et his indies aliquid semper ingenium deteret. Iuvenis ille quidem laudabilior poeta fuit; cum vero ei desedit calor ille et fervor iuvenilis, tanquam amnis sine obiice extra ripas sordide diffluens coerceri non potuit: vix enim ea legere possumus, quae longius ille aetate provectus carmina scripsit. Non ideo hoc de Carmelita vobis dixerim, ut quas ei statuas Mantuani erexerunt, deiicerem, sed magis ut vos monerem quo eum ordine habere debeatis. Magis emunctae naris fuisse videtur Angelus Politianus Florentinus; qui transmarina, ut Ciceronis verbis utar, doctrina et adventitia institutus cum esset, florere et quasi regnare visus est: huic enim me puero a multis primae deferebantur; mira eius omnino eruditio, vehemens et paratum ingenium, iugis et frequens lectio, sed calore potius quam arte versus scripsisse videtur, iudicii utique parum cum in seligendo, tum in castigando habuisse visus est, unde malevolis sui calumniandi ansam dedit. Si eius tamen Silvas legatis, Rusticum, Nutriciam, Ambram, Manto, sic afficiemini ut nihil in praesentia desiderare videamini; at si cum Pontani heroicis conferatis, hunc Entellum, illum Dareta putetis et, ut Graece dicam, hunc <foreign lang="grc">makhesthai</foreign>, illum <foreign lang="grc">skiamakhein</foreign>; et his si Carmelitam forte iunxeritis, ferentarius videbitur. Reliquit et Politianus extra Latina Graeca epigrammata, quae laude digna sunt: Graecos enim provocat, ut eius in praesentia vernacula mittamus. Nec parum laudis in poetica facultate duo nostri municipes meruere Titus Stroza et patre longe, ut mihi quidem videtur, cultior Hercules, qui cum familiae nobilitate et Tribunitia potestate clari, tum in poetica insignes fuere. Sed Herculi si per sicariorum et factiosorum occultas insidias, ne immanitatem dicam, vita suppeditavisset, longe quam pater indies meliora fecisset; non illi ingenium, non exacti iudicii indicia deesse videbantur, eum licet Tribunatus et Magistratus cura nonnunquam a Musis sevocarent. Reliquit uterque multa quorum aliqua ab Aldo sunt edita, quae non ingrate leguntur. Extat et Titi Borseis quam de Borsio nostro principe composuit, sed non edidit”.</p>
<p>Hic tum Alexander lachrymas vix continere visus est: fuerat enim Herculi affinitate coniunctus, quin eo quo Hercules tempore e medio sublatus est, hospes illi quoque fuerat. Id ego cum viderem, ad Iulium conversus: “De Tito et Hercule – inquam – non plura vobis in praesentia; ad alios me converto. Fuit et Strozis et Bembo et Thebaldeo ut benevolentia ac amore, ita et studiis poetices iunctus Timotheus Bendideus cognomine Philomusus, nobilis hic genere et delicatus poeta, cuius licet pauca extent, eius carmina credo suppressa immerito; si tamen de eo plura velitis cognoscere, legite Titi Strozae de eius vita et moribus ut bene longum sermonem, ita pulcherrimum. Fuit Tito fere aequalis Baptista Guarinus Guarini filius, vir cum summa probitate, tum eruditione sane non vulgari, qui poematum libros edidit, de quibus penes quemque suum sit iudicium; ego de iis nihil, quod hoc ego puer usus sum doctore, id quod nunquam pigebit: fuit vero in publice perlegendis auctoribus suo tempore inter principes. Baptistae succedit, ut nostis, Alexander, qui paterna et avita studia continuat. Sed de tribus his Guarinis et si alias commemini, quod ex una familia una serie tres extiterint insignes, de poetis quidem inter poetas veteres ostendi, de oratoribus Plinius iis verbis ostendit, “una familia Curionum, in qua tres continua serie oratores extiterunt”; quare autem id rarissime contingat, si hic philosophandi locus esset ex Aristotele et Plutarcho multa afferre possem, sed sequamur nostrum sermonem. Inter veteres illos fuit Hieronymus Castellus Ferrariensis et si medicus, orator tamen habitus egregiusque poeta; huic tam acris censura fuit ut moriens testamento caverit ne filii posterique sua ederent; eius tamen sublata quaedam legere mihi contigit quae non sine Venere condita esse videbantur. Eiusdem fere temporis fuere Mutinensis Tribracus et Regiensis Luceius qui et Lucas Ripa fuit, quo doctore sum aliquando usus; inter caeteras ingenii dotes nullus meo quidem iudicio syllabarum moras et tempora melius percalluit, adeo ut et illi cognomentum vulgo magister syllabarum sit inditum. Et paulo his aetate inferior Ludovicus Bigus Pictorius Ferrariensis, cuius plurima extant poemata, inter quae iuvenilia et amatoria magis probantur; nam cum pius deflexit ad religionem, ut vita melior, ita carmine deterior visus est. Fuit et hoc tempore Codrus Urceus ex Herberia agri Mutinensis oppido, poeta, si non grammaticus potius, quem adolescens Bononiae vidi, ubi gratus Bentivolis diu professus est, cum tamen ille antea Ferrariae sub Guarino Graecis et Latinis literis operam dedisset; extant Codri carmina illa quidem citra labem, sed, ut mihi quidem videtur, absque Venere. Eodem tempore Mutinae claruit B(artholomaeus) Prignanus cuius pleraque elego versu leguntur, quae istorum versibus, quos modo nominavi, minime inferiora esse videntur; reliquit Prignanus discipulos Dionysium Tribracum et Fr(anciscum) Roccociolum quos vos plane cognoscitis. Per haec quoque tempora Iacobus Bonus Delmata Raptum Cerberi, Domic(ius) Palladius Soranus epigrammata cecinere, Cantalycius Consalvi bella et epigrammata et pleraque alia. Memini me puero legere epistolas quasdam amatorias Franc(isci) Iambeccarii poetae, quae et si quibusdam placere videbantur, mihi nequaquam; carmina tamen sonora sunt et quae aures non nihil demulceant. Aliique ex ultima classe plerique, quos hoc loco colligere non est operae pretium. Nec ab his procul temporibus M(arcus) Antonius Sabellicus, qui se suo elogio sepulchro addito Coccion appellat, versus cum elegos, tum heroicos edidit, quos ego adhuc puer libenter legere solebam; facilis hic ubique et canorus, nec iniucundus, sed minus omnino castigatus; prosa t(ame)n ubi intendit, plus praestitit. Fuit ex urbe Hetrusca Hadrianus cardinalis S(ancti) Chrysogoni, qui cum esset a secretis Alex(andri) Sum(mi) Pont(ificis), ab eo est in ampliss(imum) ordinem accitus; mutata fortuna in varias aerumnas incidit, dignitate etiam privatus a Leone Decimo. Hic in literis Latinis pr&lt;a&gt;ecipue humanioribus bene eruditus fuit; inter caetera venationem ad Ascanium Sfortiam ampliss(imum) cardinalem carmine phalecio concinuit, atque item i[n]tinerarium Iulii II Pont(ificis) Max(imi) cum Bononiam contendit, pulsis inde Bentivolis; extat illius praeterea liber elegantiarum valde utilis. Reliquit et varii generis versus Petrus Crinitus Florentinus non illepidos quidem, sed certe tales, qualia sunt quae soluta oratione reliquit: multa is ubique polliceri videtur, qu&lt;a&gt;e non adeo praestat, omnisque Criniti oratio non ut aures ita animum implet; prope (e)n(im) dixerim nugae canorae. Sed quid isti ad eos qui nunc vivunt, seu heroicum seu elegum seu lyricum aliudve quodcumque genus velitis? Sic est profecto, quod a doctissimis est observatum, non in bella gerentibus, non in impeditis et impacatis animis ipsa poetica nec bonae caeterae artes et disciplinae clarere solent; pacis eae comites otiique sociae, pacato sub Augusto orbe floruisse in Italia ingenia legimus nec in Graecia minus Athenis a bellis quiescentibus. Idem et in Sicilia scribit Aristoteles. Hinc ergo, ut videtis, hoc tempore, quo paci et tranquil&lt;l&gt;itati Leo Max(imus) dat operam, tam magnus poetarum proventus, tot ingenia vigere videntur, ut cum antiquis illis haec aetas certare videatur. Quo fit ut a nobis sit summis votis ac precibus ab immortali Deo contendendum petendomque, ut eodem tenore et vitae cursu Leo ipse inceda[e]t, quo c&lt;o&gt;epit, nec animum deflectat ad bella. Videtis, inquam, qualia nunc ingenia ubique floreant; atque ut nostrum est institutum, ut de poetis tantum agamus, cui non placent quorum modo meminimus Iacobus frater tuus, Iuli, et Petrus Bembus? Cui non Andreas Naugerius, ut nunc dicitur, patricius Venetus? Qui cum interiores et reconditas literas assectetur, non minus tamen est, ut scitis, elegantissimus poeta: saepius enim mecum cum pleraque illius epigrammata, tum alios quoque versus legistis; eius mira illa virtus antiquae simplicitatis aemulatio, huius quidem Musa dulcem habet elegantiam et candorem. Admirari ego soleo, id quod vos minime fugit, M(arcum) Hieronymum Vidam Cremonensem, unum ex sodalibus, quos a vitae regula Canonicos appellamus, quem unum hac tempestate meo iudicio eo pervenisse videtur quo sine Graecis, duce cum primis Vergilio, pervenire poeta potest, adeo ut a malevolis surripere nedum sumere dicatur; in nullo certe Maro magis deprehenditur, hanc ille incudem die noctuque tundit, uni insistit, vastus illi animus atque poeticus, praecipua eius, ut mihi quidem videtur, virtus excellens ac mira quaedam in poeticis materiis disponendis illustrandisque felicitas: qua in re me decipi iure quidem nemo iudicarit, qui vel eius latrunculorum ludum, quem scacchorum ille appellat, legerit, vel bombycum duos libellos, et tredecim Italorum pugilum cum totidem Gallis certamen, quod nuper ille BalthasaCastalioni Mantuano, viro domi forisque egregio omniumque bonarum artium studioso et poetae percomi, misit, nec non et poeticorum et Christiados, quae in apertum non dum ille rettulit nec quibus manus adhuc extrema accessit. Sed iam de Vida satis, ne nos illum magis quam se ipse laudare videamur. Cui non placet Camillus Palaeotus Bononiensis? Qui in miseratione et ut Graece dicitur <foreign lang="grc">pathos</foreign> commovendo mirum praestat, atque in primis in heroico, in quo ille quidem nunc accur[r]atius quoddam et exquisitius scribendi genus affectat, quod et si scienter et eleganter tractat, nimium tamen inquirens in se, ut ait Cicero, atque ipse sese observans metuensque ne vitiosum colligat, etiam verum sanguinem interdum dependit, quapropter eius carmen nimia quadam religione attenuatum doctis quidem et attente audientibus gratum nec iniucundum, sed plerumque angustum et exile esse videtur; quod ille vel agnoscens, vel quadam naturae versutia intra parietes musas continet, nec amicis impertit, tantum aliquando recitat nec integra quidem poemata, sed per partes, ut ex hymno quaedam in D(ivum) Franciscum, et alia ex Apotheosi Vergiliana, item epigrammata quaedam; non minore etiam in soluta oratione religione et cura utitur. Non adeo morosus est iunior Philippus Beroaldus, et longe melior poeta quam Philippus Beroaldus senior, qui et ipse versus scripsit, qui et passim leguntur; sed de hoc nihil sane nisi miram hominis facilitatem pene ingenio et iudicio destitutam afferre possum; praestitisset ille aliquid in phaleciis si sibi temperare quam indulgere maluisset. At iunior Beroaldus promptam ac paratam habet ubique facultatem. Sed lyricis ille magis quam alio scribendi genere delectetur, ex quibus et laudem assequitur, tametsi in his interdum sibi non nihil indulgere videatur, id quod et Horatium Flaccum fecisse vult Fabius, quem hac in parte imitandum sibi proposuit; hic et iambicos et hendecasyllabos elegosque composuit, omnium (ut mea fert opinio) cum vacat lectione dignos. Edidit et lyrica non parum multa Ioannes Aurelius Augurellus Ar&lt;i&gt;minensis: in quibus assiduam Horatii lectionem agnoscimus, quam vero exacte, vobis non dicam. Idem facit et in caeteris; mihi nescio quo pacto magis aliquid praestat in mediocri illo dicendi genere, quod Didascalicon grammatici vocant, quo in Chrysopoeia usus est, in qua certe non mediocrem laudem meretur, cum in tam difficili et sterili materia tam egregie pedem extulit. Dignus profecto fuerat, ut quod tam sedulo et anxie quaerebat inveniret, id quod tamen, si non mentitur ipse, triennio assecutus est. Senex (ut audivi) Tarvisii interiit in taberna libraria, Venetiis diu diversatus, ubi et nobiles adolescentes instituit, Bembum, Naugerium, Lipomanum, alios plurimos. Fuit et Zenobius Acciaiolus adolescens poeta bonus: ea enim aetate pleraque argute et eleganter composuit, alia e Gracco feliciter Latine vertit, digna illa quidem, ut ea cum cura legatis; verum mox, mutato vitae instituto, sectatus Hieronymi Savonarolae sanctioris vitae sectam Christo Deo omne suum studium dicavit, multaque indies eo scribendi genere ad pietatem et bonos mores invitantia piis hominibus exhibet. Io(annem) Cottam iuvenem adolescens vidi multi ingenii ac iudicii ultra quam aetas sua illa ferebat; nam humili loco natus, in varias Italiae partes peregre profectus, tandem Liviano Venetorum imperatori adhaesit. Sed capto Liviano a Gallis, illius mandato ad Iul(ium) Pont(ificem) profectus, morbo interiit; hic ergo in cursu iuvenis cecidit. Eius complures versiculos aliquando legi quos et legisse iuvat, idemque ut vos faciatis identidem moneo: videbitis miram iuvenis indolem, cui si fata longiorem vitam concessissent, inter bonarum literarum proceres haud immerito Cotta connumeraretur. Multum quoque ingenii ac iudicii in M(arco) Caballo Anconitano conspicio, verum ille sua admodum supprimit; interdum tamen epigrammata, tum Latina, tum vernacula Hetruscorum mihi aliisque amicis recitare solitus est, quae talia sunt ut inter bonos reponatur. Est et Nicolaus Caballus, et ipse Anconitanus bene eruditus, quique in poetica non nihil profecit; hic Ferrariae Alphonsi Principis liberorum institutor ac formator vivit. Praestat non nihil in elegis Guidus Posthumus Pisaurensis; ausus ille aggredi phalecios et heroicos parum utrunque recte; sapientiae et medicinae studia amplexatus nihilo plus quam in poetica profecit, secutus convivia et Regum convictus, unde infirmam atque aegram valitudinem contraxit: tu hominem Alexander plane nosti”. “Sic est – inquit Alexander –: domi enim hunc magistrum aliquandiu habuimus”. “Est et in poetarum numero Fr(anciscus) Philomusus et ipse Pisaurensis, qui hic Romae agit cum Leone; huic frater est Valerius medicae artis professor, qui in elegiis conficiendis nihilo fratri inferior. Nunquid praeteribimus Antonium Thebaldeum, amicum et municipem meum? Quem et linguae Latinae castimonia clarum apud doctos facit; apud indoctos vero, quae iam pridem quorum nunc pene pudet a patruele fratre sunt edita, vernacula. Extant pleraeque Thebaldei elegiae et utriusque linguae Latinae et Italae epigrammata arguta illa quidem et mollia, quae adhuc sub lima teruntur indigne”. Cum plura de Thebaldeo dicturus essem, interpellavit Iulius: “Hominem – inquit – recte novimus”. Et simul de se quoddam eius epigramma recitavit, tum alterum et deinde tertium Quare succensus Alexander: “Quin – inquit – o Lili pergis de reliquis? Et poetas redde, qui restant”.</p>
<p>Tunc ego: “Fuit et civis noster Caesar Morus, quem struma non nihil deformabat, caetera aspectu iucundus, sermone vel Latino tum prosa, tum versu vel vernaculo gratus adeo, ut iuvenis publice, vel orando, vel praelegendo, libenter audiretur. Sed ab Alph(onso) nostro Principe ad secreta ascitus non diutius perstitit, sed immatura morte decessit. Scribit et carmina Georgius Anselmus Parmensis, qui eruditionem quidem et argutiarum non nihil, sed exiccatum dicendi genus et duriusculum consectari videtur; epigrammata, odas, aliaque pleraque ipsius legi. Baptista quoque Pius Bononien(sis) versus aliquando facit; cuius et si obscura et caecata est oratio ita ut plerunque inquinate loqui videatur, versus tamen, quos edidit, et elegiarum libri alicubi aliquam praeferunt Venerem; at quae ex Apollonio Latina fecit, ut Argonautica V(alerii) Flacci perficeret, magis ab aliquibus commendantur: aliorum hoc non meum sit iudicium. Coelius vero Calcagninus Ferrarien(sis) tanta est et tam varia eruditione atque doctrina, ut omnibus mihi, quos noverim, hac parte sit anteponendus. Illi nescio quid tantum Romanae censurae ac consuetudinis deesse videtur ad eius plane iudicium perficiundum; nam cum ubique eruditior, ut est, videri velit, eo nomine taxatur. Cum enim omnium disciplinarum flosculi suis inspersi locis quasi quaedam nitentes gemmae poemata venustant, sic passim inculcati ea quodammodo sordescere faciunt”. Cum haec dicerem, in me intuens Alex(ander) dixit: “Parcius ista Lili de benemerito et erudito viro”. “Immo – inquam ego – de ipso eo libentius plura: nondum enim meam de illo sententiam audistis. Is est certe Coelius qui, quorsum ingenium tendit, illud quasi iaculum dirigit et collineat; non in poetica tantum facultate, sed aliis quoque ingenuarum artium disciplinis, sese illi assidue continet in perennibus suis studiis, in quibus tantos processus facit, ut evolare non excurrere quodammodo videri possit; quo fit ut nihil sit in re literaria quantumvis difficile quantumvis reconditum quod intactum ipse reliquerit, atque non aliqua luce illustrarit”. Haec cum de Coelio dixissem: “Nihil – inquit Iulius – de Coelio Rhodigino?” Cui ego: “Nihil – inquam –, quando eius mihi nullos adhuc versus videre contigit; et si multifariam ille quidem eruditus, parum tamen in pangendis versibus versatus esse videtur, id quod vel ex miscellis et parum plerunque cultis suis voluminibus facile colligi potest; extant et ipsius lucubrationes nondum in apertum prolatae. Duos hic vobis et item duos, hos Cisalpinos, illos Transalpinos miraculi causa commemorare succurrit potius quam alia re insignes, qui coeci ambo et ambo fuerunt: Transalpinos prius commemorabo me puero in Germania et Galiis celebratissimos. Alter Nicasius Maclinien(sis), qui in trimatu cum oculorum usum amisisset in tantam eruditionem nihilominus pervenit ut in omni pene facultate tantum profecerit ut publice in diversis Gymnasils literarum docuerit; huic demum peculiari privilegio a Pontifice est concessum, ut Sacerdos consecraretur et Eucharistiae panem de ritu mysticis verbis conficeret comite tamen illi astante. Alter vero Carolus Fernandus Brugen(sis) et ipse infans captus oculis sic in literarum studiis profecit, ut cum Parisiis versaretur, ibi publice disciplinas professus sit; mox factus monachus cum alia scripsit, tum etiam versus quos commemorare haud est operae pretium. Non his inferiores duo Lippi Hetrusci fuere, quorum ego utrunque orantem audivi. Alter quidem Aurelius ex Augustinianis Eremitis fuit; prius vero apud Pannonum Regem aliosque Principes diversatus mox Romae tandem pestilentia decessit, Innocentio VIII Pont(ifice) Max(imo). Alterum vero et tu Iuli mecum non semel et praelegentem publice et orantem audivisti”. “Et quidem – inquit Iulius –; nam et iuniorem Beroaldum memini dicere iocose quidem, ut puto, Lippum solere orationes habere venales easque pro licitantium pretio”. Cui ego: “Feruntur ista quidem, hic utique extemporali facultate etiam insignis, seu prosa seu versu velitis; non multos ante hos dies a Leone X iussus cum Marone certare in Medicorum Cosmiana solennitate, victus cessit. Sed Lippus hic permulta scripsit, quae eius amici legunt et mirifice celebrant”. Supra modum vero Alexandro admirante hos caecos poetas, ad me conversus Iulius: “Quid noster Franc(iscus), qui Mambrianum edidit, num et ille caecus?” “Est – inquam –; at hos – ego inquam – commemoravi, ut minus miraculo vobis sit, cum Homerum auditis et Didymum coecos tanta et talia scripsisse. Sed inter lippos et caecos satis versati iam in lucem procedamus. Per haec nostra tempora fuit Pistoriensis Scipio Carteromachus, qui Gracce et Latine scivit, nec infans fuit; interceptus ille ante diem quae utraque lingua inchoata promiserat haud plane perfecit: multum quidem eo moriente amisimus. Non nihil et Io(annes) Mar(ia) Catanaeus Novarien(sis) in poetica facultate promovit, id quod plane eius Genua declarat, et ingens illa quidem quam diu parturit Gothifredi et Boemontis expeditio, qua Christi sepulchrum e Barbarorum manibus assertum est. Laboriosum hic praeterea opus selectorum ex bonis auctoribus ad studiosorum utilitatem et compendium confecit. Ex alia Italiae parte occurrit Andreas Maro noster Foroiuliensis quem et Brixiani suum faciunt. Hunc extemporalis facultas commendat, adeo ut superioribus his mensibus (ut modo dicebam) in Cosmiano Leonis X convivio caeteros, qui multi aderant, poetas, proposita materia, quam referrent ex tempore, obmutescere quasi elingues fecerit, inter quos Lippus. Canit hic quotidie aliqua, quae iis mihi longe meliora videntur, quam quae iuveni e manibus exciderunt, tumidior tamen interdum et duriusculus. Utinam illi fata meliora portenderent. Pamphilus etiam Sassius Mutinen(sis) extemporalis poeta, qui, ut inter loquendum celerrime verba volvit, ita in faciendis versibus promptissimus; variarum disciplinarum studium Sassium non ea praestare permisit, quae primis, ut ait ipsemet, annis pollicebatur, paratus ad omnia. Illi memoria pene divina, non in poetis modo, sed et in caeteris in omni facultate scriptoribus. Sed nae in eo verissimum illud esse videtur, quod est ab Aristotele proditum, quod qui memoria excellunt plerunque ingenio ac iudicio deficiunt: minus enim omnino Sassio iudicii ac limae. Io(annes) Leo cognomento Poetinus, natus in montibus Mutinen(sibus), nutritus Ferrariae, primum sub Bap(tista) Guarino et Ripa literis operam dedit; plurimom in poetica proficit adeo &lt;ut&gt;, ut scitis, inde sibi Poetini nomen comparaverit. Vivit in aula amplissimi Card(inalis) Esten(sis) Hipp(olyti); multa in dies perscribit carmina, elegias, epigrammata et alia. Habet nunc in manus tres libros Perseidos versu heroico, certe indigni ut supprimantur. Epigramma unum de Io in vaccam mutata, quod in praesentia succurrit, vobis recitabo, ex quo facile poeticum eius ingenium cognoscetis.
<quote rend="block">
<lg>
<l>In somnis sibi visa parens mea fundere partu</l>
<l>Brutum, hominem, atque Deam; somnia vana rata est.</l>
<l>Me parit, immutor, renovor, color, in tribus una</l>
<l>Io, vacca, Isis: Brutum, homo, diva fui”.</l>
</lg>
</quote>
Hic subridens inquit Iulius: “Poetini istius ego permulta teneo, quae Ferrariae Mutinaeque passim leguntur”. “Recte tu – inquam – Iuli. Sed nos caeteros prosequamur. M(arcus) Antonius Casanova originem ducit ex urbe Novocomensi, sed Romae natus Romanus vocari mavult; Columnensi familiae addictus, in omni epigrammatum genere non minus argutiarum habet quam elegantiae; leguntur multa ipsius, multa nondum in apertum lucemque protulit. Sed enim, dum plerunque acumen affectat, in elocutione minus diligens esse videtur; ingenio mordaci adeo ut nec Pontificibus aliquando parcat. Angelus Colotius Aesius non est literatura Casanova inferior; sed non tam multa, publicis et privatis officiis impeditus, in lucem profert. Quin et alio dicendi genere pollet: non vulgarem linguae vernaculae peritiam habet, in pangendisque eius linguae rhythmis et versiculis apprime eruditus; unus praeterea mortalium omnium erga amicos non modo vivos, sed etiam vita functos officiosissimus. Est et non iniucundus senex B(ernardinus) Capella Romanus, qui, quod etiam nunc matrem habet, iuvenum studiis delectatur, lasciviusculisque epigrammatis interdum non sine gratia ludit. Vir probus est et eloquens Baptista Casalius Romanus, oratione tamen soluta magis commendatus quam poetices facultate; at ille quidem epigrammata interdum conficit quae et argutula et casta sunt, nec minus quam superiorum lectione digna. Sed nunquid Fr(anciscum) Sphaerulum Camertem praeteream? Qui elegiarum libros de amore coniugali, epigrammata et lyricos versus composuit, et quae imperfecta ad hanc diem habet in manu, Caesaris Borgiae Valentini gesta et Alexandri VI; item hominis institutiones ab infantia et matris, ut ait Lucillus, “bulga”, ad ipsum usque post mortem statum, quod opus ille Graeca voce Anthropographia vel Andropaedia inscribit. Sed durus hic et sui iudicii ubique. At Benedictus Lampridius Cremonen(sis) non epigrammata modo sed ipse lyricos versus facit, quibus in primis Pindarum cum inventione, tum phrasi aemulari nititur. Idem et Graece aggressus est, dignus certe [ut] vel tanto ausu, a quo nos deterret Horat(ius), commendari; extra Graecam et Latinam eruditionem qua multum valet Lampridius, ingenuis quoque est moribus; quibus omnibus de rebus a me, ut scitis, amatur plurimum, ab aliisque qui non livore tument. Et Lazarus Bonamicus Bassianas Foroiulien(sis) versus aliquando facit; ostendit ille mihi epigrammata et elegias, ut non multas ita castas et candidas, qualis scilicet est hominis natura, et mores, sed et epistolas carmine Horatiano perscribit. Severa illum philosophiae studia, interioresque literae magis detinent, in quibus tantos processus facit, ut ante se paucos habere videatur. Petrus Valerianus, et ipse Foroiulien(sis), qui se ipse adoptavit ac de Petro Pierium se fecit, iuvenis multa carminum volumina edidit, multa supprimit, nunc pressiore pede incedit multam certe ubique eruditionem ostentat, et abdita et parum nota rimatur, ita ut sacras etiam Aegyptiorum literas multis voluminibus nunc exequatur; multa hic certe edidit carmina, sed in dies soluta oratione longe plura meditatur: suapte enim natura est studiosus et ad optimas quasque artes propensior et, quod multi faciendum est, candidus. Diversae naturae est Petrus Alcyonius Venetus, mordax et maledicus, nec pudens magis quam prudens; huius tamen oratio, si saperet, magis Arpinatem lecythum redolet: quaedam Alcyonii iambica ipse legi digna laude, tum lyricos quosdam sane castos et eruditos. Solet ille vulgo iactare sese tragoediam de Christi nece in manus habere, omnibus, ut ipse dicere solitus est, servatis numeris; id licet ego minus credam, non nullos tamen, ut id illi crederent, effecit”.</p>
<p>Haec cum dixissem, et mecum nescio quid eorum cogitarem, quae mihi de Alcyonio adhuc dicenda videbantur: “Mitte – inquit Iulius – de hoc nebulone plura, qui bellum bonis omnibus indixit, flagris et fuste coercendus, et si quos Comicos aut Tragicos nostrorum temporum habes nobis hoc loco, si placet, expedias: nihil enim es adhuc de iis nobiscum locutus”. Tunc ego: “Istam – inquam – scaenae partem non satis, ut mihi quidem videtur, nostra aetas honeste attigit, quin avorum et maiorum nostrorum temporibus ea penitus desita, nec agitari solita, nisi Dux noster Herc(ules) Esten(sis) primus eas in publicam civium nostrorum laetitiam hilaritatemque post belli et pestilentiae calamitates revocasset. Tum ab eo in reliqua fere Italia agi coeptae et quidem Romae antea, sed non apparatu donec altero vel tertio ab hinc anno cum Iulianum Medicem Leonis X fratrem S(enatus) P(opulus)Q(ue) R(omanus) publico epulo et Romanis ludis in Capitolio excepisset, et patritia Quiritum nobilitate donasset. Qui vero Latine ad hanc diem fabulas vel tragicas vel comicas docuerit, succurrit nullus, nisi fortassis Io(annem) Harmonium Marsum afferamus, qui unam quod sciam Stephanium edidit, quae passim legitur; antiquam hic aliquam socci imaginem nostris hominibus attulit. B(artholomacus) Iambertus Venetus Dolotechnen alteram docuit, non iniucundam illam quidem, sed multa demissius dicta et sine arte in eo offendi. Gregorium quidam Corarium Venetum laudant, quod aiunt Prognen nobilem tragoediam docuerit; ego eam nec legi nec vidi, eius commendationem penes laudatores mitto. Audivi et alios idem tentasse potius quam absolvisse. Sed enim vernaculo sermone id plerique opus aggressi, pauci mea sententia assecuti sunt. Unus omnes, quantum ego quidem sentio, Ludovicus Ariostus noster longe post se reliquit: quam enim comoediam Bernardus Bibienas, qui in ordinem amplissimum Card(inallum) a Leone primo suo statim pontificatu ascitus, dedit, et si iocis et facetiis scatet, ars deficit. Hic idem Ludovicus Ariostus et Latine carmine aliquando ludit, eiusque nonnulla me legere memini, quae ingeniosa sed duriuscula visa sunt; sed nunc totum ille se vernaculis tradidit, atque inter caetera Furentem Orlandum dare curat in publicum; satyras quoque sub incude habet quarum ego unam vel alteram legi; feruntur illius epigrammata et cantiones. Habet et Io(annes) Georgius Trissinus Vicetinus Sophonisbam tragoodiam in manus, cuius quosdam actus nonnunquam ille recitat: si vero integra talis erit, licet vernacula ipsa Latinorum tamen non indigna lectione; est enim Georgius ipse et Graece et Latine bene doctus, at nunc fere in vernaculis conquiescit, quo linguae genere quaedam ipsius carmina a plerisque passim leguntur. Verum de vernaculis iam satis: neque enim mens est hos colligere, quippe cum boni omnes Latine sciunt, ut Bembus, Sanazarius, Thebaldeus, alii pene innumerabiles; at nudi quidam et inermes hanc poeticae partem aggressi tonsores sellulariique indigni qui cum his connumerentur: mittamus istos Mario Equicolo, ut in suo de amore, quem se scribere profitetur, libro enumeret. Atque ideo ego ad Latinos. Ostendit mihi Io(annes) Mutius Arellius, adolescens Mantuanus, hymnum, quem per hos dies in D(ivum) Ioannem Baptistam cecinit, et suas quasdam elegias et epigrammata et quem habet in manu Mutium; quae de illo mirabilem apud doctos spem concitant. Huic Leo Pont(ifex) oppidi regimen concessit, sed cum intemperantius se cum oppidanis forte ge&lt;re&gt;ret, ab ipsis his diebus occisus est. Vidimus et Ant(onii) Thilesii Cosentini carmina, et si pressa illa quidem erudita tamen nec sine cultu, duriuscula certe et laboriosa. Contra Hieronymi Nucaroli equitis Vicetini laxa et lubrica numerisque fluentibus; hic Caesaris Germ(anici) partes secutus Venetum iugum aversatus exulat, caetera vir bonus et comis. Paulus Cerratus ex Alba Pompeia non ignobilis est cum genere, tum carminis et legum peritia; quod sciam, adhuc in manus habet de Virginitate tres libellos versu heroico, in quibus mira facilitas et sonora carminis structura, et si non eadem semper numerorum aequalitas, sed pro re interdum variata esset, nescio cui nostrorum temporum poetae cedere posset; huic quidem, praeter eruditionem et carminis facilitatem, morum ac vitae integritas non parum ornamenti affert. Camillus Portius Romanus, grandis quidem et magnificus, pedestri tamen orationi et concionibus magis aptus quam versibus. Evangelistam vero Magdalenum, et ipsum Romanum, Musis magis idoneum quam Camillum video, ni illum potius uxor liberis quam libris operam dare iuberet; maiorem hic mihi spiritum quam elocutionis studium habere videtur: a teneris ipsum valitudo et negotia domestica ea quae potuisset praestare non siverunt. Est et Blosius Palladius in pangendis carminibus mira facilitate et argutia, non sine lepore, candidus poeta, sed et soluta oratione neque infans neque inelegans ut eius in utroque genere scripta declarant. At Franc(iscum) Mar(iam) Molciam Mutinen(sem) et M(arcum) Antonium Flaminium adolescentes adeo bonarum literarum studio inflammatos video, ut assidue ambo vel libros evolvant, vel aliquid ipsi componant; de utroque magna concipere possumus, nec solum hi humanitatis flosculos legunt, sed ulterius studia sua proferunt. Franc(iscus) enim post vernacula, in quibus suae iam eruditionis certa documenta dedit, Latina Graecis et Hebracis coniungit et, licet nimio plus mulierum amoribus insanire videatur, inter rarissima tamen ingenia connumerandus. Flaminius vero sapientiae studia cum utraque lingua coniungit et, nisi acrius eum stomachi morbus urgeret, paucos ei conferre possemus. Sed ita comparatum est ut praeclara ingenia fere semper aliquid infestet et interturbet. Quemadmodum itidem audio Longolium iuvenem Machliniensem, inter Barbaros natum et altum, ita bonas literas amplecti, ut nisi adversa valitudo obstet brevi sit Latinae linguae non parum allaturus ornamenti; dedit hic utique magnum ingenii specimen cum Romana Urbe donatus actiones duas edidit in Melinum Celsum Romanum adolescentem, qui Longolium ipsum perduellionis reum superioribus diebus egerat, eique tanta elegantia et contentione diem dixerat ut tam venustam hominis Romani actionem veritus Longolius clam Urbe cesserit; in quam tamen Melini orationem fama est multos, quod quisque potuisset, contulisse. Sed, pro dolor, hunc adolescentem, qui omnium animos paulo ante in sui admirationem traxerat, invida et praepropera mors abstulit, quae adeo acerba, ut scitis, fuit bonis omnibus ut cum Leane X P(ontifice) O(ptimo) M(aximo) poetas Urbis omneis ad lachrymas compulerit. Celsi Melini frater Petrus vivit, qui si non in caeteris quantus frater est, at in poetica non inferior. Miram quoque prae se fert Romanae eloquentiae et gravitatis indolem Bapt(ista) Sanga, cuius poomata, quae leguntur, ut scitis, et laudantur, et digna ut cum bonis conferantur; ingenium huic ut modestum ita et ad alia idoneum. Sed et hunc sua agunt fata, nec de eo ideo vobis plura, quando utrique vestrum et notissimus et charissimus. Est et Io(annes) Vitalis Panhormitanus Urbe Romana donatus adolescens, qui si, ut nunc facit, continue hanc incudem contuderit, multum in poetica facultate profecerit; nam cum ingeniosa, tum difficilia magna cum facilitate exprimit, ut de Sanctiss(ima) Trinitate hymnos et quos habet in manus in nuntios et ministros Dei, quos Graeca voce Christiani <foreign lang="grc">angelous</foreign> vocamus. Petrus Curtius, et ipse ex Marsis Urbe Ro(mana) donatus, quaedam in dies audacter magis quam parate molitur; vix sperandum est eum aetate et bonorum amicorum consuetudine maturitatem consecuturum. Est etiam Urbe donatus et civis factus Romanus Franc(iscus) Centelles Siculus, qui utramque Latinae facundiae viam animosus aggreditur, et iam non nulla protulit, quae, et si nondum eo pervenisse quo contendit ostendunt, multum tamen in alienis illum vestigiis insistendo posse consequi plane declarant Sed de Urbanis iam satis: ad externos me converto. Bened(ictus) Portus et Bapt(ista) Fera et Bened(ictus) Theriaca Mantuani omnes in sua quisque facultate commendatione digni: neque enim cessant aliquid quotidie immortalitate dignum cudere. Theriaca quidem aliquot mihi libros ostendit ad Picum elego carmine compositos in quibus astronomicam facultatem exequitur. Fera vero pleraque edidit dura, nec compta nimis, nec sine aliqua livoris nota: ingenio tamen nec arte penitus destitutus; omnino huius ferae catuli parum tractabiles. At Portus in hac facultate doctior et longe limatius dicendi genus secutus sua supprimit, nec e portu in altum exire permittit. Fuit et Franc(iscus) Grapaldus Parmensis Iul(ii) II Pontificis tempore poeta, a quo est etiam laurea insignitus, qui praeter librum quem de Partibus aedium soluto sermone edidit, carmina etiam multa perscripsit, quae mihi non satis probantur. Lucas Valenti&lt;a&gt;nus Dertonensis est quidem medicus, sed et tolerabilis est poeta; hic inter reliqua de compage et utilitate membrorum carmina scripsit, atque in tam sterili et difficili materia non admodum inquinate pedem extulit. Eiusdem est facultatis Hieronymus Fracastorius Veronensis, qui de morbo Gallico, ut vulgo dicimus – ipse a barbara voce Siphyllida vocat –, libellos tres ad Petrum Bembum habet in manus, in quibus cum antiquos consectatur poetas, tum praecipue Pontanum, quem celebrat, aemulatur; egregius certe in confingendis fabulis, apta illi carminis structura, in ea tamen quaedam praelicenter dicta, quae nostri instituti non sunt, ut colligam, leguntur, et alia plura eiusdem Fracastorii quae a doctis probantur. Sed alia incedit via Bernard(inus) Donatus, et ipse eodem municipio natus, verum parum mihi eius versus innotuere; non nulla soluta oratione legi quae lucernam redolent, sed non plane Arpinatem; transtulit et hic de Graecis alia quaedam. Pomponius Gauricus Neapolitanus cum varia eruditione libellos edidit, tum carmine multa perscripsit, eclogas scilicet, elegias et epigrammata, quae, et si lasciviuscula ac molliuscula videntur, non sine genio tamen aliquo et Venere censentur. Vidimus et Egnatii Veneti versus refertos illos quidem aliqua fruge, sed eruditus hic mihi potius quam vel poeta bonus, vel bonus orator. Fuit et huic fere aequalis P(aulus) Decanalis elegantis et parati ingenii, sed iuvenis cecidit. Sunt alii Venetiis, nec alibi forte plures indigenae, sed ii mihi non diutius in ea Urbe versato parum cogniti, sicuti et Mediolani Stephanus Dulcinus, Lanterius, Lancinus Curtius, Corniger. Sed de Lancino Curtio placet vobis quaedam, quae dum Mediolani essem audivi, referre: natus est enim satis nobili loco et plane eruditus; Merulam enim sectatus Graecam et Latinam linguam edidicit, per omnesque fere disciplinas evagatus multa scire videri volebat. Sed in poetica maxime excellere se putabat. Edidit Sylvas, quae agrestes et luxuriantes a doctis putantur, si non et variarum ferarum monstrosarum lustra contineant. Eius autem epigrammata dura et incondita existimata, quae, dum sale multo vellet inspergere, a delicatis ingeniis gustari non possunt. Anguineos etiam quos vocant versus ab anguium flexibus et reflexibus nuncupatos miris modis et numeris affinxit, imitatus ut videtur Rhabanum cuius imaginem inter Christianos poetas recensuimus: hi enim ambo recto et converso quoque ordine quadrati epigrammatis introrsus exempta verba aliud carmen efficiunt, quod priori sententiae per costas et diametros ex obliqua serie mirabiliter arridere vide[n]tur. Haec vero vobis ideo commemoro ut vos videatis quam praepostere ingenio quidam utantur, qui, cum semina inter frugiferas et cultas terras spargere possint, ea vel inter vepres ac dumos, vel inter saxeta spargere malunt. Sed de iis satis”. “Et quidem – ait Alex(ander) – satis”. Iulius vero ridens: “Cur non et leoninos versus et ursinos quos vocant nobis hoc loco commemoras?” “Quin tu – inquam – Iuli potius aliquos recitas, qui tanto studio soles sepulchra istis versibus inscripta legere?” Quorum cum multa iam recitare inciperet Alex(ander) ait: “Non vacat [inquit] his nugis bonas horas conterere”. Simulque ad me conversus: “Sequere – inquit – Lili de poetis”.</p>
<p>Tunc ego: “Sunt et alli in aliquo poetarum numero. Franc(iscus) Modestus Ariminen(sis) qui Venetiados libros aliaque edidit, et Bartholomaeus Crotus Regien(sis): in altero maius studium, in altero plus argutiarum, in utroque facilitas. Scribit et poemata Tranquillus Molossus Cremonensis, cui et si non dum plane aperta est via, ut ex eius versibus collegi, pleno tamen gradu ad illam contendit ni inter eundum forte rupes aliqua scrupea eum remoretur, nec eo contendere sinat, quo illi cursus fuerat. Fuit et per haec tempora Io(annes) Bapt(ista) Corbanus Cremonen(sis), cuius poomata extant de quibus quid sentiam non habeo quid dicam: si ad vestras manus pervenerint, vos quam ego melius censebitis. Antonius Marius Visdominus Ligur, qui domi tibi, Alex(ander), et fratribus doctor ante Posthumum fuit, carmina multa et antea scripsit et in dies scribere non cessat; humili stilo utitur et plerunque serpit. Idem et commentaria in tragicum Senecam habet in manibus multa fruge referta. Sunt et Ferrariae Nicolaus Paniciatus cuius paulo ante meminimus, et Petrus Ant(onius) pater et Iacobus filius Actioli, alibique tota Italia plures, probe vestrum utrique noti. Verum ne me ambitiosum puteris, quod nimis multos collegerim; nam et alii sunt pene innumerabiles, quorum, ut dixi, versus ad meam notitiam non pervenerunt”. Tunc excepit Iulius: “Nunquid eos mittis, qui Leoni nunc assistunt, Io(annem) Gazoldum et Camillum Quernum archipoetam?” Cui ego: “Si huiusmodi lurcones verius quam poetas vobis afferrem, ingratum potius quam gratum arbitrarer me facturum. An nescitis Gazoldum saepius ob ineptos versus et claudicantes male mulctatum a Leone flagris, et fabulam omnibus factum? Archipoetam vero immania ingurgitantem pocula a ganeone Alex(andro) auribus et pene naribus deformatum? Unde nunc parcius Pontificis mensam adit; de hoc memini ex tempore Pont(ificem) Leonem ipsum, qui et ipse inter poetas annumerari potest, cecinisse: “Archipoeta facit versus pro mille poetis, et pro mille aliis Archipoeta bibit”. Sed videte quo fato quaeque aetas suos habuit inconditos et malos poetas. Illa Suffenos, Aquinos, Caesios; alia Mevios, Bavios; altera Archithrenios, Alanos, Anticlaudianos huiusmodi quorum adeo similes plurimi sunt non modo Gazoldus et Archipoeta. Cum quibus et Hieronymus Britonius posset asscribi, de quo notissimum illud iambicum Bapt(istae) Sangae extat et legitur “Praetor Graviscas mittitur Britonius”, et quae sequuntur. Sed horum interdum devorandae sunt stultitiae, ut Pontanum facere solitum accepimus. Sed iam fortasse plusquam etiam putaratis locuti sumus, nisi et vos forte inter poetas locari velitis”. “Quidni Iulium?” ait Alex(ander). “Ego enim pridem arma (ut scis) meditor in iisque exerceri volo, nec Musas colo, nisi quatenus Martem accendere cantu solitae sunt, vel arma illustrant; saxum hoc diu volvo. Iullus sane, ut tu Lili a principio dixisti, ad quaccunque animum intendit, ad ea paratus et natus esse videtur”. “Ego – inquit Iullus – hoc non requiro; Pisonem tamen nostrum cum istis, quos modo connumerasti, dignum existimo, ut iure reponatur; nam et illum conferendum cum istorum multis censeo. Estote super his contenti quaeso. Plura alii alias et nos fortasse et commodius”.</p>
<p>Haec cum dixissemus, et simul his dictis sermoni finem fecimus, et Alex(ander) ad Blancam matrem, unaque ego, Iul(ius) ad B(ernardum) Bibiennatem Cardinalem amplissimum perrexit.</p>
</div2>
</div1>
<div1>
<head>[V] Lilii Gyraldi De poetis nostrorum temporum dialogus posterior</head>
<div2>
<head>1</head>
<p>Cum igitur a puero totus Dialogus perloctus fuisset, ego ad amicos conversus: “Iam reliquos huius seculi et nostrorum temporum poetas tempus est ut recenseamus, atque eo ordine, ut cuique suae partes deferantur. Tibi enim, Antimache, et Porto de Graecis agendum; de Hispanis et Britannis Didacus loquetur. Andr(eas) vero Gruntherus de Germanis ac Gallis. Postremo mecum Riccius de Latinis ac vernaculis Hetruscis agemus, si ita vobis videtur”.</p>
</div2>
<div2>
<head>2</head>
<p>Omnibus autem annuentibus: “Antimache – inquam – iam tu munus et partes tuas obi”, atque hic quidem sic Antimachus: “Exordiar aliquanto altius ab iis, qui non minus in poetica floruere quam in caeteris disciplinis et bonis artibus, imprimisque philosophia, incipiamque a Gemisto et Chrysolora viris, ut scitis, seculorum memoria dignissimis”; simulque omnes attente Antimachum audituri conticuimus.</p>
<p>Tum ille: “Fuit vero Gemistus qui et Plethon dictus, Byzantius, qui habitus est imprimis philosophus et quidem excellentiss(imus), quod cum ex ipsius multiplicibus et variis operibus, quae apud Graecos leguntur, tum ex testimonio Bessarionis Card(inalis) ampliss(imi) et monumentis videri potest. Versatus est in Italia eo tempore, quo concilium sub Eugenio Florentiae celebratum est, in quo et Bessarion ipse, et Gaza, et alii plerique Hic quidem Plethon et aliquando versibus lusit dignis illis quidem tanto philosopho, sed paucis admodum. Huius tanti viri, cum historias in Latinum sermonem ex Graeco ipse converterem, de eo in praefatione sic dixi: “Illum dico Gemistum, quem non solum Graecia, sed universus fere terrarum orbis ob variam atque multiplicem divinarum humanarumque rerum scientiam admiratus, eo quod Platoni philosophorum Principi atque Aristoteli Graecorum et Latinorum omnium consensu proxime accederet”; et de Plethone seu Gemisto satis. At vero Emanuel, quem quidam potius Manuelem, secundum Hebraismum, vocitant, Chrysoloras cognominatus, Byzantius natione, ab Imperatore Constantinopolitano Io(anne) Palaeologo, legatus missus ad Principes Europae ut eos inflammaret ad bellum suscipiendum contra Turcas toti Graeciae et Europae excidium minantes; qua legatione functus in Italia substitit, in eamque Graecas literas invexit, ut ab eo doctissimi plerique in ea evaserint. Versatus est hic Venetiis, Florentiae, Romae et Ticini, decessit in Germania Constantiae cum ibi universale concilium Christianorum celebraretur, ibidemque sepultus epitaphio condito ab eius discipulo Pog&lt;g&gt;io Florentino, ut fertur; extant eius grammaticae institutiones utiles quidem, et pauca alia; eius carmina quidem nulla me legisse memini, sicuti nec Demetrii Calcondyli viri profecto in interpretandis auctoribus celeberrimi, cuius et grammaticae liber extat, eiusque non nullae epistolae. Fuere et Bessarion et Theodorus Gaza, viri inter Graecos excellentissimi: hic ex Thessalonica urbe Macedoniae fuit, quo vestra haec Lili civitas Ferrariae gloriari potest quod instaurato in ea literarum Gymnasio primus studii praefectus et moderator, qui vulgo Rector dicitur, hic creatus fuerit, ubi et publice Graecas literas professus nonnullas Demosthenis orationes interpretatus est, ex quibus ego ab eius viva voce collectanea legi. Sed de Gaza quaeso audite quae Lud(ovicus) Carbo in quadam de Artibus liberalibus oratione ad Leonellum Estensem Ferrariae Principem scribit, in qua inter caeteras Gazae pracaceptoris laudes et hoc ait: “Dicam equidem quanto dignus Theodorus honore quem plusquam dimidium animae meae semper diligam, cuius versiculos quos de Musis tuis elegantiss(imos) edidit in sacrario illo pulcherrimo incidi iubeas etiam atque etiam rogo et obsecro. Quid enim gravius Callimachus? Quid suavius Propertius? Quid pulchrius Tibullus dicere unquam potuisset? Nam et nomen et officium Musarum concinne exprimunt, et earum laudem ad picturam alludentes brevius concinunt, nobile hominis ingenium tantum philosophum in huiusmodi deliciis praestare”. Sed de Gaza haec satis sunto; nam sua de eo plura scripta loquuntur. Ille hoc. Est Bessarion Nicenus et Byzantii Patriarcha, qui una cum Theodoro non minus Graeca quam Latina lingua insignis fuit, quorum licet peculiaria poemata mihi legere non contigerit; in eorum tamen libris pl[a]eraque inveni carmina, vel ab eis composita, vel ex aliis conversa. Libet hoc loco vobis Bessarionis historiam valde notabilem narrare. Nam cum posset summus Pont(ifex) creari, et iam id tota urbs Roma futurum vulgo iactaret, ad eum accessit Latinus Ursinus, inter Card(inales) amplissimus rogans eum ut sibi vellet et Ursinae familiae nescio quae privilegia scripto confirmare, quod si faceret ei sua et suorum amicorum Cardin(alium) suffragia, quae vulgo vota vocantur, daret. Ille ut erat homo sanctiss(imus) et integerr(imus) severe admodum et quasi iam Pont(ificatum) teneret, respondit, si ea ipsa privilegia Maiestatem pontificiam et honorem Sanctae Sedis continerent, omnia facturum; indignatus Latinus adiit Card(inalem) D(ivi) Xysti qui eo biennio eius familiaris privatus a Bessarione fuerat Minoritarum Franciscanorum magister generalis creatus et ab eodem minor Pontifex factus, et demum sua auctoritate ad amplissimum ordinem Cardinalatus assumptus, ab eoque petiit quae supra dicta sunt: si suo chirographo confirmare placuisset, omnia sua suffragia se daturum. Ille non diu cunctatus subscripsit, iureque iurando se omnia facturum et maiora pollicitus est, nil veritus Patroni ampliss(imi) reverentiam, qui eum ad tantum dignitatis gradum evexerat: adeo verum est quod a maximo poetarum de Liguribus cantatum est. Alii vero hanc historiam in Nic(olaum) Perotum referunt, qui, cum a cubiculo Bessarionis esset, Card(inales) Bessarionem alloqui volentes de illi tradendo Pontificatu intromittere noluerit, asserens Bessarionem studiis occupatum; illi indignati Xystum adivere, eique Pontificatus honorem detulerunt, quod cum Bessarion audivisset Peroto dixisse ferunt: “Tu mihi Perote Tiaram, et tibi galerum purpureum hodie hac tua diligentia eripuisti”. Mox Xystus Pont(ifex) factus Bessarionem sub specie honestae legationis in Galliam misit, unde rediens Rhavennae decessit. Fuit et Io(annes) Moschus praeceptor meus Lacedaemonius, vir sane in omni et virtutum et scientiarum genere, non solum meo iudicio, sed totius Graeciae excellentiss(imus), sub cuius disciplina quinquennium moratus sum, cuius studium in me tam singulare extitit, ut non praeceptorem sed parentem nactus viderer; hunc ergo ob singularem eius doctrinam et politum dicendi genus cum soluta oratione scribendi tum in pangendis carminibus cum Thessalonicenses ad civitatem illam amplissimam atque opulentissimam erudiendam publica pecunia conduxissent, dum itineri maturando sese accingeret, et ego quoque eum sequi statuissem quo multa adhuc ediscerem, ac celebratiss(imas) bibliothecas illas, quae in Atho monte sunt, aliquando conspicerem, acutiss(imo) morbo correptus quinto quo aegrotare coeperat die maximo omnium moerore decessit. Reliquit hic liberos duos, qui paterna vestigia sectati literis operam navarunt: Georgium et Demetrium, quem tu Lili probe novisti, nam et Ferrariae cum Rhangonis, et Mirandolae cum Picis aliquandiu ambo convixistis; sed Georgius Corcyrae substitit, medicinae et oratoriae artis professor. Composuit autem Demetrius carmina plurima, epigrammata, elegias, comoedias non in publicum, sed amicis duntaxat intimis exhibuit; heroicum vero carmen aggressus de Helena palam omnibus excusum typis legendum tradidit, in quo mira est facilitas; composuit et orationes quasdam, sed et Commentariolum in Orphei de lapidibus opusculum in gratiam Io(annis) Franc(isci) Pici; hic primum Venetiis, mox Ferrariae et Mantuae diversatus est, quibus in locis multos habuit discipulos. Sed iam de Moschis satis a me dictum. Nunc Laschares duos commemorabo, quorum alter Ianus Laschares Rhindacenus fuit, alter Constantinus Byzantius, sed Ianum vidimus et audivimus saepe loquentem multis de rebus docte et argute: hic primum versatus est Florentiae, quo usus est Laurentius Medices in construenda illa nobili et copiosa sua bibliotheca, cuius etiam causa eum per universam Graeciam et Asiam insulasque misit ad conquirendos quosque optimos codices, quos pecunia redemptos habere posset; post eiectis Florentia Medicis, aliquandiu vagatus, verum creato Pont(ifice) Leone X Romam accitus honeste apud Pont(ificem) diversatus est, adolescentesque ingenuos ex universa pene Graecia Romam advehi curavit qui honeste alerentur et instituerentur tum Graece, tum Latine a doctiss(imis) praeceptoribus; demum post Leonis interitum a Franc(isco) Gallorum Rege ad bibliothecam regiam et Gymnasium constituendum vocatus, quae cum perfecisset, legatus missus in Italiam ab eodem Rege, Venetiis diutius commoratus est; postremo Clemente Septimo vita functo, cum Paulus III ei suffectus fuisset, multis pollicitationibus vocatus non multo post vita functus est ex podagra et articulari morbo, relicto filio Angelo haerede; Ianus ergo, ut scitis, cum Graece et Latine doctus esset, reliquit epigrammata permulta in utraque lingua, quorum pars minima Basileae est excusa cum libello excerpto ex Polybii historiis de militia Romanorum, atque in primis de castrorum metatione, quem ipse ex Gracco in Latinum sermonem converterat; edidit et Florentiae primus Graecorum epigrammatum volumen literis antiquis excusum una cum sua epistola eruditissima ad Petrum Medicem Laurentii filium: hic ergo Laschares non solum Graece et Latine doctus sed et Regum ac Principum agendis tractandisque negociis fuit idoneus, et nisi[1] Vergilium epigrammate proscidisset, ut artis ignarum (quo nomine a multis fuit exsibilatus, quod tu Lili probe scire potes, qui tum Romae agebas, et ideo in eum versus et Graece et Latine a plerisque compositi fuere), hic cum alio quocunque Graec&lt;a&gt;e nationis poeta fuisset conferendus. Huius alumnus discipulus fuit noster Hermodorus Zacynthius, qui aulas pertesus his diebus in patriam reversus est, et an, ut est pollicitus, rediturus sit ignoro, qui et ipse utranque linguam belle profitetur. Fuerat et eodem pene Iani tempore Constantinus Laschares, eo senior, Byzantius, cuius licet carmina non legantur, dignus est tamen ut in hoc loco eius meminerimus, nam et eius leguntur Institutiones grammaticae perutiles Graece scire volentibus. Sed et Bembus noster cum eius in Sicilia Messenae discipulus fuisset, plerunque asserere solebat Constantinum non modo soluta oratione, verum et carmine plurimum valuisse, idque veri simile videtur, cum facilius carmina Graece scribantur quam Latine”.</p>
<p>Quae cum dicendo senex Antimachus fessus esse videretur, paulumque su&lt;b&gt;stitisset, ego ad Portum inquam: “Cur non de tuis Graecis dicens opem fers Antimacho?” At ille inquit: “Ego ut tu et caeteri, qui adestis, suavitate sermonis eius demulcebar; sed de nostris pauci admodum supersunt, qui in hoc poetarum catalogo recensendi sint, videtis enim iam nostros in Italiam ad nostras capessendas literas devenire: ne non tamen aliquid dicam hos paucos commemorabo, atque in primis Georgium Cretensem, qui se Trapezuntium vocari maluit, veritus, ut puto, veteris poetae Epimenidis nostri versiculum quem et aemulatus est poeta Callimachus. Docti plerique Georgium mecum fatentur versus composuisse, quod vel palam cognoscere potestis ex iis quae de Orpheo, Musaeo, Lino, et aliis pluribus Graecis poetis in Latinum convertit apud Eusebium Pamphili, et licet eum librum ad Graeci exemplaris fidem non totum expresserit, ut ex Graeco codice facile videre potestis, carminibus certe valuit; non vobis nunc recenseo, quot et quanta volumina vel ipse composuerit vel ex Graecis Latinae consuetudini tradiderit, et nisi in D(ivum) Platonem omnes maledicentiae habenas relaxasset, poterat cum caeteris sui ordinis reponi: hinc data fuit ansa Bessarioni pro Platone eum confutandi, et ei parem gratiam referendi; valde senex Romae decessit. Iure et merito cum his connumerandus est M(arcus) Musurus et ipse Cretensis, qui Venetiis publice Graecos auctores praelegit, summa cum auditorum frequentia, qua in re divinam prope eruditionem ostentabat Graecis Latina, Latinis Graeca apte componens, unde per quam multi in praeclaros utriusque linguae viros evasere; scripsit epigrammata multa, quorum aliqua sunt edita; legitur et libellus seu Encomion in Platonem Graeco elego carmine doctissime concinnatum. A Leone X Pont(ifice) Max(imo), procurante Alberto Pio Carporum Principe et Laschare, Romam accitus, Archiepiscopus Epidaurius creatus est; infirma valitudine correptus propediem finem vitae suscepit, et licet indigni quidam tanto collega eum decessisse prodiderint, quod iniquius tulisse videretur Cardinales multos ante se creatos, nil habentes aliud, quo hominem doctiss(imum) ac modestiss(imum) calumniarentur; sed infames illi sunt, qui de eo ista distulerunt, quando ille, ubicunque versatus est, bene de se audierit ab omnibus, totque ille post se reliquit discipulos insignes in omni literarum et morum disciplina, qui eos mentiri verbo et exemplo arguunt. Fuit et inter nostros Graecos poetices non ignarus habitus Arsenius Monembasiae Episcopus, qui et Venetiis et Romae versatus sub Leone X Pont(ifice) Max(imo), cui et Graecum obtulit libellum a se concinnatum ex diversis auctoribus, tum prosa, tum carmine. Fuit et Georgius Balsamo, et ipse Graecus, qui diutius inter familia&lt;re&gt;s ampliss(imi) Card(inalis) Salviati usque ad interitum vixit, cuius et carmina et soluta oratione quaedam legi possunt. Vivit adhuc Ant(onius) Eparchus Corcyren(sis) inter Graeciae eruditos connumeratus, qui Venetiis Graecas literas aliquandiu professus, demum Corcyram regressus ad suos, in literis consenescit, tibi amicus, Antimache (ut ex eo mihi saepe significatum est). Est et hodie qui fuit discipulus Lascharis Matthaeus Avarius Corcyr[i]en(sis), vir bene literatus et eruditus, cuius rei gratia amplissimus C ard(inalis) Rhodulphus eum inter chariss(imos) familia– res domi habet, et cum eo simul Constantinum Graecum. Est et Nic(olaus) Nesiota Chius qui his diebus in Italia versatur ad capessendas cum nostris Latinas literas et philosophiam, qui utinam se pium magis ac religiosum quam facit, omnibus ostentaret. Est et apud nostros Creten(sis) nobiliss(ima) Calloergorum familia, ex qua et alii floruere viri praecellentes, et nunc maxime illustris Antonius qui cum omni nobilitatis virtute floret, ideoque imprimis gratus S(enatui) R(ei)Q(ue) P(ublicae) Venetae. Fuit et inter hos Zacharias Calloergus, qui tum Venetiis, tum Romae versatus est, ubi et publicavit typis Graecis excusos Pindarum cum commentariis et Theocritum aliaque nonnulla. Vivit mecum Io(annes) Casimatius sororis meae filius, qui recto gressu pergit ad bonarum artium capessendam semitam, in eaque ita insistit, ut sperem non longo post tempore portum arrepturum, modo ne aliqua iuventutis procella aut turbo alio navigium deflectat. Sed hoc cum iam tantum processerit, minus verendum est; vidistis puto omnes eius non claudicantes versus, atque tu imprimis Lili”. “Et vidi – inquam ego – et legi heroicos et eclogas, sed et ad me multa cum mea laude hendecasyllabos quoque Graecanicam argutiam redolentes misit”.</p>
<p>Hic Portus: “Est et Albericus Salentinus in Italiae Magna Graecia natus, quem inter nostros ideo commemoro: hic non contentus vestratibus literis in Graeciam enavigavit, ut eas in nativo coelo perdisceret, quarum probe institutus rediit in Italiam. Nunc ut philosophiam et medicinam Graece et Latine percalleat, Ferrariae versatur: ut mihi quidem videtur quod optat assequetur. Et licet, ut priore Dialogo o Lili a te dictum est, scriptores quidam, et ii quidem Coryphaei de viventibus meminisse noluerint, credo ut invidiam evitarent, nos tamen in hoc nostro sermone ad augendam eorum studiosam voluntatem ut ad studia animosius ferantur, nos de eis meminisse et quidem honeste ac magnifice non recusabimus, et vos itidem facturos auguror. Sunt et in tota Graecia et eius insulis ingenia ad virtutes et disciplinas nostras antiquas excolendas idonea, quae si non acerbissimi Tyranni iugo ac dominatu premerentur etiam nunc cultum aliis exhiberent, non acciperent. Sed heu infelix Graecia, mater olim et alumna ingeniorum optimarumque omnium artium, nunc desolata iaces, et nisi R(es) P(ublica) Veneta Cretam nostram, et Cyprum, et Corcyram, et nescio quae pauca alia oppida cum sua libertate assereret ac tueretur, de tota iam Graecia penitus actum esset”.</p>
<p>Verum cum Portus querendo plura dicturus esset: “Finem – inquam ego – O Porte, querendi facito: frustra enim quod et ab aliis saepe factum est et quidem ornatissime surdis nostrorum Principum auribus ista personant, nec nos convenimus ut temporum incommoda deploremus: sed ut nostrae aetatis poetas comminisceremur. Quare cum tu et Antimachus quantum meministis de Graecis multa exposueritis, quae Didaco Pyrrho partes demandatae sunt, agendas suscipiat”.</p>
</div2>
<div2>
<head>3</head>
<p>Quod cum ille non invitus se facturum pollicitus esset, non diu cunctatus ita fari coepit: “Hermicus Caiadus, noster poeta Lusitanus fuit Ulysiponensis in epigrammatibus felix, in oratione soluta facilis ac promptus, ut ait Erasmus in Ciceroniano”. Quae cum de Hermico dixisset Didacus: “Videris mihi – inquam – Pyrrhe parum de facie, quod dicitur, et corporis filo Hermicum novisse, qui tam pauca de eo tu et Erasmus dicatis. Fuit enim Hermicus Caiadus poeta vester, qui in Lusitania He&lt;n&gt;ricus vocabatur, obesulus corpore, sermone festivus, in Italia, Florentiae, et Bononiae versatus Politiani et Beroaldi tempore, quorum et disciplina et familiaritate usus. Fuit et hic Ferrariae, ubi consuetudine mea et Coelii Calcagnini usus est, sed imprimis Petri Ant(onii) Actioli et N(icolai) Iacobeli causidici eximii: Nic(olaum) vero Paniciatum, virum probum et doctum ac etiam poetam nostratem, qui hic publice profitebatur, aversabatur, quod austerior cum sermone tum moribus videretur. Eodem Hermici tempore Lud(ovicus) Tensira vir nobilis et eruditus Ferrariae commorabatur, quem omnes urbis Principes propter eius nobilitatem et morum suavitatem amabant. Discipulus hic fuit Florentiae Politiani, ubi Hispanas et Lusitanas caerimonias cum deliciis et elegantia Florentinorum coniunxerat”. Quae cum ipse dixissem: “O infelicem hominem – inquit Didacus – qui tam longa et diutina peregrinatione tot virtutes adeptus tantamque morum suavitatem, in terra patria atra bile ob repulsam summi magistratus sibi a suis Regibus factam, quos partim honestaverat, partim etiam regiis institutis aluerat correptus, ruri suo vitae finem accepit. Fuit et Arius Barbose poeta Lusitanus, qui in Italia sub eodem Politiano politioribus literis operam dedit, et primus Graecas literas in Hispaniam invexit, et Salamancae viginti annos publice bonas literas professus est. Huic moriens Ant(onTus) Nebrissensis opera sua castiganda testamento reliquit; extant eius poemata publice edita apud Hispanos, quae et leguntur, et apud eos habentur. Est et D(ominus) Mich(ael) Silvius Card(inalis) Vicensis Lusitanus, qui in Italia diu versatus literis Senis in Hetruria operam dedit, mox Romam a suo Rege orator missus Leone et Clemente Mediceis Pont(ificibus) imperantibus, non modo caeteras disciplinas, sed et poeticam vivens adhuc excolit; in ampliss(imum) vero ordinem a Paulo III Pont(ifice) Max(imo) accitus est, parum lice&lt;t&gt; Regi in hac dignitate gratus. Volo vobis, si placet audire, ipsius epigramma recitare, quod S(enatus) P(opulus)Q(ue) R(omanus) his diebus insculpi voluit in Capitolio sub repertis tabulis marmoreis in quibus continentur Co(n)s(ule)s et caeteri Romanorum Magistratus. Epigramma hoc ipsum est.
<quote rend="block">
<lg>
<l>Marmora praeclaros testantia fronte triumphos</l>
<l>Atque magistratus inclyta Roma tuos,</l>
<l>In medio mansere foro dum Roma manebas</l>
<l>Postque deos orbi iura secunda dabas.</l>
<l>Ast ubi te indignis fregit Fortuna ruinis</l>
<l>Obruerat titulos alta ruina tuos;</l>
<l>Quae modo Alexander patria te dignus avoque</l>
<l>Paulo, inventa tibi marmora restituit</l>
<l>Tu Capitolina meliore in sede reponis</l>
<l>Et legeris magni munere Pharnesii.</l>
</lg>
</quote>
Leguntur et alia huius Card(inalis) carmina, quae a plurimis habentur, non modo legi, sed et edisci digna a doctis. Vivit ut puto Georgius Coelius, poeta Lusitanus multa quidem ille suis carminibus pollicens, sed parum meo quidem iudicio exculta videntur: id quod ex suis quibusdam epigrammatibus cognovi, sed imprimis ex illo poemate, quod in D(omini) Alphonsi infantis S(anctae) R(omanae) E(cclesiae) Card(inalis) consecratione composuit. Est et hodie L(ucius) Andr(eas) Resendius, poeta et ipse Lusitanus, doctus sane, qui D(ivi) Vi&lt;n&gt;centii martyris vitam descripsit et historias Provin– ciae Lusitaniae in manu habet et Genethliacon Regii pueri et de vitae aulicae miseria libellum composuit. Fuit et Laurentius Acarzeres in aliquo poetarum numero habitus, vir non vulgariter eruditus, cuius carmina a quibusdam celebrari audivimus”.</p>
<p>Hic cum non plura de Lusitanis poetis Didacus dicturus esse videretur, sic ego: “Pyrrbe – inquam – tu recte de tuis es locutus, sed, caeterorum pace dixerim, tu mihi unus super omnes, quos recensuisti, in poetica pollere videris, sive heroicum canas sive elegum, sive lyricum moduleris: nam hendecasyllabis non minus eleganter quam argute ludis, ut tui libelli partim editi, partim propediem edendi palam ostendent; sed tu cum Lusitaniam tanto poetices honore illustres, eo illa in te magis ingrata, quod te tam diu exulem ac profugum diversas orbis partes peragrare permittit. Quanta maiora et meliora faceres, si otiosam pacatamque ageres vitam”. “Recte tu quidem et vere de Didaco – inquit Riccius –, sed permittamus eum dicere qui restant, et quae eius sunt partes: sequere igitur, o Didace, tuum sermonem”. Et ille sic: “De reliqua vero tota Hispania non multos habeo quos referam, non quod et maiores et priscos Hispanos qui vivunt non referant ingenio, robore, virtute, sed quod a Latinis literis pene desciverint, ex quo Mauri, Sarraceni, et reliqui Barbari magnam Hispaniae partem occuparunt, in qua, et literas Arabas, et sectam Mahometis induxerunt, ubi et per septingentos, et eo amplius annos imperitarunt, donec Ferdinandus et Isabella reges diutino bello eos profligatos eiecerunt; ex quo tempore, et Latinas literas ut prisco tempore excolere coeperunt, fueruntque et sunt ab eo tempore plerique qui in disciplinis caeteris et in poetica facultate floruerunt, quorum et non nullos tu quidem Lili Romae nosse potuisti: illuc enim ex omni natione aliqua virtute praestantes confugere solent”.</p>
<p>“Vere – inquam – tu quidem Didace: nam multos quidem cognovi et versu et prosa, sed doctrina magis praestantes, ut Io(annem) Genesium Sepulvedam, qui et Graece et Latine et bonis omnibus artibus est eruditus, imprimisque philosophia et Theologia, et cum eo Stunicam qui cum Erasmo inimicitias gessit, cum eoque certavit pietate magis quam doctrina. Fuit et quidem mihi cum supradictis multa familiaritate iunctus Io(annes) Hispanus, philosophus subtilissimus; cognovi praeterea Ant(onium) Nebrissensem adolescens Bononiae, ubi per aliquot annos commoratus est, et ibidem certa dedit suae variae doctrinae documenta; sed quamquam hi viri doctissimi extiterint, non tamen eorum versus vobis possem afferre”.</p>
<p>Tunc Didacus: “Et alii plures sunt et fuere in tota Hispania viri praeclari, quos Marinacus Siculus in suis de Hispania historiis commemorat: in Hispaniis quidem suo et nostro vernaculo sermone plures eleganter versus scripsere inter quos tres tantum vobis referam, Io(annem) Menam, et Georgium Mandricium, et M(arcum) Ausiam, quorum primus Mena scilicet ea fuit maiestate et lopore linguae Hispana poemata scripsit ita ut Lud(ovicus) Vives eum appellaret Hispanum poetam ut iure in eius idiomate Hetrusco Petrarchae comparari possit, de quo si plura cupis, vide Marinaeum ipsum Siculum; alter vero, idest D(ominus) Georgius Mandricius cuius extat monodia in patris obitu, de humana fragilitate, non modo sententiarum gravitate referta, sed etiam versus Hispani dulcedine. Tertius vero M(arcus) Ausias Hispanus ex Valentia natus creditur, cuius cum poemata iam diu delituissent, hoc tempore a viro illustri sunt edita, et ea religione ab Hispanis leguntur, ut a nostratibus Franc(isci) Petrarchae rhyt&lt;h&gt;mi: huius mihi copiam fecit vir eruditus bonis literis et iur(is) cons(ultus) peritiss(imus) Petr(us) Turro Hispanus”. Quae cum dixisset Didacus: “Te – inquam – Didace convertas ab Hispanis ad Britannos poetas nobisque illos recites, quos tu cum illic fuisti vel novisti vel audivisti”. “Sic agam” inquit Didacus.</p>
</div2>
<div2>
<head>4</head>
<p>“Inter Britannos igitur, post Gildam Britannum, cuius tu Lili mentionem in aliis dialogis fecisti, Gulielmus Lilius in primis huius seculi poetis commemoratus fuit, qui ex Vintoniensis Dioecesis oppido natus est. Mira fuit ingenii felicitate; iuvenis peregrinandi cupiditate Hierosolymam pietatis ergo profectus est; mox inde rediens Rhodi aliquandiu literarum causa substitit, ubi Latinae et Graecae linguae rudimenta percepit; Romam deinde cum venisset Sulpitio et Pomponio Laeto operam dedit; mox non post multos annos in patriam est reversus, ubi docere coopit Britannicam iuventutem adeo ut Io(annes) Coletus, summo vir ingenio et doctrina ornatus, eum suae novae Scholae, quam Londini erexerat, primum pracceptorem elegerit, in qua annos quindecim docendo se exercuit; scripsit Compendium grammaticae perutile; sunt qui etiam libellum, qui sub Erasmi nomine circunfertur, Syntaxis inscriptum, huius esse existiment. Scripsit vero carmine hexametro de Latinorum nominum verborumque generibus opusculum; sed et ipsius carmen celebratur, quod in Philipp(um) Maximiliani Caesaris filium, qui vi tempestatis disiecta classe in Cornubici littoris portum appulerat. Carolum item V Caesarem ab Henrico VIII Rege magnifico susceptum hospitio et celeberrimo spectaculorum apparatu Londini urbem intrantem Panegyrico carmine et luculenta oratione laudavit; in vertendis vero Graecis aliquot epigrammatibus cum Thoma Moro adolescens contendit; quinquagenarius mortuus est. Relaturo mihi aliquid de Thomae Mori poetica ac doctrina horrescit animus, quod illum acerbissima morte suus Rex affecit; tantoque eius omni doctrina mirabilior videtur quod nunquam Insula egressus se ipso usus est magistro, adeoque profecit tum Graece, tum Latine, ut e Graeco in Latinum carmina verteret, et epigrammatis satis argutis luderet, cumque Gulielmo Lilio canendo interdum certaret; mox ad graviora studia conversus non inferior videbatur suis aequalibus Coleto, Grocinio, Lupseto, Ricardo Pacaeo, Roffense, et aliis: quare ad summos magistratus ob eius virtutes ab Henrico VIII eius nominis Rege evectus est. Sed cum Rex repudii libellum Reginae Catherinae dare vellet contra omnia divina et humana iura, ipse se se magistratibus abdicavit, ut in ocio vitam duceret; sed nec ea ratione immanem Regis iram evitavit, quin securi eum percusserit, relictis post se liberis atque nepotibus, inter quos fuere tres filiae virtutibus et doctrina ornatissimae. Sed de Moro alli plura: hoc mihi loco haec pauca dixisse sufficiat. Celebratur et legitur eius soluta oratione Utopia liber de felici ac beato R(ei) P(ublicae) statu. Fuere et in Britannorum idiomate et eorum vernaculo sermone aliqui poetae ab eis summo in pretio habiti, inter quos Galfredus Chauserus vetustior qui multa scripsit, et Thomas Viatus, ambo insignes equites”.</p>
<p>His ita a Didaco expositis: “Si non est – inquam –  quod amplius vel meminisse vel dixisse velis, tempos est ut Andr(eas) Gruntherus suas partes obeat ac de Germanis suis et Gallis poetis in medium afferat”. Quod cum Gruntherus audivisset, coepit huc illuc caput flectere, et abnuenti similis suas etiam Didaco videbatur partes velle imponere. Tunc ego, et caeteri omnes: “Non, non sic Andr(eas) facere oportet; tu tuum onus subeas necesse est. Cervices habes robustas ad istud onus subeundum: quare age, rubore seposito, rem naviter aggredere”.</p>
</div2>
<div2>
<head>5</head>
<p>Tunc sic ait Andr(eas): “Postquam sic omnes vos velle video, quibus non parere nefas est, hanc sarcinam vestro iussu subibo: sed si minus satis vobis fecero, culpa vestra fiet”.</p>
<p>Et sic coepit: “Cum omnis nostra Germania longe lateque pateat, multo plures cum in aliis disciplinis, tum in hac poetica facultate peritos alit, et quoniam difficile esset per temporum ordinem omnes enumerare, utcumque mihi succurrerint, ut melius potero referam. Inter hos omnium primus non tempore, sed nominis celebritate, mihi occurrit Erasmus Des(iderius) Rhoterodamus, qui, ut mittam quae soluta oratione perscripsit, quae et ipse suo quodam libello connumeravit, non parum etiam in poetica profecisse videtur, ex iis quas ex Euripide feliciter tragoedias Latinas fecit; edidit et ipse sed non pari felicitate aliqua sua carmina et versus partim sua incude formatos, partim ex diversis Graecis in Latinum conversos; vir hic iure ubique magnus, sed an tantus fuerit, quantus a non nullis existimatur, haud mihi parum liquet: certe inter Germanos Latinus, inter Latinos aliquando Germanus. Fuit et eadem tempore Gulielmus Budaeus homo Gallus vir quidem doctiss(imus) et eruditionis non vulgaris, sed quantum inter poetas profecerit, nescio: ex ipsius, quae adhuc ego viderim, scriptis, ille quidem ad quaecunque velitis si non detersam, paratam tamen et copiosam supellectilem habuisse videtur.</p>
<p>[Io(annes) quidem Bellaius Parisiensis cardinalis, et aula et musis insignis, in hoc poetarum numero est connumerandus. Quippe qui in magnis sui Regis negociis cum diu versatus esset, nunquam tamen bonas literas destituit; nam praeter alia versus quoque eius legantur.] Fuere tamen alii, et nunc esse audio aliquot apud Gallos in hac facultate haud infantes, de quibus, ut occurret, agam. Sed ex nostra Germania non multo ante hos annos Rhodulphus Agricola fuit, Phrisius; in Italia primum, mox apud suos exquisitae doctrinae studia non nihil longius a littore provexit, verum immaturo obitu non ea potuit praestare quae primis annis pollicebatur; eius non nullos versus et plura soluta oratione legi bonae frugis spe referta, certe eius in D(ivam) Annam Carmen circumfertur, et epigrammata quaedam quae vos haud legisse pigeat. Agricolae discipulus fuit Ioannes Camerarius, qui et si iuri[s] dicundo operam strenuam navarit, poeticae tamen facultatis studiosus adeo fuit ut eius versus a laudatis laudarentur, veluti sunt ii quos de Agricolae morte reliquit; alios praeterea multos audivi ab eo compositos, non a me visos; praesul hic tandem creatus. Multum quoque me puero Conrado Celti Protucio deferebatur, ut qui et ipse non solum in poetica, verum et aliis bonis disciplinis non nihil ornamenti apud nostros Germanos afferret. Legi ipse utique eius carmina non parum multa, quae si vacaret possitis legere. Fuit et Sebastianus Ticio Germanus ex Argentorato, qui pene infinita poemata apud suos scripsit, quorum quaedam in Italiam advecta ut Rosarium D(ivae) Virginis matris sapphicum et Navis quae stultifera vocatur. Est et non contemnendi nominis Rhodulphus Langius in Germania, cuius plura leguntur carmina. Fuit et Brixius ex eadem nostra Germania homo Latine et Graece satis doctus: praeter ea quae ex Graeco Latina fecit versus etiam, quorum non nullos ipse legi, composuit haud quaquam Musarum aura destitutos. Rheuclinum et Bilibaldum vobis non recenseo iuris quidem illos peritos, et legum, linguarumque cum Graecae tum Haebraeae et Latinae, quos Pico tuo Lili charissimos fuisse intelligo; eorum tamen versus habeo nullos quos proferam; audivi ex nostris illos non <foreign lang="grc">amousous</foreign> fuisse. Apud Batavos Mart(inus) Dorpius in omni fere scriptorum genere laudatur, sed cum altiora eum, ut superiores, studia non nihil avocarint, tum mors praepropera a scribendo retraxit. Egidius quoque Delphus vir Transalpinus multa eruditione praeditus, et mira in pangendis carminibus facilitate, sed non multa cum re. Felix magis Herma&lt;n&gt;nus Busc&lt;h&gt;ius, et soluta simul oratione; Critius vero promptae facilitatis et pene extemporalis esse dicitur. Sed horum scripta mihi haud legere contigit et perinde vobis tantum audita refero. Non nulla quidem Hulrici Hutteni legi, quae non sine aliqua facilitate sunt, de iis in praesentia quae soluta oratione perscripsit, quando ex iis intollerabilem nec ferendam hominis arrogantiam collegi; hic et in versu et carmine pangendo felicior quam in soluta oratione[m] mihi fuisse videtur. Fuit et inter Gallos Salmonius Macrinus Iuliodunensis celebris poeta Gallus lyricus potius quam vel elegus, vel heroicus; libros carminum seu odarum plerosque conscripsit, qui editi sunt Parisiis et passim leguntur; fuit hic a cubiculo Regis Franc(isci); habentur et alia eius opuscula diverso carminum genere; scripsit et hymnos. Dominicus Mancinus Germanus, cuius patriam ignoro, plurima scripsit, tam metro quam soluta oratione, quae ad notitiam meam non pervenere, sed ex aliis audivi, qui se imprimis opusculum legisse affirmant, de Domini nostri (quam sic vocamus) passione; vixit sub Maximiliano Romanorum Rege anno circiter MD. Engelhardus de Francia orientali natione Germanus Romae versatus est, et carmina plurima scripsit, quae commemorare supervacanei operis videtur; claruit eodem Maximiliano imperante. Iacobus Vimphelingus Sacerdos Ecclesiae Spirensis, pleraque edidit carmina, inter quae ad Bertholdum archiepiscopum Moguntinum opus celeberrimum hexametro et pent[r]ametro versu elegantissime composuit, quod praenotavit de triplici candore; scripsit et poeticam et alia permulta soluta oratione, quae apud Theutonas habentur. Fuit et Ioachimus Vadianus Helvetius apud Germanos nostros celebratus; Viennae Pannonicae aliquandiu docuit, Maximiliano Caesare imperante; scripsit varia tum soluta, tum pedestri oratione, inter quae sunt haec: Carmen de laudibus Caesarum Friderici III patris et filii Maximiliani, Ecloga cui titulus Faustus contra invidos quosdam, Elegia altera, qua certamen suum cum morte describit, et Ode in laudibus Dominicae, ut Christiani dicimus, resurrectionis, Silvae de laudibus patriae, de poetica et carminis ratione liber. Io(annes) Cuspinianus Germanus, cuius multa extant cum carmine tum soluta oratione conscripta, poeta et historicus fuit; nam de Caesaribus et Imperatoribus Rom(anorum) opus insigne scriptum reliquit. Fuit et Andreas Traiectensis Theutonicus Monachus; varia scripsit, inter quae carmina quae vix leguntur a Germanis D(ivi) Benedicti sodalibus. Clemens Marotus poeta Gallus, qui cum esset a cubiculo Franc(isci) primi Regis Gallorum plurima suo idiomate et quidem pereleganti conscripta edidit, inter quae sunt Metamorphosis Ovidiana et Vergilii Aeclogae, Iudicium Minois, Encomi[c]um Beroaldi, et alia permulta tum profana tum etiam sacra. Martialis Arvernus coactor Senatus Parisiensis scripsit sermone Gallico rhythmos diversos inter quos illud maxime memoratur quod Arestam nuncupat; item cantiones seu cantilenas eleganti carmine, quae nunc passim a Gallis concinuntur. Vincentius Obsopoe[i]us Germanus, qui scripsit de arte bibendi, sicut Ovid(ius) de Arte amandi. Matthias Illyricus scripsit Epithalamion Georgii Sabini Graece carmine elegiaco; in qua eadem materia et Acontius Melchior lusit. Georgius Sabinus Germanus Brandeburgen(sis) Erotica scripsit, id est amatoria, quae passim in Germania leguntur, inter quae sunt epistolae ad diversos, quorum prima ad P(etrum) Bembum. Est et Iacobus Micyllus Argentoratensis vir Graece et Latine doctus, qui public[a]e Francphordiae profitetur; plurima ex Graeco transtulit, quae passim per totam Germaniam leguntur; multa et carmine perscripsit, inter quae epigrammata, epicedia quaedam, epigrammata in icones Imperatorum. Nec mittendus est Co&lt;n&gt;radus Coclenius, quem mirabili facundia apud nostros floruisse audivi, atque imprimis Lovanii in Academia trilingui; huius meminit et Erasmus in Ciceroniano”.</p>
<p>Hic Didacus: “Ieiune – inquit – admodum de Coclenio Andrea loqui videris. Ego enim et vidi et audivi Lovanii elegan&lt;t&gt;issime auctores varios praelegentem; homo certe fuit omnium, quos unquam audivi, facundiss(imus) et suaviss(imus), cuius versus non ex rivis corrivatis, sed ex ipso, ut ita loquar, Permessi fluminis alveo profluere videbantur, quorum multos, si vacat, vobis memoriter recitarem. Sed cursum dicendi reliquos Andr(eae) non remorabor”.</p>
<p>Qui non cunctatus, sic subsecutus est: “Fuit et Georgius Logus Silesius Germanus poeta, cuius carmina pleraque legi non sine aliquo nitore. Sed et scaenicam poesin nostri Germani attigere, quam feliciter non dixerim; qua de re poetae, qui fuere hac tempestate, ex sacris Haebreorum et Christianorum historiis dramata conscripserunt Latino sermone, hoc est comoodias, tragoedias et tragicomoedias: imprimis est Protoplastes, sive de creatione hominis comicotragoedia Hieronymo Zieglero auctore; item ab eodem Isaaci immolatio comoedia. Item eiusdem Nomothesia tragicomoedia; Sanson tragoedia eodem auctore. Item eodem auctore Heli sive paedonothia tragaedia. Legitur et tragoedia Protogonos inscripta, eodem ferme argumento quo Protoplastes, ab Io(anne) Anysio composita. Ioseph comoedia, Cor(nelio) Croco, Di&lt;e&gt;thero Augustano auctore. Ruth comoedia Iacabo Zovitio Driescaro auctore. Sapientia Solomonis drama comicotragicum Xysto Betuleio auctore. Iudith comicotragoedia Reip(ublicae) recte intitutae exemplum eodem Xisto auctore. Susanna comicotragoodia eiusdem Xysti Betuleii; Beeli una cum draconis historia tragoedia e Germanico Xysti eiusdem Betuleii Latine reddita per Martinum Ostermincherum Augustanum. Eiusdem Zorobabel comoedia ex libro Esdrae regni feliciter constituti typus e vernacula quoque per Io(annem) Entomium Augustanum Latinis numeris reddita. Iobus patientiae exemplum comoedia Ioan(ne) Lorichio Hadamario auctore. &lt;A&gt;eva Mythalogia&lt;e&gt; Philippi Melanchthonis redacta in a[n]ctionem ludicram per Xystum Betuleium Augustanum. Est et Petrus Nannius Alcmarianus Batavus conterraneus (ut puto) Erasmi Rhoterodami, vir insigni literatura, qui utraque facundia valet; eius pleraque soluta oratione legi non aspernanda, sed et carmine eadem pene facultate esse cum alii plerique asseruere, tum noster hic Didacus, qui aliquo tempore Lovanii diversatus est, in cuius gymnasio primas obtinet in humanitatis studiis Nannius: neque enim mihi illic esse contigit; audivi et illum Theocriti quaedam edyllia in Latinam consuetudinem convertisse. Noster quoque Arnoldus Arlenius hanc poetices lauream adeptus fuisset, si huic viae insistere voluisset, ut eius Graeca et Latina quaedam epigrammata facile ostendunt, si non potius de soluto sermone palmam ferre voluisset, quod tu Lili plane testari potes, qui eius consuetudine frueris. Potest et terra nostra Germania gloriari Helio Eobano Hesso poeta insigni cuius complura passim leguntur poemata, non in Germania modo, sed et in Italia et Gallia; hic cum sua Minerva carmina composuit, sed et ex Graecis multa traduxit, ex Homero, Theocrito, et aliis poetis; laudavit et urbem Norumbergiam eleganti heroico carmine; hic non solum mea commendatione clarus poeta habeatur, sed etiam Erasmi. Andr(eas) Critius ex Sarmatia Pont(ifex) Plocensis, hic ut Erasmus ait, ingenium habet in numerato, carmina pangit feliciter, et felicior in oratione soluta; dicit et ex tempore. Potuissent et in horum classe poetarum connumerari Oecolampadius, Bucerus, Sturmius, et Philippus Melanchthon, aliique permulti, si se in bonis tantum literis continere voluissent, et non plus sapere quam oporteret. Et non potius cum Martino Luther[i]o populos commovere ad novae religionis sectam suscipiendam adversus Romanum Pont(ificem) et Caesaris imperium, unde tot illatae Germanicae nostrae nationi clades et calamitates sunt. Sed haec deflere potius quam emendare possumus, cum quidem cum paucis sapere melius sit, et cum multis vivere”.</p>
<p>Tunc omnes simul: “Recte tu quidem – dixere –  Andrea, sed et tu de illis. Proinde sequere de poetis”. Tunc Andreas: “Fuit – inquit – et Io(annes) Secundus Hagiensis, cuius extant Basia, quae ab omnibus ita leguntur, ut basiis affici videantur, in quae Basia Alciatus eleganter carmine lusit. Scripsit praeterea elegiarum libros tres, funerum unum, epigrammata, epistolas, odas, silvas; audio et hunc scripsisse alia non nulla, quae ea ratione non sunt edita quod in principes quosdam acerbius dicta viderentur. Habuit hic et duos alios fratres, qui non sunt a Musis alieni, Iuris scientia insignes, quamvis et Caesaris negocia apud Belgas agant. Periit Io(annes) in suae aetatis flore: XX enim V annum non excessit; de quo si plura quaeritis legitote epicedium, quod in eius funere Adrianus Marius eius frater composuit. Leguntur et eius alia pleraque inter quae et epitaphium illud Thomae Mori.
<quote rend="block">
<lg>
<l>Quis iacet hic? Truncus, cuius caput ense recisum est.</l>
<l>Quae natat in tetro sanguine? Canicies.</l>
<l>Hic ille est Thomas Morus: sic Fata rependit</l>
<l>Tristia multa bonis, et bona multa malis.</l>
<l>Quae circunsistunt Divae lugubre cadaver?</l>
<l>Diva tenax veri, Sancta fides, Nemesis,</l>
<l>Quarum prima fuit causa, et fuit altera mortis,</l>
<l>Ultrix iniustae tertia caedis erit.</l>
</lg>
</quote>
Fuisset et Io(annes) Sinapius meus propinquus inter poetas iure collocandus, qui et suo ingenio multos versus edidit, et ex Graecis multos transtulit, ut est ex Luciano Podagra, ni illum philosophiae et medicinae studia a mansuetioribus musis avocassent; et me de eo plura dicere et necessitudo nostra et omnium vestrum notitia prohibent”.</p>
<p>Postquam finem dicendi fecit Andr(eas) Gruntherus, omnes sermonis finem esse existimantes assurgere velle visi sunt, abitionemque parare. At ego: “Manete – inquam –  adhuc modicum. Nondum enim perfecta est fabula, et restat, ut Riccius non ut <foreign lang="grc">kofon prosopon</foreign> hic fuisse videatur, vices enim et partes ipsius ut peragat; restant adhuc et quae a me relicta in priore Dialogo fuerant ipse suppleat, et ut dicitur <foreign lang="grc">paralipomena</foreign> eius sermonis nobis recitet”. Quod cum haud invitus se facturum Riccius ostendisset et iam dicenda cogitare videretur: “Nunquid – dixi –  amici optimi dignus Andr(eas) vobis videtur, ut inter huius classis Germanicae poetas connumeretur?” Omnibus vero assentientibus: “Antimache – inquam – quoniam tu nostrum senior et doctior etiam, ut qui non solum in poetica et arte oratoria tum Graece, tum Latine cum antiquis utriusque linguae es conferendus, id quod propediem, quae in lucem es daturus, quae dixi clarius ostendent: tu omnium nostrum sententia atque auctoritate Andr(eam) ipsum laurea insignias et honestes, ut qui mereatur et dignus sit non solum inter suos, sed etiam inter nostros annumerari, ut eius declarant carmina, quae a primis suis annis composuit, heroica, elegiaca, lyrica, et epigrammata”. Tunc Antimachus illo ad se vocato: “Ego – inquit– Grunthere meo et istorum omnium nomine et suffragio te in numerum et ordinem constituo poetarum, ut non solum in Italia, sed ubique gentium nostra auctoritate poeta habearis”. Et simul manus capiti imposuit, quod ubi perfectum est.</p>
</div2>
<div2>
<head>6</head>
<p>Tunc sic Riccius sermonem exorsus est: “Ego amici optimi a prima quidem mea pueritia carminibus et versibus deditus fui; maiore tamen studio artem oratoriam sum amplexus, in qua quantum profecerim aliorum sit iudicium; non detractabo tamen quod onus imposuistis subire; nolim quidem ita me astrictum esse velitis, ut si forte seriem temporum in poetis recensendis et ordinem perturbavero, accusetis incuriae: ut enim mihi memoria suggeret vobis referam, quod et tu ipse Lili priore Dialogo fecisti, et in hoc ipso paulo ante alii fecere, quippe qui vereri visus es, ne ii tibi succenserent, quos praeteriisses. Inter hos tamen, qui ab aliis dicti sunt, et post hac dicturi sumus, aliqui sunt, et fuere, qui velut centones conficerent, quique dum pannos varii coloris assuunt filo utantur Indico, vel longe diversi coloris, ita ut iunctura appareat, quod et in imitatione nostra attigimus. Atque imprimis incipiam a Pandulpho Collenucio Pisaurensi, qui iuris quidem peritus fuit; sed disciplinis ferme omnibus satis imbutus, adeo ut ad mortem usque cum Leoniceno viro doctiss(imo) controversias exercuerit, nec facultate poetica caruit, quippe cuius carmina multa leguntur alia atque alia multis ignota; publice vero legitur Urbs Florentina et Laurentii Medices panegyricus carmine heroico, de quo haec legitur Politiani epistola ad Io(annem) Picum: “Promiseram venturum mane ad te, ut Indum illum hospitem de rebus patriis una tecum audirem fabulantem, sed unctior culina me rapuit. Pandulphus Collenucius Praet(or) Urb(anus) carmen pro rostris ineunte summo Magistratu pronunciavit, materia Laudes urbis; sedi ego ad pedes dicentis in ipso suggestu conspicuus omnibus: omnes enim plane confluxerant, qui sic ab ore dicentis pendebant ut ad unum putares literatos. Carmen grande, varium, cultum, nisi forsitan fefellit actio: certe potuit fallere. Fuit enim plane Roscius. Mihi tantum tribuit, ut, cum quid eminebat, oculos ad me statim: quasi gaudens agnosci. Sed exibit puto, et claustra perfringet: etenim qua forma est diu latebras ferre non potest. Vale”. Extant vero eius soluta oratione plurima scripta, quae quia passim leguntur non commemoro. Elisium Calentium ingenio quidem ad poeticam aptum fuisse video, sed amoribus implicitum; vixit tempore Pontani, Altilii et Sanazarii, quibus etiam familiaris fuit, pauper admodum; non multa huius carmina memini me legisse: audio tamen pleraque extare quae et Angelo Colotio Episcopo Nucerino Elisius vivens ipse dicavit; huius a Pontano fit mentio, Appulus vero fuit ex Amphracta oppido et Neapoli praecipue versatus. Fuit et per ea tempora Franc(iscus) Niger Venetus, cuius opuscula multa leguntur. Hic cum Hippolyto Estensi primo Card(inali) ampliss(imo) et Illustriss(imo) adhaesisset, ab eo protonotarii dignitate et domus suae magistratu insignitus est. Vidi eius pleraque carmina, sed admodum dura, quod in eis affectatam eruditionem insereret; librum totius grammatices non aspernandum reliquit. Diutius Ferrariae versatus est. Est et alter Franc(iscus) Niger Bassanen(sis) poeta, cuius opuscula carmine conscripta leguntur, imprimisque heroicum carmen quod inscribitur Rhetia, sive de situ et moribus Rhetorum, et lyrica non nulla. Fuit et Macarius Mutius eques Camers: scripsit de Crucis victoria seu de triumpho Christi. Epistola eius ad Ang(elum) Politianum legitur lib(ro) VII epistolarum Politiani. Paulus III Pont(ifex) Max(imus), qui viridi sua senecta multos se iuniores Card(inales) Pontificatum ab interitu suo sibi pollicentes elusit, et ipse et Graece et Latine bene doctus non parum in poetica profecit, ac in rebus occupatiss(imus) Graeca et Latina carmina sibi a viris doctis recitari non renuit; pene nonagenarius non modo sensibus integris, sed corpore pro aetate firmo ac valenti adeo, ut verum illud existimem quod interroganti Iovio Leonicenum quonam arcano artis uteretur, ut tanto corporis atque animi vigore vitia senectutis superaret, “Vividum ei – respondit –  ingenium, salubre vero corpus singulari[tatis] hilari&lt;tatis&gt; praesidio facile tuemur”. Erat et Leonicenus merito inter poetas collocandus: nam cum senex optimos versus faceret, et interdum e Graeco in Latinum transferret, tum in iuvenili sua aetate non modo meditatos argute et docte composuit, sed etiam, ut saepe mihi memorare solitus fuit, ex tempore et impraemeditata carmina cecinit. Fuit et per haec tempora Vergillus Portus medicus et poeta Mutinensis, cuius versus legebantur me adolescente; Bononiae imprimis vixit. Cognovi et Romae Franc(iscum) Arsillum Senogalliensem medicinam profitentem, et simul poeticam; legitur eius elegia de poetis urbanis sui temporis, item proloquia Hippocratis satis apposito versu; homo frugi fuit, et contemptor aurae aulicae, et perinde parvo in precio habitus. Sunt et si Deis placet qui Quintianum Stoam et Scopam grammatistas inter poetas connumerent, cum potius inter gloriosos nebulones et maledicos reponendi sint, qui tamen et ipsi aliquos nacti sunt sui amatores; de quibus in praesentia nihil aliud quam obiter Catulli illud imitatus dicam: “Cum suis vivant valeantque amicis, quos sibi nugis trivii pararunt”. Sed de his iam plus satis”.</p>
<p>Hos cum Riccius commemorasset: “Quid? – inquam ego – Num Iulium Camillum tuum vis praeterire? Et tu Porte qui cum eo diu es versatus? Hoc pro vobis ego munere fungar”. Et simul: “Fuit – inquam – Iulius Camillus Foroiuliensis Polyhistor, qui in disciplinis novas quasdam methodos se invenisse gloriabatur ut Theatrum illud suum, quo miraculose conclusas disciplinas praedicabat, ad ostentationem et quaestum potius quam ad erudiendos credulos adolescentes, unde non modo ab amicis, sed et a principibus viris grandem pecuniam interdom extorquebat; vidi vero eius pleraque carmina cum Latina, tum vernacula, non inerudita illa quidem, sed quasi invitis musis et Minerva composita, quorum et non nulla suis ipse commentariis est interpretatus; certe dum vixit multos in sui admirationem convertit, quos inter tu Porte, et tu Ricci fuistis, qui et eius epitaphium hoc elegans composuisti.</p>
<p>D(is) M(anibus)</p>
<p>Iulio Camillo viro et ad omnia omnium scientiarum sensa mirifice eruenda, et scientias ipsas in suum ordinem apte constituendas natura mire facto de Latinis literis imprimis optime merito, qui dum Mediolani sub Davalo Histonii Principe D(ivi) Ioannis arcana divinitus perscrutatus, repentino apud Dom(inicum) Saulium mortuus concidit. Vixit ann(os) ***”.</p>
<p>Tunc his a me dictis aliquanto in me commoti Portus et Riccius: “Parcius certe Lili de tanto ac tali viro loqui debuisses, cuius nomen per omnem pene Europam diffusum est”. [Quibus ego: “Aequo precor ferte animo de Iulio Camillo. Sed libet hoc quoque loco de Egnatio meam vobis fateri levitatem, ne stoltitiam dicam, qui iuvenis iuvenem illum, ut vidistis, priore dialogo in ordinem redegi, nimirum parum mihi cognitum. Nam et hic noster Antimachus, a quibusdam impulsus, Graecum in Egnatium epigramma virulentum composuit; sed mox mutata sententia, ut ille sic ego pro viribus laudare constitui, quod et meis quibusdam hendecasyllabis feci, quos et procuravi ut illi redderentur, et in eius manus venirent per summae nobilitatis et literaturae virum Herc(ulem) Bentivolum; quae mea sententia ut omnibus nota sit, meos ipsos hendecasyllabos ut memoria teneo recitabo:
<quote rend="block">
<lg>
<l>Egnati decus utriusque linguae,</l>
<l>Atque idem pater eruditiorum</l>
<l>Primus in Veneta professor urbe,</l>
<l>Hinc te plebs colit et colit Senatus,</l>
<l>Externi quoque, et urbis inquilini.</l>
<l>Ecquid tu memor es senis Gyraldi</l>
<l>Dura arthritide iam diu peresi?</l>
<l>Cuius nonnihil aestimare nugas</l>
<l>Visus, cum dare publice legendas</l>
<l>Dixti si mihi vera nuntiantur.</l>
<l>Salve praesidium et decus bonorum,</l>
<l>Salve et Pierii chori Patrone,</l>
<l>Te sic incolumem dei perennent</l>
<l>Cumeae ut superes dies Sybillae,</l>
<l>Aeques et Pyliae dies senectae”.</l>
</lg>
</quote>
Quae cum dixissem,] Sermonem secutus Riccius de poetis: “Achilles – inquit – Bocchius eques Bononien(sis) in hoc genere laudis et caeterarum optimarum artium non mediocrem honorem sibi comparavit, qui in omni hac pene facultate praeclara documenta dedit superioribus annis, et nunc publice in patria honeste profitendo, et eius historias conscribendo, simulque magnificas aedes construens sibi et Musis symbola conficit, ex variis cum philosophiae sententiis, tum historiis et fabulis, quae vario carminum genere exponit, et elegantissime graghide compingi facit subtilissime in aere adeo, ut his symbolis illa tria conficiat, quae bonus poeta et orator efficere debet, hoc est ut prosit, ut delectet, et in utramque partem moveat. Io(annes) Petrus Pherettus Rhavennas iuvenis poeta fuit alicuius nominis: multa enim carmine perscripsit, et varii quidem generis et soluta oratione; patrem habuit Nic(olaum) Pherettum grammaticum non ignobilem; senex Episcopus factus Mylensis, verso stylo in studiis ecclesiasticis consenescit. Scripsit et bene magna volumina Stephanus Doletus homo Gallus quae mihi volvere nunquam fuit animus: trivialibus enim illa et scholarum magistris scripta sunt ad trivialem elegantiam comparandam; verum et eius carmina feruntur, satis illa quidem tolerabilia, sed arrogantiae plena, quam cum et in coelum et pietatem extulisset, illum merito impietatis procella e medio sustulit. Fuit et Bonaventura Pistophilus inter mediocres poetas ut qui cum Strozis sit versatus, sed in conficiendis epistolis ad Principes et viros primarios el egantiss(imus) fu it in hoc nostro idiomate, quare eum sibi a secretis Alphonsus Princeps noster ascivit; hic et philosophiae post eloquentiam et poeticam operam sub Leoniceno non nihil dedit, ideoque gratus discipulus doctori sepulchrum honorificentiss(ime) poni curavit. Hic Ferrinum suae bibliothecae haeredem reliquit: quem Ferrinum non sine piaculo hoc loco silentio praeterirem, qui versiculos, ut scitis, cum Latinos, tum Hetruscos politos ac tersos pangebat, ut mittam quam elegantes principales epistolas conscriberet. Sed de eo nihil est quod plura vobis enarrem. Eulogium tantum vobis afferam, quod noster hic Lilius in eius funere composuit.</p>
<p>D(is) M(anibus)</p>
<p>Barth(olomaeo) Ferrino ab epistolis duorum subinde Principum Alph(onsi) et Herc(ulis) Estens(ium), qui ob eius fidem, integritatem, prudentiam ac taciturnitatem, et in negocils gerendis dexteritatem, multo maiora erga eum animo conceperant; hic unus omnium aulae, urbi, provinciae caeterisque omnibus officiosus, adeoque gratiosus fuit, ut in ipso aetatis suae flore immatura morte praereptum simul omnes una collachrymarint. Ecaterina uxor ex eo iam septem liberorum mater moestiss(ima) pos(uit). Vixit annis p(lus) m(inus) VIII”.</p>
<p>Tunc ego: “Ricci – inquam – si plane de Ferrino dicere volebas particulam illam recitare debueras, quae de eius tota vita est in tua luculenta illa oratione de eius obitu descripta et edita, vel ex Alb(erti) Lolii vernacula funebri oratione, vel, si brevius concinniusque volebas, tuum illud epitaphium, quod in eius sepulchro pulcherrimis literis est inscriptum in Mariae Consolationis aede. Sed de Ferrino iam satis: video enim vos omnes super eius memoria animo commotos; quare ad caeteros te convertas”.</p>
<p>“Sic faciam”: inquit Riccius; et simul in me conversus: “Tuum – inquit – Lili Cynthium Io(annem) Bapt(istam) Gyraldum imprimis afferam, qui ut aetate et amore Ferrino fuerat aequalis, ita in studiis philosophiae longe superior, qui ob praeclaras ipsius dotes, cum ipse philosophiae et medicinae operam daret, easque publice profiteretur, primum a Principe hoc nostro, et Tribuno pleb(is) totoque Senatu, in humanitatis studiis, in demortui Coelii Calcagnini locum suffectus est, et non multo post idem Princeps in suorum a secretis collegium ascivit: hic enim quantum in arte oratoria et poetica profecerit, nostis omnes; quid enim dicam in vernaculo quem isti vocant Hetrusco sermone? Eius enim tragoedias, com&lt;o&gt;edias, ac antiquas satyras, per tot annos intermissas actas maximo cum plausu audistis et vidistis; legistis et epigrammata hoc est cantiortes quas Flammas inscripsit; vidistis eius poemata Latina, Herc(ulem) principem salutatum, heroico versu, aeclogas, elegias, epigrammata, et alia iam bis typis publicata. Permittatis oro me de Cynthio ex amoris abundantia, et si vobis haec notissima, dixisse”. Tunc Didacus: “Non minori causa, si non elegantia de Cynthio dicere voluissem”. Didacum excepit Riccius: “Fratrem habet Cynthius Flavium Ant(onium) Gyraldum, qui epigrammata et elegias non minore cultu et argutia componere est solitus, sed cum quietiori vitae se tradiderit, ne dicam ocio ignobili, sua carmina minus in apertum prodit: audite quaeso eius distichon, quod de glorioso quodam poeta [cui Pignius cognomen], se iactante in multorum corona, ex tempore fudit.
<quote rend="block">
<lg>
<l>Aesopi veluti variis cornicula plumis</l>
<l>Induta, inter aves conspiciendus ades”.</l>
</lg>
</quote>
[“Sunt item Cynthio inter reliquos filii duo: maiorem natu alterum Lucium Olympium, alterum Marcum Caelium, optimae spci adolescentes. Hos arbitror a parentis moribus et doctrina non abhorrere: tale enim hac tenera aetate de se specimen dederunt, ut omnia de ipsis bona omnes iam cooperint sperare”.]</p>
<p>Et simul hoc dicto Riccius de poetis sermonem continuavit: “Hic per vos – inquit – mihi liceat de Hieronymo Phaletho aliquanto sublatius nunc dicere, cuius amicitia et quotidiana prope consuetudine utor: is enim patria Saonensis ex Liguria nobili loco natus diversas orbis partes circuivit ad capessendas bonas artes et ingenii cultum, quem, ut aiunt, in numerato habet; nam ut mittam iuris et legum peritiam, qua ab Alciato et Catone est insignitus, et versus quoque Latinos, ut eius libelli, qui iam editi sunt, ostendunt, et Hetruscos vernaculos commode pangit, nec eum destituit utraque soluta oratio, ut eius nunc caeteras animi et corporis dotes praeteream; quibus de rebus Herc(ules) princeps noster sapientissimus eum anno superiore inter suos oratores, quos huc illuc ad di[i]versos maximos principes destinat, connumeravit. Scio ego quantum ille absit ab eo quod quidam illi eius successu invidi obiiciunt, sed rumpantur licebit. Ille indies magis proficiet, neque vero Phaletus primus in sua familia iis virtutibus ornatus: patrem habuit Guidonem Phaletum, et poetam et oratorem, cuius utriusque facundiae monumenta ipse perlegi; sed et mater illius literarum non fuit ignara. Habet et fratrem qui a maioribus non degenerat; habuit quoque avum maternum qui perbelle eruditus fuit Dominic(um) Nanum Mirabellium, qui elego carmine nonnulla scripsit, elegias scilicet et epigrammata stilo pene omni Ovidiano; reliquit et opus illud laboriosum ex omni florum genere ex scriptoribus concinnatum, quod a re Polyantheam appellavit. Fuerat et his addendus si non praeponendus horum collega Iac(obus) Actiolus, si non tam parcus ac tenax suorum carminum esset; sed de eius patre et filio, tu Lili planius priore dialogo et tuo carmine ad Thebaldeum testimonium perhibuisti. Poterit et merito quidem quisquis viderit Iac(obi) Novarii adolescentis molliculos versiculos, multa, ut ipse est, praeditos modestia, in hunc scribentium versus ordinem reponere; et quanquam ascitus in numero scribarum Principis nostri, qui sunt ab epistolis, in iisque assidue et accurate versetur, ut pote qui sub avunculo inter primarios a secretis Barth(olomaeo) Prospero viro ornatiss(imo) istam quotidie incudem tundat, non nunquam tamen versibus ludit, in quibus et elegantia et modestia elucet, de quo ideo melius indies sperandum esse in utraque facultate videtur. Quis non inter primos epigrammatum et elegiarum poetas connumeret Ben(edictum) Acoltum Rhavennae Card(inalem)? Quis eo argutior? Quis cultior? Politior? Extant et leguntur eius carmina mira concinnitate composita; mitto nunc solutam orationem, qua pene omnem Cic(eronis) <foreign lang="grc">phrasin</foreign> est assecutus, quod manifestant eius epistolae et libelli; mitto qua benevolentia semper doctos est persecutus, Picum, Molciam, Pierium, Ubaldinum, et te o Lili, quem semper honestiss(imo) magistri nomine vocavit. Mitto Pat(rem) Octavium, Paulum Manutium, Robortellum, alios; et licet in eo utramque paginam fortuna explicuerit nunc foelix tamen apud Hetruscos in studiis conquiescit. Vivit et floret in studiis Paulus Sadoletus Carpentoractensium Pont(ifex) cuius adolescentis versus legi, multa venere et gratiis conspersos: hic si poeticam et eloquentiam quam philosophiam et sacras literas sequi maluisset, unus fuisset, qui Card(inali) suo gentili iure ac merito conferri posset. Vivunt et hodie duo Amasaei, Romulus et Pompilius, pater et filius, viri utriusque linguae peritissimi, ambo bonarum literarum professores, genere quidem Foroiulienses, qui Bononiae tamen diutius versati et functi Honoribus Bononien(ses) cives habentur. Pater e Graeco in Latinum vertit Xenophontis historiam de Cyri ascensu, et Pausaniam; filius de forma Reipublicae vetere Romanorum ex Polybio. Horum ferme aequalis est Adamus [Fumanus] Veronensis bene ac pie literatus, qui cum alumnus Giberti fuerit Veronen(sis) antisti&lt;ti&gt;s eius vitae et morum rationem sectatus D(ivi) Basilii et alia quaedam ex Graeco Latina fecit; et horum quidem trium, ut multa oratione soluta leguntur, ita pauca admodum carmine scripta circunferuntur: quae tamen mihi videre contigit non sine Venere et Gratiis esse visa sunt, et de his vobis hoc loco pauca recensui. Vidi Franc(isci) Robert(elli) Utinensis hendecasyllabos quosdam et elegos non sine Venere et Charite conscriptos: ut iure et merito dignus sit, ut in hac classe censeatur; nam ut ex te quoque audivi o Lili et Graecis versibus aliquando ludit, ut nuper ode lyrica, quam ad Arnoldum Arlenium tuum misit. Sed de hoc viro eruditiss(imo) nihil amplius habeo, quod dicam, praeterquam quod tu nuper de eo epigramma conscripsisti, quod puto vos omnes etiam libenter audire.
<quote rend="block">
<lg>
<l>Robortelle decus novem sororum</l>
<l>Quem texere togaque pallioque</l>
<l>Tibrini decies in amne lotum,</l>
<l>Et Minci decies in amne lotum.</l>
<l>Ecquid spreveris, ah, senem Gyraldum,</l>
<l>Qui mittit tibi plurimam salutem,</l>
<l>Incultae pedibus suae Thaliae</l>
<l>Confectus nimis artuum dolore</l>
<l>Et compage miser solutus omni?</l>
<l>Sed non spreveris, ut puto, imbecillem,</l>
<l>Nec quae te mea tam libens Camoena,</l>
<l>Nunc visit, pater elegantiarum</l>
<l>Cum sis, et pater eruditiorum</l>
<l>Robertelle, decus novem sororum.</l>
</lg>
</quote>
Sebastianum quoque Corradum Regiensem hoc loco commemorabo, siquidem vera sunt, quae mihi eius quidam discipuli retulere et quae tibi sua epistola scripsit, in qua Vergilianum illud usurpat: “Sunt et mihi carmina, me quoque vatem pastores dicunt”; quod etiam ut facilius credam facit eius carmen phalecium ad te Lili missum, quod mihi et Phaletho Iulius Princeps Scandiani ostendit. Sed nunquid et M(arcum) Ant(onium) Maioragium nunc praetermittam? Qui ut scitis paratum habet ingenium ad quaecunque animum intendit, ornatque se peregrinis ac transmarinis disciplinis labori minime parcens, et quanquam non vidi eius ulla carmina praeterquam quaedam iambica veneni plena, quae in maledicum quendam grammaticum, cuius manibus parco, composuerat, et nuperrime quosdam Hetruscos rhythmos, quos in principom Hispaniae Caesaris filium condidit, cum Mediolani divertisset in Belgas ad patrem proficiscens, ex quibus liquido patet non minus carmine valere posse, quam soluta oratione. Verum hos tres quos modo commemoravi a poetica plane excolenda publice auctores interpretandi munus et praelegendi non nihil avocasse videri potest: primus enim Pisis, alter Bononiae, tertius Mediolani profitetur. Sed has tres cultas arbores et bene consitas in dies speramus uberiores, et volemus fructus edituras. Ignoscite luxurianti huic meo sermoni: ex nimia enim processit amoris abundantia, qua illos ob eorum praeclara studia in bonis artibus prosequor; iam iam in viam redeo. Hieronymus vero Quercens ex familia et genere Iulii II Pont(ificis) Max(imi) qui in puerili aetate miraculum visus est in omni doctrinarum genere Ticini, et alibi, et publice peroravit, et diversa carminum opuscula composuit, non modo versu hexametro, &lt;sed et&gt; lyrico caeterisque id genus; vivit adhuc, ut puto, [sed] et inter Gallos versatur. Andr(eas) Dactius Hetruscus Florentiae natus per tempora magni Laurentii Medicis, ut ex ipsius poomatibus liquido conspicere possumus, quae nuper excusa typis Arnoldus Arlenius ad te dono misit, poeta inter mediocres connumerari potest; varia scripsit haud multa cum re: eius tamen quaedam legi ab ociosis queunt. De eo illud mirum, quod senex et caecus publice Graecas litteras professus sit; non multos ante hos dies interiit. Fuit et &lt;in&gt; aliquo versificatorum numero Andr(eas) Sara[n]chus ex Gallia togata qui Res gestas strenui Imperatoris Io(annis) Iac(obi) Triulcii carmine complexus est, sub Lud(ovico) et Franc(isco) Gallorum Regibus: huius certe versus ab iis legi possunt, qui eius aetatis historias vel scire, vel scribere volunt. Parum mihi compertum est an Sarrachus iste huius nostri Bapt(istae) Sara[n]chi aliqua fuerit consanguinitate propinquus, qui in nostri Principis collegio IIII V(i)R(orum) a secretis, et idem Sacri Scrinii praefectus est, et nemini secundus in tabulis publicis conficiendis: qui tamen tot ac tantis negociis pene obrutus non nihil aliquando relaxandi animi gratia se Musis mansuetioribus dedere solet, et versus facere, et alienos libenter legere. Legitur quoque Marcelli Palingenii Stellati liber hexametro versu conscriptus, cui titulus est Zodiacus vitae duodecim voluminibus digestus, quorum singulis titulus est a nomine coelestis signi, ita ut Aries primo praeponatur, opus varium, multisque rebus ad constituendum vitam minime idoneum: quod nisi principi nostro Herc(uli) Estensi (si minus vobis placet Atestio) nuncupatum foret, eius minime meminissem; nam et post eius mortem in eius cineres suevitum est, ob impietatis crimen. Superioribus annis editum fuit opus carmine conscriptum Io(annis) Mariae Velmatii Flaminii de oppido Bagnacaballi in quo veteris et novi testamenti historias est complexus, de quo quid aliud vobis dicam in praesentia non habeo nisi quod ex Franciscanis sodalibus unus est et esse palam cognosci potest. Vidi et Thomae Scaurani versus aliquot elegos, qui legi a semidoctis possunt. Est et Petrus Zanchus Bergomas qui mutato vitae instituto a Sodalibus Basilius vocitatus est; vivit ad huc a prima eius adolescentia mihi cognitus Romae in studiis bonarum literarum versatus, nec minus in sacris bene eruditus; plurima ad hanc diem tum soluta oratione, tum pedestri, et carmine perscripsit, inter quae Romae publicata in manus peritorum vagantur duo libri versu heroico elaborati ad Petr(um) Bembum Card(inalem) qui inscribuntur Hortus Sophiae, et praeterea alia simul impressa; extat et laboriosum opus silva vocabulorum ex optimis auctoribus linguae La&lt;ti&gt;nae, item Nizolii ex Cicerone Paralipomena. Iul(ius) Scaliger, qui prius Burdonis cognomine fuit, Veronensis apprime eruditus, non solum soluta oratione, in qua non nulla leguntur, sed et versu quaedam cecinit, inter quae Elysius (poematis haec inscriptio est) in quo insulam Padi Belvedere Ferrariae Ducis eleganti carmine descripsit, et omnem fere Estensium genealogiam. Nuper eius libellum de numeris comicis legi mira subtilitate concinnatum adeo ut interdum nisi bene in numeris versatus lector se possit explicare; scripsit et alia multa, sed quae non ad rem faciunt. Vivit adhuc Scipio Baldus Finalen(sis) cui ingenium ad poeticam pronum esse ex eius plurimis versibus facile cognoscimus; multa edidit, plura ad huc supprimit; de hoc multis non agam: illum enim vos ipsi et cognoscitis et amatis. Valuit et Card(inalis) Aegidius carmine Latino sed et vernaculo Hetruscorum; extant non nulla ipsius apud quosdam carmina, quae illius ingenii sublimitatem ostendunt, sed conversus ad linguarum notitiam in sacrae Theologiae studiis conquievit. Fuere et eodem ferme tempore alii plerique vates qui vernacula lingua poemata condidere, ut Ma&lt;t&gt;th(aeus) Marius Boiardus Comes Scandiani, Aloisius Pulcius Florentinus, et item Hieronymus Benivenius et Politianus, Nicolaus Corrigia Corrigiensis princeps magnificusque Laurentius Medices. Sed nimius sim, si cunctos complecti velim: tonsores enim et sutores opificesque sellularios multos etiam ex fece haustos enumerare oporteret. Ex quo nescio qui viri alioqui docti in eam haeresin incidere, ut non modo vernaculas velint Latinis literis aequare, verum etiam anteponere, quin et id etiam literis prodidere; qui autem primi rhythmos et huiuscemodi carminum genus invexere, vel invenere potius, variae sunt summorum virorum sententiae: quidam enim in Siculos et Regnicolas retulere, plerique in Hetruscos, unde et sermo Thuscanus dictus est; alii non nulli in provinciales idest eam partem Galliae, quae Provincia nuncupatur; alii alia, de quibus primum Colotius, deinde Bembus pluribus disseruere, praeter eos vero, quos et priore dialogo et hoc ipso complexi sumus. Sunt et fuere non nulli, qui tamen digni sunt ut a nobis hoc loco commemorentur, ut Hannibal Charus inter hos felicissimus quidem poeta atque imprimis in iis rhythmis, in quibus deflet Io(annis) Guidiccioni[s] Forosempronien(sis) Pont(ificis) interitum; soluto quoque sermone plurimum valet, ut eius indicant pleraeque epistolae, quae passim per ora hominum vagantur, et quarum aliquae inter miscellaneas collectas epistolas passim leguntur. Est et Bernardus Capellus Patricius Venetus, cuius Hetrusco idiomate epigrammata multa leguntur, referta illa quidem multis luminibus ingenii et linguae lepore. Est et Bernardus Tassus olim quidem ab epistolis secretioribus nostrae Principis, nunc vero Principis Salernitani, vir profecto felicissimi ingenii: cuius inter caetera huius vulgaris dicendi generis tres libelli per rhythmos passim leguntur, sub iuniperique arboris figmento Ill(ustrissimam) Iuniperam Malatestam elegantissime celebrat. Est et in hoc sermonis vernaculi genere Nicolaus Amanius illustris et acuti ingenii, cuius multa poemata leguntur inter quae est illa cantio, qua deflet multo cum pathet et miseratione acerbam filii Hippolyti mortem. Fuit et in horum numero Io(annes) Guidiccionus poeta admirandi ingenii, in cuius scriptis mirae animi conceptiones cernuntur, verbis etiam non minus electis proditae et explicatae: sed interdum obscurior esse videtur quam par esset in ea dicendi forma; in his vero carminibus, in quibus Italiae miseras calamitates atque infortunia complorat, suae istius praeclarae dictionis testimonia legentibus exhibet. Fuit et praeclari ingenii prope haec nostra tempora Io(annes) Oricellarius nobilis Florentinus, cuius tragoedia Rosimunda conscripta legitur, qua fabula manifeste videtur Euripidis aemulator, dum Hecubam illius imitatur; hic primus quidem in fabulis tragicis choros invexit rhythmis solutis, ut praecipue ostendit tertius eius tragoediae chorus. Scripsit et scribit in dies Ill(ustrissimus) Herc(ules) Bentivolus vernacula et Latina, quae digna sunt et eius nobilitate et elegantia: quorum pleraque edita, in manibus eruditorum versantur. De eo parcius dico, quod tu Lili satis in praefatione sexti Dialogi de poetis dixisti, et in praefatione Syntagmatum de Baccho et Diana. Io(annes) a Casa (si vobis minus placet Casius) Florentinus, qui Beneventanus Pont(ifex) Summi Pont(ificis) nunc legatum agit apud Ducem et R(em) P(ublicam) Venetam, dignus et ipse mihi videtur, ut in hoc ordine poetarum collocetur; nam et vidi quaedam ipsius Hetrusco idiomate composita, quae ipsum supra mediocre subsellium reponendum arguant; mitto quod et Latine et erudite scribit. Esset et inter primos in hoc scribendi genere meo quidem iudicio reponendus Claudius Ptolemaeus Senensis, nisi vulgaria haec et vernacula ad antiquorum Latinorum normam revocare studuisset, qua in re, si non potius haeresi, multos invenit, qui eum sequerentur, ut infelix ille Fr(anciscus) Valerius. Claudio isti Ptolemaeo eadem pene diligentia incessit, quae nuper Trissino et pridem Claudio Caes(ari) Imp(eratori), ut novos characteres literarum excogitare voluerit, qua tamen in re et multos habet sui studiosos. Extant et leguntur a multis avide imprimis quae ab eo scripta sunt, gradus amoris Platonici et pacis sermones aliaque. [Est et inter Thuscos Benedictus Varchius, non modo in Thusco et vernaculo sermone cum gloria versatus, sed et Graecis et Latinis literis eruditus, cuius Latinos versus non sine Venere conditos legi, heroicos et epigrammata: Cynthio gentili meo amicissimus, ob communia studia et insignem utriusque animi candorem.] Est et hic Ferrariae apud nos Albertus Regiensis, qui cum primum Philosophiae operam navaret, coactus, ut puto, egestate ludum aperuit, et docet in Trivio. Hic epigrammata Hetrusca supra fere quam credi possit pulcherrimis et argutiss(imis) rhythmis interdum conficit, quae ut mea quidem est opinio cum omnibus nostrae aetatis versibus Hetruscis conferri possunt. Similes etiam cantiones habet, sed imperfectas: nisi enim lectisterniorum fabula ridiculum eum apud Principes fecisset, libenter in hunc poetarum ordinem collocarem. Est et in ore multorum Alamannus Florentinus qui pro Hetruria Gallias incolit, cuius plurima in hoc vernaculo dicendi genere feruntur, quae cum &lt;nec&gt; a me visa nec lecta praeter ex Sophocle in Hetruscum idioma conversam Antigonem, ideo praetermissa. Fuere et duo in suo genere arguti et mordaces non sine salibus Franc(iscus) Bernia Bibiennas et Maurus Foroiuliensis, quorum ut scitis multa leguntur a doctis et indoctis Fuere pene non viris inferiores duae illustres Principes et poetriae, Victoria Columnia Piscariae, et Veronice Gambara Corrigiensis, quarum utriusque pro sexus qualitate divina leguntur poemata quae eo cupidius a plerisque leguntur, quo sunt ab illustribus matronis composita; audio et alias emergere quae suo et aliorum praeconio post hac celebrabuntur. Speronum Patavinum non inter hos vernaculos recensui, qui Thuscanismum consectati sunt, quoniam philosophus magis quam poeta multis videtur. Audivi et Franciscum Bolognetum nobilem Bononiensem libros quosdam de Fl(avio) Constante Caes(are) confecisse (quos enim alii cantus vulgares appellant iste libros nuncupat); vir est multi ingenii multaeque lectionis, et in rebus agendis dexter et paratus. Sed iam videor de vernaculis satis multa dixisse cum eorum carmina nunc passim per urbium fora et vicos etiam a pueris concinantur”.</p>
<p>“Et quidem recte – inquit Antimachus –, et proinde redde nobis si quos habes Latinos amplius”. “Non desunt – inquit Riccius – [, si velimus Goricianam evolvere, vel si eos, quibus Paulus Iovius sua Elogia tam virorum in disciplinis quam in re militari illustrium ornare conatus est, connumeraremus, non inquam desunt] et quidem plerique adhuc viventes, quorum non nullos vobis referam, quorum versus ad meam notitiam pervenere. Nam et multo plures et esse et fuisse mihi persuasum habeo: minus enim huc omnium scripta perferuntur, ut fit Romae, Venetiis, et Luteciae Parisiorum. Inter hos igitur imprimis commemorabo Scipionem Capycium poetam ex Neapolitano Regno qui in aliquo poetarum numero censendus est. Eius ego tres libros carmine heroico conscriptos legi de Vate maximo inscriptos, quos ita exorsus est.
<quote rend="block">
<lg>
<l>Egregium iuvenem terris qui numine missus</l>
<l>Divino, aeterni patefecit luminis ortum,</l>
<l>Surgentisque canam verae primordia Lucis.</l>
</lg>
</quote>
Aonius Palearius poeta, ut opinor, Verulanus vir non in poetica modo eleganti ingenio sed et soluta oratione, qui nunc publice Lucae profitetur bonas literas: editus eius est liber de Immortalitate animorum heroico carmine ad Card(inalem) ampliss(imum) et doctiss(imum) Sadoletum; legi et eius elegantem orationem de R(e) P(ublica) Lucensium. Quis non miretur in omni carminum ferme genere facilitatem Pet(ri) Myrtei Foroiulien(sis) poetae? Cui si accessisset animi constantia nec tam erro et vagus esset, posset cum multis et quidem primariis conferri, cum et ipsius versus tanti fecerit Iovius historicus ut sua Eulogia eis se honestare putaverit. Pet(rus) Angelius Bargaeus ex oppido Hetruriae, qui nunc Pisis profitetur Graecas et Latinas literas, multa scripsisse fertur, inter quae ego de venatione libros et aeclogas quasdam vidi; scribit et Graecos versus; de eo speranda sunt in dies meliora. Gulielmus Bigotius Lavalensis scripsit diversa poomata: Catoptron idest speculum ad emendationem inventutis, Epithalamion pro D(omino) Henrico caduceatore I(mperatoris) C(aesaris), epigrammata in Empiricum quendam una cum elegia ad libellum suum, et aliis quibusdam. Ian[n]us Anysius poeta facilis multa reliquit poemata diversorum argumentorum quae longum esset recensere. Huius frater Cosmus imitatus vestigia et ipse in poetica profecit, quae cuius ordinis sint, facillime emunctae naris censor iudicabit, ne vobis hic multa inculcem. Lud(ovici) Pariseti iunioris Regiensis multa poemata extant, quae ego quidem vidi sed non accurate legi. De Hieronymo Pariseto non attinet plura dicere qui iuris quidem peritus bonis tamen literis apprime eruditus ut qui exierit e Schola Alciati, et Graece et Latine doctus versus aliquando componit. Cataldus Siculus scripsit de morte Alph(onsi) Principis, de bello Aphrico, et quatuor aut quinque libros elegiarum, et alia. Iac(obus) Lebetius Ferrarien(sis) inter Sodales Canonicos S(ancti) Servatoris bonis literis imbutus, et imprimis poetica, cuius poemata non nulla excusa Ferrariae leguntur, et alia pleraque adhuc ab eo supprimuntur. Io(annes) Birretarius Mutinen(sis) Sacerdos cum in bonis literis, tum in vernacula poesi mirum iuvenis proficere visus est, atque imprimis in cantionibus ita argutus, tersus et ornatus videbatur, ut cum eius non nullas Bembus et Bibiennas aliique probati legissent, eum inter raros futurum sperarent, quare et Molcia noster eum domi suae domesticum alebat; mox mutato dicendi genere totum se sacris literis addixit, unde factum est, ut Mutinen(sis) omnis Academia eum patrem ac parentem vocaret, et patris loco haberet, donec ei non nihil turbarum a pietatis inquisitoribus factum est: sic ut cogeretur Romam proficisci ad de se dicendum causam ubi post aliquot menses absolutus Mutinae in patria senex quiescere dicitur. Nec hoc loco praeterierim Aelium Iulium Crottum Cremonensem non in poetica solum cognitum, sed et aliis plerisque artibus ingenuis, qui et nonnullos edidit libellos sui ingenii et poetices facultatis documenta praebentes, sed et quotidie aliqua componit quae sicut aetate ille maturior, sic et eius scripta censemus veluti ea sunt quae ad te Lili scripta dedit iambica, hendecasyllabos, eclogas aliaque diversi generis carmina. Vidi et superioribus his diebus Ioannis Bapt(istae) Amalthei quosdam versus inter quos aeclogas, elegos et epigrammata: iuvenis hic ut audio trilinguis, de quo bene sperandum. Cuiatis sit nescio, sed eum Foroiuliensem audio; eumque Venetiis apud Lipomanos iuventutis institutorem agere”. [“Vivit adhuc Laurentius Gambara Riulanus ex Brixia, cuius poemata nuper legi Romae excusa non indigna illa quidem lectione bonorum; nam et numeris poeticis ac figuris et varia eruditione habetur insignis. Romae versatur Basilio nostro Zancho carissimus amicus, ut ex eius carmine facile cognoscimus et Zanchi ipsius epistolis. Praeterea Ant(onium) Franciscum Rainerium Mediolanensem, Honoratum Fasitelium, Augustum Cocceianum Brixiensem, Gabrielem Faernum Cremonensem, Antonium Vulpium Novocomensem, Parthenium Paravicinum ac ipsum Novocomensem, Georgium Iodocum Bergomensem, Angelum Perotium Camertem, Ptolemacum Gallium Comensem, Iulium Feroldum Cremonensem, Franciscum Manfredum et ipsum Cremonensem, Ioh(annem) Paulum Amanium Cremensem, Paulum iuniorem et Iulium Iovios, Fabium Benevolentium Senensem, Hieron(ymum) Olgiatum Percussorem, Landrianum Mediolanensem, Andream Angulium, Antonium Vaccam, Ant(onium) Sanfelicium, Placidium Placentinum, Lud(ovicum) Dominicum et ipsum Placentinum, Io(annem) Baptistam Gabium, Ferdinandum Balamium Siculum, Fab(ium) Segnium Floren(tinum), Petrum Alvarium Romanum, Laelium Caranum, Martinum Cromerum Sarmatam, Alexandrum Suiten&lt;i&gt;um Germanum”.]</p>
<p>Quibus sic a Riccio expositis, Antimachus subdidit: “Postquam es in isto dicendi cursu o Ricci de Academiis etiam aliquid in medium afferas, quae his annis proximis in aliquot Italiae urbibus constitutae sunt”. Cui sic Riccius non cunctatus respondit: “De Academiis quae in plerisque urbibus erectae sunt, nihil in universum statuere possum; nam illae quidem multum splendoris ac lucis praeferre videbantur. Sed paulo post in fumum et nebulas evanuerunt: verum et earum cognomina quales essent futurae significabant, quare de his nolo verba faciamus. Nam quaedam vix inchoatae esse desierunt, ut quam erigere hic Alb(ertus) Lollius enixe studebat, de qua extat et legitur oratio Ferrini nostri, et item altera ipsius Lollii. Ergo de poetis nostrae aetatis perficiamus; de his Academiis alias seorsum cum plus ocii fuerit, agemus. Ita censes Antimache, vosque caeteri?” Tunc nobis omnibus Riccio annuentibus Riccius ita subdidit: “Federicus Scotus et Constantius Landus Comites Placentini omnem suam pueritiam et adolescentiam in humanitatis studiis ac maxime in poetica exercuere, quod eorum testantur carmina edita, itemque orationes; sed mox ambo cum discipuli magni Alciati essent, se ad studia legum et iuris peritiam converterunt, non ut forenses causas ut legulei actitarent, vel ius dicerent, sed ut elegantiam ac doctrinam veterum imprimis Iuriscons(ultorum) adnotarent et admirarentur, id quod eorum quaedam annotamenta, quae mihi aliquando ostendere, facile declarant. Vivunt, et quotidie in bonis literis versantur, praeceptorem Alciatum aemulantes, qui et ipse potest inter poetarum collegium et consortium reponi, eo quod eius extant carmina plurima diversis in urbibus iam impressa, sicut sunt epigrammata et Emblemata: de hoc (e)n(im) illud verissime dici potest quod est apud Cic(eronem) de Scaevola, Iurisperitorum eloquentiss(imus), eloquentium iurisperitissimus. Addam et ego, et polyhistor bonusque poeta, quod tamen multorum aliorum venia et pace dictum velim, ut Lamph(ranci) Gypsi Lugensis Consiliarii et Praefecti praetorio nostri principis, et Laelii Taurelli Fanen(sis) Principis Florentini Iuris Consulti, et Ant(onli) Augustini Hispani, duodecim viri Rotae (ut dicitur) Apostolicae, et nostri Lud(ovici) Catonis aliorumque qui eloquentia et variis disciplinis Iuris scientiam exornare non cessant: sed nostra commendatione non indiget Alciatus, qui suis scriptis iam toti orbi illustris et clarus habetur. Franc(iscus) Luvisinius Utinen(sis) iuvenis est ad poeticam suapte natura et studio maxime propensus, de quo, ut eius ostendunt carmina, quae et ad me, et Eridanus quem D(ivo) Herc(uli) nostro Principi misit de nuptiis Annae Esten(sis), item Epodicum eiusdem carmen, quod de suo ipsius die natali Horatianis numeris ad Calinum scripsit, faciunt, ut in dies de eo longe meliora speranda sint; nunc vero agit Venetiis institutor et praeceptor adolescentum Corneliorum”.</p>
<p>His sic a Riccio commemoratis ego de Mutinensibus in universum sum locutus: “Horum – inquam – ingenia prompta sunt ac parata in utramque partem; nam et in poetica sunt qui acute arrguteque scribant, sed obscure admodum ut Philippus Valentinus et Lud(ovicus) Castelvitrius criticus potius quam poeta, cui non satis Bembus et Sadoletus aures implent ut audio, de quo plura quae loquar non habeo: neque enim eius scripta mihi videre contigit. [Nonnulla illius monumenta nuper mihi allata fuere, et Latina et vernacula lingua composita, quae sane mihi persuaserunt eum iudicio esse[t] quam acerrimo et eruditione non vulgari.] Est et Gabriel Falopius qui se ad rem medicam transtulit; sunt et alii pene innumerabiles, sed unus est inter eos mihi a primis annis cognitus, Ant(onius) Florebellus, qui cum doctrina, tum modestia ac vitae continentia insigni laude est prosequendus; hic cum Sadoleto diutius versatus, eius omnem vitam aemulatur, et quamquam eius versus non legerim, quad meminerim, extant tamen edita eius quaedam opuscula soluta oratione, quae quod de eo vobis ipse attuli verissima esse demonst&lt;r&gt;ant. Caroli Sigonii nec carmina nec orationes legi, ideo eius non memini; publice Graecas et Latinas literas Mutinae profitetur. Brixia multos habet eruditos, sed non et poetas, ut eius filia Verona: inter eruditos quidem magnus ubique Pater Octavius, nisi quod stilo abstinet, nec suas opes publica taberna venditat. Versificatores etiam potius quam poetas fovet ipsa Brixia”.</p>
<p>Haec cum a me dicta fuissent: “De meis Mantuanis – inquit Antimachus – nihil praeterea? Sunt enim et plures qui in hoc poetarum coetu digni sunt ut connumerentur, inter quos isti Laellus et Hippolytus Capilupi fratres Mantuani, quorum cum Latina, tum Hetrusca multis luminibus ingenii lita, sed non caestro ac stilo Vergilii ac Petrarchae polita leguntur, quae illos non indignos demonstrant, ut inter poetas nostrae aetatis reponantur. Fuit Ieremias Cusaturus Mantuanus et ipse poeta et sacrificulus, qui mira facilitate prope Ovidiana inter caetera sua poemata reliquit Fastorum libros, in quibus et antiquas gentium cerimonias et nostras complexus est; huius poetae carmina nondum quod sciam sunt edita, et ab eius posteris, ut audio, supprimuntur. Galeacius quoque Gonzaga, qui ut Ill(ustrissimus) genere, sic et carmine, ac Mantuae quidem natus, hic tamen Ferrariae plurimum in aula versatus comes principis; nunc prorex Mutinam gubernat: leguntur eius carmina multa, sed non edita. Sunt et alii Mantuani, quorum scripta ad notitiam meam non pervenere; fuit et Peregrinus Moratus grammaticus, criticus Mantuanus: hic et Latinos et vernaculos versus plurimos componere solitus fuit, quorum pars edita, pars adhuc supprimitur. Ferrariae tamen hic diu est versatus nobilium adolescentium magister, ubi et uxorem duxit, ex qua liberos suscepit, quos inter est Olympia Morata puella supra sexum ingeniosa: nam non contenta vernaculo sermone, Latinas et Graecas literas apprime erudita miraculum fere omnibus, qui eam audiunt, esse videtur; haec &lt;h&gt;is diebus nupsit Grunthero huic nostro, qui et eam in Germaniam ad urbem patriam Herbipolin transferre meditatur. [Est et Mantuanus Io(annes) Baptista Possevinus, quem audio de honore libellum, seu mavis dialogum, Thusce ea felicitate composuisse, ut nemo honoris cupidior illum in delitiis non sit habiturus. Hic fratrem habet Antonium praeclaro ingenio, et hoc fratre non indignum, quem et optimis studiis et poeticae facultati operam navare felicissime intelligo.] Mantuanus [etiam] immo vester ex multo tempore Io(annes) Ant(onius) Burgus, ex cuius ludo hic multi prodiere in omni facultate docti discipuli cum philosophi ac medici, tum Iur(is) cons(ulti), cuius multa extant carmina: sed non edita, quae ille amicis quidem legenda et describenda exhibet; vivit adhuc in viridi senecta”.</p>
<p>Haec cum ita ab Antimacho de Mantuanis suis dicta fuissent, tunc ego: “Quid vetat praeter iam dictos de Ferr(ariensibus) etiam aliquos longe quidem repetitos hic vobis recensere? Quos inter Lud(ovicus) Carbo, de quo et alibi meminimus, insignem gloriam suo tempore est adeptus: floruit enim Leonello Principe et Borsio Estensibus huic urbi imperantibus; plurima cum soluta oratione tum versu conscripsit, quae florido, sed humili stilo a paucis habentur; discipulus hic Gazae fuit, et in hac nostra urbe, quoad vixit, publice Graccas et Latinas literas professus est; pestilentia absumptus, quo tempore Veneti cum Ferrarien(sibus) bellum gessere anno a Christi natali 1482. Nec incelebris poeta et grammaticus noster Ferrarien(sis) fuit Curius Lancilotus Pasius laurea insignitus, qui post carmina, ut ea ferebant tempora, non penitus insulsa, libros reliquit S(enatui) P(opulo)Q(ue) Regien(si) inscriptos de literatura non vulgari, ob cuius librorum eruditionem eius gloriae nonnulli invidi eum Pomp(onio) Laeto furto illos subtraxisse distulerunt. Fuit et Daniel Finus non insulsus omnino poeta, qui plurima quidem opuscula scripsit, sed non edita praeter pauca. Vivit Gabriel Areostus Ludovici frater, de quo priore dialogo actum est; qui Gabriel suapte natura ac ingenio ad poeticam fertur, cuius poomata varia et varii generis carmina leguntur, et nisi totius corporis membris ac nervis contractus fuisset, potuisset in hac facultate bonis conferri: ingenium certe ei non deest, nec inveniendi aut disponendi facultas. Fuere et mea aetate et familiaritate iuncti duo, qui Romae periere: Aeneas Gerardinus, qui absorptus meretricum procellis peste periit, suis omnibus scriptis amissis; alter vero fuit Albertus Cistarellus, qui eo ulterius processisset et doctrina et moribus, nisi curiae Romanae ambitio illum in alicuius Pont(ificatus) desiderium rapuisset, quod eum tam diu tenuit, quoad eum mors matura e medio sustulit: eius scripta cum eo deperdita esse existimo, praeter poema heroicum non aspernandum, quod in D(ivam) Annam Goricianam composuit, quod et Romae excusum in Goriciana legitur”. [“Recitavit mihi his proximis diebus et lyricos et epigrammata quaedam Archelaus Actiolus, huius nostri Iacobi Actioli filius, quem in poetica avum et patrem secuturum spero”.] Hic Riccius: “Quoniam de te Lili nostrum nullus, ne&lt;que&gt; quidem de[que] tuis carminibus adhuc verbum fecit, puto mihi hoc reservatum, ut de te loquar: ego vero &lt;te&gt; in hoc poetarum genere cum optimis quibusque conferam, cum hymnos, elegias, et epigrammata tot scripseris, quae tamen distincte iuvenilia, senilia, et sacra nuncupare soles”.</p>
<p>Quem ut ridentem de me plura dicturum conspexi, sermonem interrupi: “Ex nostris quoque multi sunt hodie qui, si in hoc stadii curriculo et in hoc pulvere et arena poeticae facultatis perstitissent, multis lauream et palmam abstulissent; sed eos ferme ex carceribus egressos alios philosophia et medicina seduxit, alios Pont(ificatus) et ius civile. Nam quis Fabio Antimacho huius M(arci) Ant(onii) filio Graece ac Latine instructior? Quis Franc(isco) Severo Argentensi torosior, labor&lt;i&gt;osior, qui in difficillima [dialectices] materia explicanda tropis et metaphoris quas Graeci dicunt usus tam belle pedem effert? Quis Dom(inico) Bondio Magnano argutior ac limatior? Quis Iulio Pontio Moreleto festivior ac plenior? Quisnam et in tragoedia componenda ornatior? Quis Hieronymo Benintendio Belgiarino magis statarius, et amentatas hastas valentius intorquet? Porro quis Iac(obo) Cagnacino paratior ac facilior? Quis Prospero Pasetho gravior ac prudentior? Quis Ronchogallo audacior, copiosior? Quis R(ainaldo) Renato Catone magni Lud(ovici) Cat(onis) filio mollior et delicatior? Sed video vos mirari quod de duobus pene fratribus intimis amicis, Irenaeo Brasavolo et Io(anne) Baptista Pigna, adhuc nihil dixerim, putantes me oblitum; sed sicut ex animo nunquam, ita nec e memoria effluent. Sed Irenaeus paterna imitatus vestigia instructiorem se esse cupit, et exercet in tota re medica; Pigna vero quamquam et ipse in philosophia et medicina sese studiosum praebet, nihilominus humanitatis studia nunquam deserit: nam ut omittam quae adolescens soluta oratione perscripsit de consolatione tres libros ad Thomam Lucen(sem), materterae suae virum, et libellum de ocio, quem ampliss(imo) Card(inali) Salviato misit, et varias epistolas, versus quoque Latinos et rhythmos Hetruscos, et illos quidem argutos ac lepidos indies conficit. Sed et lyricos aggressus, elegos et heroicos tam studiose pangit, ut merito bene de eo sperandum sit: quibus de rebus inducti prudentiss(imus) Princeps noster Herc(ules), et Iac(obus) Troctus Trib(unus) Pleb(is) et Pa(ter) Pat(riae), et Ant(onius) Musa Archiatrus, nostri literarii gymnasii moderator et praefectus eum in professorum alio asscribi voluere, ut extraordinarius humanitatis lectionem pub(lice) Graece et Latine profiteatur. Inter hos non commemoro Alex(andrum) Sardum, qui ex patris Sardi instituto historias consectatur, et quotidie opisthographa collectanea ex omni scriptorum genere conscripta compilat, ut illum omnia scire credas, quae colligit. Herc(ulem) postremo Troctum Alph(onsi) Trocti filium equitem meum vereor ne a bonis literis et Graecis et Latinis non nihil avertant principalis aulae illecebrae et equitandi studium: quod tamen ne fiat parentis diligentia et solertia cavet. Et hos quidem nos ipsi nominavimus cum inter omnes primus fuisset connumerandus Herc(ules) II Esten(sis) Pr(inceps) noster qui, ab ipsa pene infantia, carmina et versus scribere solebat; sed eum deflexit cura dominandi et principatus, et quamquam seorsum non nunquam cum musis se ociosus oblectet, et libenter ab aliis conditos versus scienter perlegat, dissimulanter tamen se hac in parte laudari patitur. Nos tamen o Herc(ules) musarum sacra colentes feras, si non taciti hoc praeterimus, quando et ex tuis cubiculis exivere duo non indigni ut cum poetis connumerentur: Aug(ustinus) Mustius et Nic(olaus) Bendideus, quorum utriusque praeter caetera aulae ornamenta et non inconditos versus legi tum ad me, tum ad alios missos”.</p>
</div2>
<div2>
<head>7</head>
<p>Et simul haec dicens: “Hora – inquam – iam tarda est, et sol inclinat: ideo totius sermonis finem faciamus”. Et ita sermo absolutus fuit, cum et vesper et diei serum iam esset, et ita omnes ad propria, vale dicto, redierunt</p>
</div2>
</div1>
</body>
</text>
</TEI.2>
