<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Su la Scienza Nuova di Vico</title>
      <author>Carlo Cattaneo</author>
    </titleStmt>
    <extent>81 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit001136</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Opere di Giandomenico Romagnosi Carlo Cattaneo Giuseppe Ferrari .</title>
        <title type="part">cap.</title>
        <author>Romagnosi, Gian Domenico</author>
        <editor id="ed">Sestan, Ernesto</editor>
        <publisher>R. Ricciardi</publisher>
        <pubPlace>Milano ; Napoli</pubPlace>
        <date>1957</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>800</date>
    </creation>
    <langUsage><language id="ita">Italiano</language><language id="lat">Latino</language></langUsage>
    <textClass>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Genova</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Genova</name>
      </respStmt>
      <item>Correzione linguistica</item>
    </change>
    <change>
      <date>2005-06-09T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-06-09T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1 n="Su La Scienza Nuova di Vico">
<p>Chi è questo Vico, di cui tanto si dice?</p>

<p>Trent'anni sono Vincenzo Monti raccontava alla gioventù 
congregata ad applaudirlo in Pavia, che Vico aveva scritto la 
<hi rend="italic">Scienza Nuova, la quale era come la montagna di 
Golconda, aspra di rupi e gravida di diamanti</hi>. Ma l'uomo 
eloquente, che additava altrui quel tesoro, moriva parecchi anni 
di poi, senza averne cavato notabile ricchezza per se 
medesimo. Nel santuario stesso della filosofia, nei repertori 
istorici, ove sterili pensatori ottengono spaziose pagine, il 
nome di Vico era appena segnato. Il celebrato <hi rend="italic">Manuale di 
Tennemann</hi>, nel quale hanno ricetto anche li scrittori di 
cabalistica e magia, dice in tutto e per tutto, con breviloquenza 
da registro parochiale, che Vico è nato a Napoli nel 
1670, ed ivi morto nel 1744. 
In Francia, Vico non ebbe rinomanza se non ottant'anni dopo la 
sua morte; ma venne immantinente collocato nel 
novero dei più sublimi intelletti.
</p>
<p>La cagione di questa lunga noncuranza dell'Europa per 
Vico stava nel pregio massimo della sua dottrina, cioè nella 
indipendenza ed originalità. Il pensatore napolitano, educato 
nel secolo XVII, rimase affatto inaccessibile alle dottrine che 
dominarono nel XVIII; e saltando colla mente tutta la 
frapposta età, preluse alle opinioni che solo in quest'ultimo 
ventennio invalsero in tutta l'Europa, e riescono avverse a 
quelle del secolo precedente.
</p>
<p>A che si riduce propriamente codesta opposizione nelle 
dottrine dei due secoli, che un illustre poeta disse <hi rend="italic">l'un 
contro l'altro armato</hi>?
</p>
<p>Se nel secolo XVI, che fu il primo dell'èra moderna, la 
ragione individuale aveva ardito farsi a discutere popolarmente 
li arcani religiosi, e nel XVII li asserti delle scuole filosofiche, 
nel XVIII ella estese quell'aspro sindacato a tutte le instituzioni 
civili. Sommo divenne il contrasto tra la vita delli uomini e i 
loro pensieri. Vivendo in mezzo all'intreccio dei vincoli sociali, 
quelle menti animate dai geometri e acuite dal calcolo 
mercantile, osarono dimandare se, e come, e quanto ciascuna 
instituzione giovasse ad ogni individuo partecipe della civile 
aggregazione. Tutto si valutò dunque col giudicio individuale e 
giusta l'individuale interesse. Si considerò la società come un 
patto fra eguali; si dimandò la revisione del patto, il ritorno 
all'eguaglianza primitiva, la restituzione dello stato naturale del 
genere umano. Le predilezioni delle scole e l'inesplicabile 
eccellenza delle arti e delle lettere antiche sospinsero a 
imaginare un mondo primitivo, educato nelle lingue, nelle arti, 
nelle scienze, nelle leggi da una serie di geni benefici, l'opera 
dei quali sotto lo sforzo della superstizione e della violenza 
fosse venuta oscurandosi successivamente fino alle caligini del 
medio evo, ma potesse coll'opera d'altri geni rivocarsi in breve, 
e quasi di repente, al nativo splendore. Vi fu perfino chi preferì 
ad una fattizia civiltà, ingombra dei ruderi d'ogni tempo e 
piena d'ingiustizie e di corruttele, la semplice e pura 
vita, che li uomini dovevano aver gioito prima del patto sociale 
in seno alla primigenia selva della terra. Adunque lo sforzo 
capitale del pensiero umano nello scorso secolo XVIII era una 
generale censura delle instituzioni del tempo, nel senso d'ogni 
individuo, e all'intento di ristaurare il regno della logica 
naturale e della personale indipendenza.
</p>
<p>Nel secolo presente vi fu quasi riflusso del pensiero umano 
in contrario verso. Si trovò che l'utile d'ogni individuo 
scaturiva dal complesso dell'azienda sociale, né poteva 
avverarsi mai nella solitudine o nel dissociamento. Le più 
complicate instituzioni apparvero necessari effetti del 
consorzio civile e forme della sua esistenza. Si vide che certe 
consuetudini erano scala e preparazione ad altre migliori, alle 
quali i popoli non potevano giungere altrimenti; e così si 
vennero spiegando e giustificando certi ordinamenti transitori, 
che in faccia ad una logica immediata sembravano assurdi e 
barbari. Viceversa s'intravide sotto lo splendore delle libertà 
antiche l'oppressione e la servitù delle moltitudini, e nella 
dolorosa ruina di quelle meravigliose civiltà si riconobbe un 
evento che poteva condurre all'emancipazione degli oppressi. 
La consolante dottrina del progresso si svolse dal seno 
dell'istoria; si vide il genere umano elevarsi dalla ferocia del 
vivere ferino, attraverso alla guerra, alla schiavitù, alle 
devastazioni, alle tirannidi, ai supplici, alle torture, sino 
all'effezione graduale dell'utile, del giusto, dell'equo, 
del bello, del vero, della pace, della carità. Allora si rallentò 
quell'inesorabile censura, spinta dai nostri padri nel diretto 
interesse dell'individuo; e in quella vece si promosse 
un'interpretazione benigna, benigna forse oltre misura, di tutte 
le transazioni scalari e successive della civil società: si 
giustificò il senso commune dei popoli, che aveva sancito e 
venerato ciò che era rispettivamente opportuno ai luoghi e ai 
tempi; e le leggi più celebri apparvero piuttosto frutti d'una 
certa graduale maturanza d'interessi e d'opinioni, che liberi 
decreti della mente individua dei legislatori. Perloché la 
tendenza più commune del pensiero istorico in questo secolo 
XIX è una generale spiegazione delle successive forme civili, 
in quanto promovono gradualmente lo spontaneo sviluppo 
dell'individuo e il suo bene, nello sviluppo e nel bene 
dell'intera società.
</p>
<p>Questo commune movimento delle dottrine filosofiche e 
istoriche nell'età nostra si diramò poi per molte strade assai 
divergenti. Li uni mettendosi a tutta carriera nella idea delle 
successive evoluzioni sociali, vollero stringere un corso di 
secoli in poche giornate, e s'appresero di slancio al sogno d'un 
incivilimento nuovo e inudito, senza famiglia, senza eredità, 
senza proprietà, Altri al contrario acquietandosi nella generale 
giustificazione dei fatti, e confidando nel genio naturale delle 
moltitudini, e nella forza ingenita che spinge le cose al 
compimento d'un ordine prestabilito, ricadono nel fatalismo 
dell'Oriente, e maledicendo alla virtù infelice santificano la 
vittoria e adorano la forza. Altri frantesero la giustificazione 
istorica del passato; e vi supposero la necessità di ritornare le 
cose ai loro principî; e vanamente additarono come mèta ad 
un viaggio retrogrado dell'umanità, ora l'una ora l'altra delle età 
già consumate. In mezzo a queste aberrazioni, i più veggenti 
sanno congiungere la fiducia nel progresso alla paziente 
accettazione delle lente e graduate sue fasi, e alla critica 
proporzionale e perseverante, ch'è pur necessaria a 
promoverlo. Essi sanno discernere le instituzioni transitorie e 
caduche da quelle senza cui l'umano consorzio non regge. Essi 
nutrono la generosa persuasione che l'individuo non è sempre 
ricco strumento del tempo, ma una forza libera e viva, la quale 
tratto tratto può far trapiombare la dubia bilancia delle umane 
cose. Questa scola pratica, che studia il campo della libertà 
umana nel seno della necessità e del tempo, deve librarsi tra la 
violenza logica delle dottrine passate, e l'indolente e servile 
ottimismo delle dottrine che si levarono sulla ruina di quelle.
</p>
<p>Certamente le scienze umane non ebbero mai stadi più 
sublimi, poich'essi non riguardano l'una soltanto o l'altra 
particella delle cose di quaggiù, ma contemplano quasi da un 
seggio elevato ne' cieli il corso universale del genere umano, 
il quale solamente <hi rend="italic">sotto certe leggi e con una certa serie 
d'evoluzioni</hi> a poco a poco trae dall'infantile ferocia del 
selvaggio e dalla squallidezza nativa del globo i popoli, i 
campi, le città, le arti, le scienze, i costumi. Le più minute 
questioni, che tuttodì si levano sui particolari interessi dei 
consorzi civili hanno tutte la più profonda radice in queste 
speculazioni, che l'intelligenza vulgare chiama vane e arbitrarie 
perché non le comprende. Quanti grandi disegni, quanti 
progetti d'innovazioni o di ristaurazioni, di nuove civiltà, di 
vaste colonie, dopo immenso e doloroso dispendio di tesoro, di 
pace e di sangue, tornarono in vituperevole nullità, perché 
ripugnavano al corso obligato delle nazionali evoluzioni, che la 
scienza non conosceva peranco, e l'arte dello stato, non poteva 
perciò introdurre ne' suoi computi preventivi! E al contrario, 
quante volte i furori della superstizione, li eccessi della forza, 
le depravazioni del malgoverno, le lunghe e pertinaci 
machinazioni della cupidigia concorsero a fondare un ordine di 
cose affatto opposto a quello che si era voluto! Quante volte le 
violenze del fanatismo prepararono inaspettate le transazioni 
della tolleranza, li oppressori crearono la forza morale che 
produsse l'emancipazione, le republiche municipali fondarono 
la potenza e lo splendore delle monarchie, e il concentramento 
del potere dispose il campo alla libertà popolare! Li studi 
istorici, i quali nel secolo scorso prendevano di mira 
principalmente i fatti che riguardano direttamente il bene e il 
male dell'umanità, tendono nel nostro secolo a chiarire 
piuttosto le indirette e tortuose vie, per le quali il genere umano 
s'avviò d'errore in errore e d'eccesso in eccesso verso la mèta 
della scienza e della civiltà.
</p>
<p>Che se anco queste indagini non diffondessero tanta luce 
sul corso delle nazioni, elle gioverebbero pur sempre alla 
conoscenza dell'uomo, e amplierebbero i confini della 
filosofia. L'uomo delle scole metafisiche non è veramente 
l'uomo della selva piuttosto che l'uomo della città, non è 
piuttosto lo Spartano che il Sibarita, il Toscano che 
l'Ottentotto. La metafisica non cercò per quali gradi 
dall'indolenza dell'epicureo, che siede nell'ombra dei dotti orti 
mentre la patria cade, l'uomo possa trapassare alla veemenza 
d'una banda di settari che corre a vincere o morire sui passi del 
profeta. Essa non indagò quelle alternative di gloria e di 
sventura, che fanno d'un popolo illustre una razza di vili senza 
vergogna, o dal profondo della viltà fanno sfolgorar di repente 
una generazione d'eroi. Sopravive tuttora su qualche remota 
spiaggia del globo l'uomo canibale che contende alle fiere le 
carni del suo simile, mentre il pensatore europeo si delizia 
nelle utopie della più delicata beneficenza. Questi due viventi 
stanno a contrari estremi dell'umanità; fra l'uno e l'altro 
s'interpone tutta l'innumerevol serie delle varietà nazionali e 
delle trasformazioni istoriche. Ebbene, sotto il fioco e dubio 
lume della metafisica, e nell'angusto campo della <hi rend="italic">coscienza 
psicologica</hi>, non appare fra questi due ripugnanti divario 
alcuno; nel selvaggio e nel pensatore la metafisica trova la 
stessa <hi rend="italic">quantità d'uomo</hi> e la stessa <hi rend="italic">qualità</hi>. 
Aristotele può edificare nell'uno e nell'altro lo stesso numero di 
<hi rend="italic">categorie</hi>; Platone pone a giacere nel selvaggio lo stesso 
stuolo d'<hi rend="italic">idee</hi> che vigila nel pensatore, Kant dovrebbe 
distillare dall'uno e dall'altro la stessa <hi rend="italic">ragione pura</hi>, 
perché i fatti dell'istoria sono per lui mere parvenze 
d'un'uniforme subiettività; i nostri redivivi spinosiani 
potrebbero piantar nella coscienza, del canibale il perno 
dell'ente, e farne centro all'universo, e confonderlo quasi colla 
divinità. Qui fra la dottrina e il fatto dell'uomo, si spalanca un 
abisso incommensurabile. Le scole non presero un campo che 
basti ad adagiarvi la scienza e dispiegarvi tutto il ventaglio 
delle umane idee.
</p>
<p>Ecco dunque vasto e nuovo argomento: lo sviluppo 
istorico del pensiero universale: narrare per quali impulsi e con 
qual procedimento lo stesso genere umano, ch'erra tuttavia 
nelle selve d'un emisferio, abbia potuto in altro emisferio 
tessere intorno a sé l'ampia tela delle leggi, dei riti, delle 
scienze, delle arti, e siasi talmente inviluppato in questa sua 
fattura, che non se ne possa più sciogliere per tornare alla 
primiera selvatichezza.
</p>
<p>Chi si rinserrasse con Cartesio nella solitudine della 
coscienza, non potrebbe mai scoprirvi il concetto di quelle 
tante trasformazioni a cui l'uomo soggiace. Se non contempla 
<hi rend="italic">sé nelli altri</hi>, ossia nell'<hi rend="italic">istoria</hi>, crede impossibile i 
conviti dei canibali, le superstizioni dei Negri, i furori 
delli Unni, la corruzione del Basso Imperio. Non potrebbe mai 
imaginarsi <hi rend="italic">a priori</hi> il mondo della favola, il mondo della 
musica, il mondo della politica, e le incantevoli combinazioni 
della parola, li edifici del calcolo astronomico, le creazioni 
dell'imaginativa, e tutti quei giudicî irresistibili, i quali, 
sgorgando dalle viscere della società, traggono seco la ragione 
e la volontà d'ogni uomo che vive in quel luogo e in quel 
tempo, e fanno in lui quasi una seconda ragione.
</p>
<p>Noi non possiamo afferrare lo spirito umano, non 
possiamo scrutarne l'essenza, non possiamo conoscerlo se non 
in quanto si manifesta con li atti suoi e le sue elaborazioni. Se 
lo assumiamo quale la tradizione di molti secoli, ossia 
l'educazione, l'ha reso in noi, ci avventuriamo a mutilare le sue 
attitudini primitive, a confondere ciò ch'è essenziale in lui con 
ciò ch'è variabile e fortuito. È dunque mestieri studiarlo in 
quante più situazioni e più diverse si possa. Quando avremo 
contemplato il <hi rend="italic">poliedro</hi> ideologico nel massimo numero 
delle innumerevoli sue facce, allora i tratti communi ad esse 
tutte ci segneranno la sua natura fondamentale e costante; li 
altri indicheranno il variato campo della sua perfettibilità. Ora 
codesti tratti stanno sparsi nelle istorie, nelle leggi, nei riti, 
nelle lingue; e da questo terreno tutto istorico ed 
<hi rend="italic">esperimentale</hi> deve surgere l'intera cognizione 
dell'uomo, la quale indarno si cerca nelle latebre della solitaria 
coscienza. Lo studio dell'<hi rend="italic">individuo</hi> nel seno 
dell'<hi rend="italic">umanità</hi>, l'<hi rend="italic">ideologia sociale</hi>, è il prisma che 
decompone in distinti e fulgidi colori l'incerta albedine 
dell'interiore psicologia.
</p>
<p>È questa la scienza fondata da Vico. A fronte di questa, 
pur nascente e novella ch'ella rimanga, s'eclissano le vecchie 
filosofie; la loro vanità, l'impotenza, la sterilità si fanno 
manifeste.
</p>
<p>Ma qui risurge la dimanda posta già da principio: perché 
l'Europa tardò dunque un secolo a riconoscere il gran 
pensatore? E come mai questi vide ciò che li altri non seppero 
tampoco sospettare?
</p>
<p>Quando l'ingegno umano si leva a straordinario grado di 
novità o di perfezione o d'efficacia, lo chiamiamo 
<hi rend="italic">genio</hi>, come se i suoi pensieri, trascendendo le consuete 
forze dei mortali, dovessero credersi inspirati da un essere 
sovrumano.
</p>
<p>Allora si affacciano due grandi questioni: "Come in certi 
uomini si svolge questa singolare novità e potenza di 
concetti?" - "Come le splendide visioni del genio si collegano 
al senso commune delli altri viventi?".
</p>
<p>La moltitudine vive e more senza essersi avvista delli 
arcani che la circondano; essa si riproduce per centinaia di 
generazioni prima d'accorgersi che il sangue le circola nelle 
vene: che il <hi rend="italic">piano immobile</hi> della terra è un globo 
girevole, tutto popolato d'antipodi: che nelli strati sconvolti 
delle alpi e dell'abisso una mano invisibile ha sepolto in 
ordinata successione le piante e li animali di più mondi 
incendiati o sommersi: che le fioche scintille del firmamento 
sono un esercito innumerevole di soli: che l'elettrico scorre 
senza posa per tutta la natura: che le nazioni scosse una volta 
dal sopore primitivo, attratte una volta nella corsa 
dell'incivilimento, scendono per un pendio fatale, che le 
travolge di fase in fase sin dove nessuna mente può dire. Fra 
codesti millioni d'indolenti e di ciechi, che non cercano mai la 
verità, che la negano quando è nuova, e la sprezzano quando è 
antica, surge tratto tratto un uomo singolare, che si ferma ove 
tutti oltrepassano; che vede luce ove tutti vedono buio; che 
concepisce un sospetto, lo cova, lo nutre, vi persevera, vi 
aduna d'ogni parte congetture e induzioni; e dopo per tinace 
conflitto con sé, colli altri, colla natura, viene un giorno a dire 
che per le aque dell'occidente egli vuol condurci all'oriente; 
che il sole gira sopra sé e non intorno a noi; che la sustanza del 
fulmine scorre nelle torpide viscere di rettili palustri, e da 
poche piastre di vili metalli può erompere poderosa come 
dall'eccelse latebre de' cieli.
</p>
<p>Questa potenza mirabile d'attenzione che si concentra 
sovra un punto inosservato, questa pertinacia che non si lascia 
smovere dal torrente dell'opinione vulgare, venne da Ferrari 
chiamata con bellissimo modo il <hi rend="italic">sublime sonnambulismo 
del genio</hi>.
</p>
<p>In mezzo al sonno delle nazioni il genio vigila solitario, e 
si affanna nell'amore quasi forsennato d'un vero che 
pressente, che intravede, che persegue e non può stringere. Egli 
è spinto da una necessità interiore, che lo sprona per una vita 
ansiosa e infelice all'immortalità dei secoli. È questa la sublime 
sventura d'Empedocle e di Socrate, di Bruno e di Galileo, di 
Colombo e di Vico.
</p>
<p>Il primo passo del genio egli è quello adunque di mettersi 
fuori della via vulgare, e cercarsene una sua propria, che in 
processo diverrà la strada larga e trita del genere umano. 
Quando il Portoghese va radendo terra terra li orli del 
continente antico, pago d'insinuarsi ogni anno in altro golfo al 
di là d'altro promontorio, l'Italiano volta le spalle al golfo, al 
promontorio, al continente, e si lancia rettilineo come una 
saetta, attraverso all'oceano ignoto.
</p>
<p>Se Vico fosse nato tra la vivida luce della corte di Francia, 
come avrebbe potuto sottrarsi al contatto delle opinioni, che, 
iniziate dai geometri, svolte dai critici, si effondevano pochi 
anni di poi colla seduzione d'una prodigiosa popolarità? Se 
fosse nato in Inghilterra, come sottrarsi alle minute questioni 
pratiche, che sono strumento di potenza alle parti civili e alle 
sette religiose, e affacendano i più caldi ingegni? Se fosse nato 
in Virginia, divenuto compagno a Penn nelle sue <hi rend="italic">selve</hi>, 
come mai tra la pressa di quelle città nascenti, avrebb'egli 
avuto agio a vivere immobile tutta la vita in un pensiero?
</p>
<p>Vico, figlio di povero libraio, in regno morto ad ogni vita 
publica, giunse per forza d'ingegno stranamente prematuro alla 
capacità d'arringare avanti un tribunale, in età di sedici anni, a 
difesa di suo padre, e con tale apparato di cognizioni legali da 
riportarne la meraviglia dei giudici e l'abbraccio del vecchio 
avvocato Aquilante, che gli era avversario. Ma gracile di salute 
e proclive a consunzione, angusto delle fortune, aborrente per 
natura dalle trivialità forensi, egli non diede altro passo nella 
carriera legale; ma si ritrasse quell'anno medesimo a insegnar 
giurisprudenza ai nipoti del vescovo d'Ischia nell'ameno e 
romito castello di Vatolla. Dimorò in quel ritiro i <hi rend="italic">nove anni 
di sua prima gioventù</hi>, meditando nella iterata lettura dei 
pochi libri che aveva seco recati dalla bottega del 
padre, e su quelli che trovava dormienti nella libreria d'un 
vicino convento. Scoperse colà i classici, che la storta e 
perversa educazione dei corpi insegnanti di quel tempo gli 
aveva fin allora celati. Poté rieducarsi in Dante, in Virgilio, in 
Tacito, fattosi maestro proprio, <hi rend="italic">auto-didascalo</hi>, com'egli 
chiamossi; e fu "<hi rend="italic">sorpreso d'ammirazione, cominciandogli a 
dispiacere la maniera di poetar moderna</hi>", cioè moderna di 
quel vanitoso <hi rend="italic">seicento</hi>. Più d'ogni altro amò lo studio di 
Platone e dei Platonici, tentò invano la geometria, invano la 
fisica di Roberto Boyle, e ricadde pur sempre nelli studi delle 
leggi, delle istorie, delle poesie, insomma delle cose 
<hi rend="italic">sociali</hi>, prese principalmente nel mondo antico; poiché 
Muratori non aveva ancora aperto alle menti il medio evo: e 
l'evo moderno non pareva ancora degno di contemplazioni 
filosofiche. "Con questa dottrina e con questa erudizione - 
com'egli scrive - si ricevé in Napoli come forestiero nella sua 
patria.... Talché.... benedisse non aver lui avuto maestro.... e 
ringraziò quelle selve, fralle quali, dal suo buon genio guidato, 
aveva fatto il maggior corso dei suoi studi, senza niun affetto 
di setta, e non nella città, nella quale, come moda di vesti, si 
cangiava ogni due o tre anni gusto di lettere". E appunto 
perché il secolo trascurava la buona prosa latina, "si determinò 
a maggior mente coltivarla"; e appunto perché tutto si volgeva 
allora alla Francia, "non volle mai sapere la lingua francese". 
E perciò "non solo viveva da straniero nella sua patria, ma 
anche sconosciuto". Qualche poesia per occasioni solenni, 
qualche discorso academico, ch'ebbe modo a fare, gli 
conciliarono qualche amico, e infine gli procacciarono una 
classe di retorica nell'Università di Napoli, collo stipendio di 
cento scudi e qualche incerto; e fu questa tutta la fortuna colla 
quale sostenne la vita, ed allevò molti figli, e trovò tempo e' 
suoi studi. Già la sua città nativa avevagli negato l'officio di 
secretario municipale, forse non riputandolo ingegno da tanto; 
in età di settant'anni ottenne poi, a corona della vita, il nome 
d'istorico del regno. Si vede che nessuno fu mai meno 
implicato di lui nelle cose del suo secolo; educato da solo sui 
libri antichi, insegnatore tutta la vita d'un'arte che era 
delli antichi, e appartato dal mondo per povertà di fortune, 
nullità di carriera, e avversione alli studi dominanti.
</p>
<p>I due libri sui quali fermò la sua mente furono Tacito e 
Platone; in quello studiava l'uomo <hi rend="italic">qual'è</hi>, l'uomo dei 
politici; in questo l'uomo <hi rend="italic">qual debb'essere</hi>, l'uomo dei 
filosofi; ciò ch'egli chiamava le due sapienze, la <hi rend="italic">vulgare</hi> 
e la <hi rend="italic">riposta</hi>, e furono duplice fondamento della sua 
dottrina. Vi aggiunse poi Bacone, dal quale prese animo a 
fondare una <hi rend="italic">scienza nuova</hi>, e consigliò d'attingere le 
astrazioni filosofiche alle fonti dell'<hi rend="italic">esperienza</hi>, ossia 
dell'istoria. Finalmente pose quarto Grozio, che gli 
rappresentava la scienza moderna dell'astratta giustizia, quasi 
ad effezione dell'idea platonica.
</p>
<p>Era allora in sommo decadimento la grandezza della 
Spagna, e con essa si ammorzava la reazione del settentrione. 
Fra le due rivali illanguidite, surgeva in quella vece l'influenza 
francese, che dominò tutto il secolo fino al principio dei nostri 
giorni, e unificò l'opinione europea da Napoli a Stocolma, da 
Madrid a Pietroburgo.
</p>
<p>Sulla scienza francese dominava ancora il nome di 
Cartesio, che affettando disprezzo alle tradizioni, alle lingue, 
alle lettere, riduceva lo studio a dimostrazioni nude e quasi 
numeriche, desunte tutte dalla ragione individuale e dalla 
matematica evidenza. Vico, appassionato di quelli studi che 
Cartesio conculcava, volle difenderli; trovò che le opinioni di 
quella scola erano una ripetizione della setta stoica, e ricorse 
quindi alli argomenti con cui l'avevano combattuta li antichi 
academici, e che si leggono riassunti dalla facondia di 
Cicerone. Allegò che l'uomo non era cifra numerica, né 
potevasi considerare come cifra; che la politica, l'eloquenza, la 
morale, l'istoria non erano computi, e non potevano trattarsi se 
non con certo fatto di congetture, d'induzioni, di simiglianze, 
d'approssimazioni; che il procedimento geometrico, opportuno 
a comprovare e ordinare certe verità, era inetto a scoprirle, e 
coll'arido suo scrutinio distruggeva e steriliva li studi; che il 
testimonio della coscienza metafisica non valeva a provar 
nemmeno la nostra esistenza; perché l'esistenza rivelata dal 
pensiero -<hi rend="italic"> penso, dunque sono</hi> - era una mera parvenza, 
una percezione, un'illusione, la quale lasciava un abisso tra la 
coscienza e l'universo, tra lo spirito e la materia. Così 
Vico rifiutava le dottrine ch'erano proprie e distintive dei 
tempi, deliberato di camminare da sé, nutrendosi di libere 
induzioni e d'esperienze istoriche, laddove li altri non 
estimavano scienza ciò che non fosse geometrica 
dimostrazione. Ai nostri giorni cadde forse in maggior 
discredito che non si vorrebbe il procedimento matematico; 
esso non conserva più tanto imperio nemmeno su le cose 
fisiche, le quali in faccia ad un secolo applicatore s'appagano 
di poche formule, e pendono affatto all'esperimentale. Ma fra il 
gergo smodatamente geometrico del suo tempo le parole di 
Vico tornavano sgradite e vane; e più sgradite ancora alle 
menti ch'erano più aperte ai lumi del secolo. Infelice 
condizione d'uomo, che anelando al progresso della scienza, 
deve combattere li amici del progresso, e fra i molti inerti e i 
pochi preoccupati rimanersi negletto e solo.
</p>
<p>Ferrari, disviluppando il complicato intreccio delle 
deduzioni che Vico andò successivamente facendo e 
disfacendo nelle diverse opere sue fino al termine della vita, 
notò come il primo asserto istorico che Vico prese a sostenere 
contro Cartesio, riesciva contrario affatto alle conclusioni alle 
quali le sue scoperte lo condussero di poi. Infatti per 
dimostrare alli sprezzatori dell'erudizione qual tesoro giacesse 
riposto nello studio delle lingue, tolse a rintracciare nelle 
origini della latina le orme d'una vetusta sapienza. Ne venne il 
libro suo <hi rend="italic">De antiquissima Italorum sapientia</hi>, libro che 
per l'addietro qualche dotto <hi rend="italic">innocente</hi> citava alla rinfusa 
con le opere posteriori di Vico, senza avvedersi che in esse 
venne poi contradetto e disfatto.
</p>
<p>Quell'opinione della sapienza dell'antico latino involgeva 
l'idea, che i filosofi avessero preseduto alla fattura prima delle 
lingue, e Roma avesse cominciato con un senato sapiente, il 
quale custodisse in sé l'<hi rend="italic">arcano della potenza</hi>, e 
opprimesse l'ignara plebe, fino a che non si fu accommunato 
l'arcano legislativo, e il popolo si fu emancipato. Ma Sigonio, 
il più sagace dei giureconsulti italiani del secolo XVI, aveva 
già congetturato che il privilegio dei patrizi romani si fondava 
nella forza, e il prisco diritto era opera di barbarie quasi 
feudale, e serbava vestigio d'una guerra selvaggia che 
aveva soggiogato la moltitudine ai pochi. E quindi il 
<hi rend="italic">Giornale dei Letterati di Venezia</hi> rispose a Vico, che le 
tracce dell'antica sapienza italica non si dovevano già 
investigare fra i patrizi dell'inculto Lazio, ma piuttosto 
nell'Etruria e fra i collegi pitagorici dell'Italogrecia.
</p>
<p>Allora Vico s'avvide dell'errore; egli riconobbe tosto che i 
pitagorici erano dotti, e i prischi romani veramente indotti e 
feroci; rammentò tutta la contradizione che aveva notato trai 
<hi rend="italic">fatti</hi> di Tacito e le <hi rend="italic">idealità</hi> di Platone; vide il 
contrasto tra la istoria e la filosofia, tra il senso commune dei 
popoli e le verità assolute delle scole, tra l'<hi rend="italic">iniquo diritt</hi> 
dei primi Romani <hi rend="italic">e l'equità</hi> dei tardi giureconsulti, alla 
quale soltanto consuonava il moderno <hi rend="italic">diritto delle genti</hi> 
esposto da Grozio.
</p>
<p> L'idea di una giustizia razionale non si palesa mai ne' 
popoli primitivi; ma rimane in essi latente e quasi assopita, 
fino a che le necessità e li interessi non divengano occasioni di 
destarla e attuarla. Li uomini, servi dei bisogni materiali, delle 
passioni, della <hi rend="italic">fisica</hi>, com'egli diceva, vengono avviati 
dalli interessi in una serie di transazioni, finché senza 
avvedersene si rinserrano a poco a poco nei termini della 
ragione, ed effettuano il modello eterno della giustizia 
<hi rend="italic">metafisica</hi>, deposto nel fondo dell'umana natura.
</p>
<p>I plebei romani, conculcati dai padri, estorcono coi tumulti 
e con le minacce qualche men dura condizione. A misura 
ch'essi crescono di forze, divisano <hi rend="italic">finzioni di diritto</hi> per 
mitigare ed eludere la dura lettera della legge, e invocano 
l'eloquenza dei tribuni e l'umanità del giudice. Patrizi 
ambiziosi, per accattarsi l'aura popolare, promovono quelle 
libertà, che vengono poi sollecitate dalle armi civili, e 
compiute dai Cesari. I quali, fondandosi sulli interessi del 
popolo, abbattono la potenza dei patrizi, e con la suddivisione 
dei retaggi, e l'emancipazione dei figli di famiglia e delle 
donne, e coll'arbitrio delle ultime volontà, e con l'altre leve 
della giurisprudenza, smantellano li antichi patrimoni signorili; 
e infine nell'impazienza d'un potere assoluto livellano il 
conquistatore romano e i popoli delle provincie conquise. 
Allora diviene unico e supremo il dominio della legge, affidato 
alle libere opinioni dei giureconsulti vittoriosi, che in 
nome della ragione regnano nell'antico campo dei privilegi e 
della forza. Surge allora la legislazione romana, degna di 
comandare alla terra, e d'esser fondamento delle moderne 
civiltà, a compiere le quali risurge nei nostri codici moderni.
</p>
<p>Per giungere a quell'èra finale il diritto deve subire una 
continua trasformazione, la quale elude sempre la mano che 
vorrebbe arrestarne il corso. Essa comincia con l'arbitrio libero 
dei padri sui figli, sulle donne, sui clienti e sui servi; poi a poco 
a poco si vincola in formule fisse, le cui parole vanno mutando 
senso sotto l'assidua smossa delle interpretazioni benigne, 
finché le pretese delle plebi facciano equilibrio a quelle dei 
Padri, e una lutta eguale abbia stabilito il regno della giustizia. 
Così Vico fuse la dottrina delli <hi rend="italic">interessi</hi>, come 
campeggia in Machiavello, con la dottrina della <hi rend="italic">ragione</hi>, 
additata da Grozio; e tolse la contradizione che divideva 
l'istoria e la filosofia.
</p>
<p>Fin qui egli si rimaneva entro il campo delle cose romane, 
ma tosto pensò che se codesta intima trasformazione della 
legge, che passa dalla violenza all'umanità, non si avverava 
menomamente nelle leggi delli altri popoli, ella era un fatto 
solitario che non costituiva scienza. Perloché spinto dalla sua 
propensione alle grandi generalità, indusse che lo stesso corso 
di contrasti, di transazioni, d'emancipazioni si dovesse 
riscontrare presso tutti i popoli che riescivano ad aver civiltà. 
Entrò dunque in nuova serie di studi, per rintracciare come il 
fatto fondamentale dell'istoria romana fosse costante e 
universale in tutte le nazioni, e come la società dovesse aver 
preso dovunque le mosse da poche famiglie militari, 
dominatrici asprissime delli uomini e della terra, che rivestite 
di sacerdozii, e con solenni nozze appartandosi dalla rinfusa 
turba dei famuli e delli schiavi, serbavano a sé sole l'onore, la 
possidenza, le armi e l'autorità; e che questo ferreo dominio 
delli eroi si scomponesse nel corso del tempo, e si temperasse 
in tardo compatto d'eguaglianza civile.
</p>
<p>Ne veniva dunque l'illazione che quelli eventi, quel 
conflitto, quelle transazioni dovessero riscontrarsi nelle istorie 
di tutti i popoli; epperò se apparivano qua e là le stesse 
forme di leggi, non ne conseguiva che si fossero propagate da 
nazione a nazione, ma dovevano essere germinate dall'indole 
nativa di ciascuna. Perloché diveniva manifesto che ogni 
nazione aveva in sé ciò che abbisognava a svolgere la sua 
civiltà. Laonde, contro il detto di tutti li istorici, Vico ebbe 
ardimento di negare che i Romani avessero potuto prendere in 
Atene le <hi rend="italic">dodici tavole</hi> delle loro antiche leggi; la 
simiglianza delle quali col prisco diritto dei Greci doveva 
solamente essere effetto di simili circostanze civili.
</p>
<p>In quelle fiere origini delle genti appariva assurda l'idea 
della sapienza primitiva delle lingue o di qualsiasi antica 
sapienza; e cadeva perciò l'assunto pur dianzi difeso da Vico 
medesimo. Le più remote imprese, le più remote memorie dei 
popoli dovevano esser tutte di guerre patrizie, essere involte 
tutte di forme figurate, d'imagini poetiche, di vocaboli concreti. 
Le menti semplici dei fanciulli e dei selvaggi attribuiscono 
senso e anima e volontà a tutte le cose della natura, perché non 
ne sanno spiegare altrimenti le apparenze, e trasportano i 
sentimenti loro in tutti li esseri circostanti. Questo vezzo della 
mente umana anima i fiumi, i vènti, i mari, le piante, i fiori: e 
popola d'esseri invisibili i recessi delle selve e li antri dei 
monti; da questa fonte vengono le personificazioni e i traslati, 
la lingua dei poeti e le favole del vulgo. I trentamila Dei di 
Varrone sono un dizionario di cose naturali, nello stesso tempo 
che un libro sacro; e in siffatta lingua vengono ottenebrate ad 
un tempo e rammemorate le vicende dell'età delli eroi.
</p>
<p>Li uomini selvaggi, congregati dalla violenza, non hanno 
le voci proprie e le frasi astratte dell'incivilimento; e per 
dinotare li oggetti, ne devono contrasegnare col gesto e con la 
voce le proprietà più evidenti, cioè la figura e il suono. Quindi 
gesti immani, e grida imitative dei suoni delle cose; e perciò 
atteggiato il linguaggio a continua imitazione dei suoni, simile 
a barbaro canto, quale appunto si ammira nei più antichi poeti. 
I nomi delle cose particolari dovevano estendersi alle generali; 
il nome dell'uomo <hi rend="italic">forte</hi>, il nome d'Ercole, 
doveva indicare la <hi rend="italic">forza</hi>; e intorno a questo 
nome dovevano agglomerarsi molte <hi rend="italic">forti</hi> imprese 
d'obliati eroi, e farsene un modello mentale che figurasse 
l'ardua vita dei primi padri, che soggiogano i selvaggi, e li 
incurvano con la forza alla cultura delle orride foreste.
</p>
<p>Le favole sono le memorie domestiche delle età primitive, 
ed avvolgono con vaghe e imaginose forme i primi fatti delle 
tribù. Quando le idee si svolsero, e si svolsero con esse le 
lingue, e dalla figurata e poetica loquela delle età trapassate si 
venne alla propria e fissa, la barbarie era già svanita; le 
moltitudini emancipate discussero le leggi generali colle 
generalità della prosa. Allora lo stile poetico divenne una 
memoria dei tempi andati, un artificio per ridestare sensazioni 
smarrite, uno sforzo per obliare la civiltà, e ritornare di quando 
in quando al linguaggio dei sensi e dell'imaginazione, e 
refrigerare il tedio della vita. Le tradizioni delle prische età 
divennero favole, le quali i poeti posteriori, che più non ne 
intendevano il senso, adoperarono a mero lenocinio dell'arte. 
Le favole sono dunque espressione lirica delle istorie 
primitive, e involucro di tradizioni barbariche, non velame di 
scienza riposta. Sono frammenti delle smarrite istorie delle 
nazioni: per intendere i quali è d'uopo ordinarli sul modello 
dell'istoria romana, sola fra tutte che sia compiutamente 
descritta nella successione delle sue leggi, e offra la figliazione 
delle idee germinanti dall'inviluppo delle leggi barbare per 
dispiegarsi in leggi umane.
</p>
<p>Le tradizioni dell'èra dei padri isolati sono dunque chiuse 
in linguaggio favoloso, a cui nell'èra delle città patrizie seguì 
un linguaggio di frasi eroiche, e finalmente nell'èra delle 
emancipazioni la prosa del linguaggio cittadino. Così le tre età, 
favolosa, eroica e istorica, hanno tre lingue, che la posterità 
confuse in una, e intese a un modo; essendoché quei racconti 
discesero a generazioni le quali intendevano con altri sensi, e 
seguivano quella legge per cui la mente umana trasporta le sue 
idee a tutte le cose che ignora, e fa sé medesima modello e 
regola dell'universo.
</p>
<p>Intanto quei racconti mirabili, vestiti di voci figurate e di 
personificazioni, erano vera poesia. Omero, il massimo dei 
poeti popolari, doveva surgere vicino a quella barbara 
età e rappresentare le origini guerriere della Grecia. L'Iliade e 
l'Odissea dovevano essere grandi monumenti dell'istorie 
patrizie di quelle tribù. Agamennone simigliava uno di quei re 
senza potere, da cui vedonsi capitanate le spedizioni del medio 
evo. Molti personaggi poetici hanno anzi doppio significato, 
eroico e servile; quindi due Veneri e due Amori, come vi erano 
solenni nozze signorili e contubernii fortuiti di schiavi senza 
nome. Anzi talora il nome del padre involge le vicende delli 
oscuri suoi clienti; e allora le istorie narrano con poetica 
semplicità, che Coclite combatte solo, e che quaranta campioni 
Normanni cacciano li Arabi dall'Italia.
</p>
<p> Vico, dopo aver negato il passaggio delle <hi rend="italic">dodici 
tavole</hi> di Grecia in Roma, seguì l'impeto del suo pensiero, e 
trasse altre inaspettate conseguenze dall'isolamento delle tribù 
primitive e dalla ritrosia delle federazioni patrizie. I popoli, 
chiusi per lunga età tra i combattuti loro confini, applicarono 
alle nuove terre che venivano poi conoscendo, i nomi delle 
anguste loro patrie; il nome d'oceano doveva essersi 
primamente dato al maggior mare, in cui facevano capo li 
angusti golfi della Grecia; le terre occidentali di quella 
penisola dovevano essersi dette Esperia, come appunto suona 
questo nome; l'Atlante doveva esser uno di quei monti. In 
seguito il nome d'Esperia si dilatò all'Italia, e poi all'Iberia; 
l'Atlante e l'Oceano divennero il nome dei monti e dei mari 
estremi di quel mondo antico. Le favole greche, seguendo 
questo dilatamento delle idee popolari, vennero trasposte da 
luogo a luogo; le istorie d'Ercole e di Bacco si sovraposero al 
mondo; l'Iliade dai lidi della Grecia si stese su l'Asia. Questa 
<hi rend="italic">geografia poetica delle genti</hi> distrugge tutte le spedizioni 
favolose, e dissolve la vasta federazione dell'Iliade, così 
ripugnante all'isolamento, all'indifferenza, all'inospitalità delle 
tribù primitive, e alla perpetua discordia delle tribù greche. 
Svanisce dunque il senso letterale d'Omero; l'Iliade rappresenta 
le violenze, i rapimenti, le guerre intestine della Grecia, distese 
poi colle idee popolari a più vasto e più lontano campo; 
l'Odissea rappresenta le vicende d'un'età posteriore, quando i 
padri cercano ristaurarsi nel dominio delle terre perdute 
e dei popoli ribellanti. Così le ristrette vicende d'una tribù e le 
tradizioni d'una terra inondano le regioni finitime, e si 
confondono tra loro inseparabilmente. Le assurdità geografiche 
accrescono l'inviluppo delle personificazioni, delli esseri ideali, 
dei nomi duplici, dei traslati, e anche il vero prende aspetto di 
strana menzogna, fino a che tutto il favoloso edificio cade in 
discredito presso le genti, e lascia libero il campo all'aperta 
ragione.
</p>
<p>Ugo Grozio, in nome appunto della ragione, aveva 
censurato il diritto romano, perché lo giudicava dall'alto della 
civiltà moderna, e aveva considerato l'istoria come immobile, 
senza osservare codesta serie di crisalidi, per le quali i consorzi 
umani si vanno rigenerando. Ma Vico svelava la spinta 
interiore che condusse li uomini dalle selve ai campi, dai 
campi alla città, dalla città alla nazione, dalla nazione 
all'umanità; e delineava l'argomentazione retta e provida, che 
aveva generato i fatti di quell'istoria progressiva, in mezzo alle 
tempeste delle fazioni, delle guerre civili e delle conquiste. 
Così l'erudizione, sprezzata da Cartesio, diveniva nelle mani di 
Vico scienza necessaria a intendere il genere umano. La 
filosofia non era la fonte dell'incivilimento, anzi col processo 
del tempo scaturiva essa dall'incivilimento. L'istoria non 
poteva recar testimonianza dei principî dell'umanità; perché 
questi precedevano di molti secoli le scritture e i monumenti, e 
ad ogni tratto i turbini delle rivoluzioni avevano cancellato le 
vestigie dello stato anteriore. In quell'oscurità non restava altra 
via di cercare i principî <hi rend="italic">se non nelle facoltà dell'animo 
umano</hi>; poiché il mondo dell'istoria era opera dell'uomo. 
L'istoria ideale e filosofica non è altro adunque che l'ideologia 
dell'istoria. E se tutte le nazioni giunsero dalla barbarie 
all'umanità, passando per le medesime rivoluzioni che son 
descritte nell'istoria romana, v'è dunque <hi rend="italic">una scienza di tutte 
le istorie</hi>, una legge universale che guida tutti i popoli, 
<hi rend="italic">un'istoria ideale eterna</hi> commune a tutte le nazioni. Più 
non vale tener conto di tempi e di luoghi. Roma, Sparta, Atene 
sono manifestazioni particolari, che primeggiando su la folla 
delle altre genti, pur le rappresentano fedelmente. Codesta 
istoria ideale divien quasi una fisiologia comparata, 
colla quale si ricostruiscono le civiltà delle singole genti, e si 
pone il principio alle istorie che non ne hanno.
</p>
<p>E qui non vale notar le gradazioni che distinguono l'una 
dall'altra le opere di Vico, e segnano il progresso delle sue 
idee, fino al suo testamento scientifico, la <hi rend="italic">Seconda Scienza 
Nuova</hi>, la quale sola verremmo ora in qualche parte 
adombrando.
</p>
<p>La società, come vide Hobbes, comincia dalla guerra di 
tutti contro tutti; ma li uomini, pur avendo il fine di 
combattersi, si riducono a darsi vicendevole soccorso, e 
deludere colle instituzioni civili le mire dello scambievole 
egoismo. Il genere umano produce le instituzioni civili e i fatti 
dell'istoria, come produce le dimostrazioni della geometria; 
nulla v'è in essi d'arbitrario; tutto scaturisce dalle proprietà 
naturali della mente umana, cosicché <hi rend="italic">tutti li elementi del 
mondo delle nazioni stanno racchiusi in ogni uomo</hi>. Questa 
scienza ha dunque tanta semplicità e costanza di principî 
quant'altra mai. Essa non si fonda su l'erudizione; bensì ne 
accetta i materiali per confermare e particolareggiare 
coll'esperienza le sue dottrine; ma essa sola concilia poi le 
tradizioni, compie le mutilate istorie, e mostra le origini, le 
cause e le leggi dei fatti.
</p>
<p>Il diritto istorico delle età barbare è sempre imagine più o 
meno torbida del diritto puro dei pensatori, come il complesso 
dei fatti delle età barbare riflette sempre in qualche modo il 
complesso delle idee della umanità. La metafisica, la logica, la 
morale, la religione, l'educazione, la politica dei secoli più culti 
si vedono adombrate nel linguaggio eroico, nei riti, nelle 
tradizioni dei padri isolati e delle città patrizie. I popoli inculti, 
nell'attribuire alle cose naturali le passioni umane, iniziarono 
quel corso d'opinioni scientifiche, che si continua nelle 
<hi rend="italic">forze occulte</hi> e nelle <hi rend="italic">simpatie</hi> della fisica 
d'Aristotele. Le favole, trasposte in cielo, danno alle 
costellazioni quei contorni imaginosi e quei nomi di viventi, 
che la scienza serba tuttora. La geografia sospinge le sue 
appellazioni primitive sino all'estremità del globo. Così ogni 
barbara tribù accenna in compendio li elementi della tarda 
civiltà del genere umano.
</p>
<p>Se vi fosse numero infinito di mondi, popolati da 
numero infinito di nazioni umane, esse offrirebbero tutte lo 
stesso spettacolo, perché le istorie sono la ripetizione d'un 
modello eterno. Quando la conquista e il commercio apersero 
le frontiere dei popoli, questa universale simiglianza fu tenuta 
effetto della propagazione d'un unico incivilimento; la vanità 
delle nazioni se ne arrogò la fonte; altre vanità mendicarono in 
quella vece origine più illustre da genti lontane; e talora le 
opposte ambizioni si scontrarono; in guisa che il concorso 
d'un'ambizione greca e d'un'ambizione italica produsse le 
legende d'Antenore, d'Evandro e d'Enea. Vico chiamò questo 
principio istorico la <hi rend="italic">boria delle nazioni</hi>.
</p>
<p>Ogni dotto imaginò che Solone, Pitagora Esopo, Dracone 
surgessero maestri subitanei di civiltà in tempi barbari; attribuì 
la sua scienza a quelli antichi, e intravide in ogni vetusta 
instituzione il sapere moderno. Potè in tal modo invocare 
l'autorità di sapienti i quali non vissero mai, o vissero 
semibarbari, interpreti d'auguri e ministri di superstizione. I 
pitagorici dovevano essere stati i patrizi primitivi 
dell'Italogrecia, e dovevano esser caduti sotto le scuri d'una 
sedizione plebea. Al contrario, Dracone, che scrive le leggi col 
sangue, figura le fiere repressioni esercitate per qualche tempo 
dai padri sulla plebe immatura. Svaniscono così i nomi delli 
antichi sapienti, l'antichità della dottrina svanisce, e l'autorità 
delle tradizioni scientifiche si risolve in una opinione: <hi rend="italic">nella 
boria dei dotti</hi>.
</p>
<p>Questo nuovo principio cade con tutto il peso sul nome 
d'Omero, già scosso da Vico nelle opere antecedenti. La 
grandezza d'Omero è soverchia per un sol uomo; a somma 
semplicità egli congiunge troppo alta sapienza; sette città 
vogliono essergli patria; tutti i dialetti della Grecia gli porgono 
vocaboli; il vecchio longevo vive a dipingere nell'Iliade l'età 
eroica della Grecia, e nell'Odissea l'età popolare. Egli è dunque 
un nome ideale, in cui si raccolgono tutte le tradizioni della 
Grecia primitiva. Epperò appartenne veramente a più città, e 
veramente parlò tutti li idiomi greci, e visse ben lunga vita, e 
poté dipingere i disgiunti costumi di due generazioni fra cui 
corsero secoli. E tuttociò, perché non è un <hi rend="italic">poeta</hi>, ma è la 
<hi rend="italic">poesia</hi> stessa dei popoli greci. E così rimane 
insuperabile, poiché nessun ingegno pareggia l'inspirazione 
condensata di molti popoli e molte età.
</p>
<p>Dopo <hi rend="italic">l'uomo-Omero</hi> cadono sotto le impetuose 
illazioni di Vico i sette <hi rend="italic">uomini</hi>, che l'istoria vulgare 
disse re di Roma. Numa non poteva dettare colla favola 
d'Egeria una nuova religione a una mano di fuorusciti; né 
questi potevano essere rimasi sin allora senza religione. Numa 
è dunque appellazione collettiva d'un senato sacerdotale, che 
dominava una delle prime età del Lazio. Servio è nome 
foggiato a dinotare nell'oscura tradizione dei posteri il regime 
che promosse poi l'emancipazione della plebe <hi rend="italic">serva</hi>. E il 
nome d'Ostilio involge tutta quell'età che collo sviluppo della 
disciplina preparava la milizia romana alla conquista del 
mondo. Tito Livio frantese le tradizioni che raccoglievano 
sotto un nome d'uomo un'età, e volendo dettare un'istoria 
tradusse un poema. Questo arditissimo volo di Vico venne poi 
riprodutto con tutto l'apparato delli studi moderni da Niebuhr.
</p>
<p>Dopo questa corsa attraverso a tutta l'istoria, Vico volle 
stringere in un solo concetto i destini dell'umanità. Trovò in 
Machiavello il sublime detto che <hi rend="italic">l'istoria moderna ripete 
l'antica</hi> e nessun uomo può fermare il <hi rend="italic">circolo fatale</hi> 
entro cui da quattromila anni si vanno girando i costumi e i 
governi. Il pensatore Campanella aveva parlato anch'esso d'un 
<hi rend="italic">circolo</hi>, estendendolo alle religioni, "<foreign lang="lat"><hi rend="italic">religiones 
cunctae atque sectae habent proprium circulum, veluti et 
respublicae</hi></foreign>". Anch'egli vedeva una providenza che 
dirige il corso della civiltà, e si giova delle passioni dei popoli 
per compiere li alti suoi fini: "<foreign lang="lat"><hi rend="italic">illi cupiditate auri et 
divitiarum novas quiritant regiones: Deus autem altiore finem 
intendit</hi></foreign>". Vico adottò dunque il circolo di Machiavello 
e di Campanella; e ne dedusse la trista catena che 
l'emancipazione delle plebi promove il commercio, il 
commercio aduna l'opulenza, l'opulenza corrompe i costumi, e 
la corruttela travolge le genti alla dissoluzione, per ritemprarle 
poi nel grembo d'una novella barbarie; la quale è strumento 
della providenza a ristaurare i costumi e ringiovanire il genere 
umano. Il medio evo divenne dunque un caso fatale che 
compie la rota nazionaria, e rinnova nei feudi, nelli asili, nei 
servi della gleba, nell'isolamento delle castella, la primitiva 
imagine dei padri e dei clienti, mentre i municipi e i regni, 
dissolvendo lentamente le signorie feudali, producono in altra 
forma le emancipazioni operate dal tribuni e dai Cesari. Ma le 
moltitudini sciolte, arricchite dal commercio, infette dal lusso, 
pervertite dalle opinioni libertine, camminano con passo veloce 
verso nuova dissoluzione e nuova barbarie, onde ha principio 
un nuovo risurgimento. E così Vico, che ricusava pensare col 
suo secolo, vedeva con terrore, in mezzo alla dissipazione 
de' suoi tempi, approssimarsi la ruina delle antiche 
instituzioni; e non s'avvedeva, che né il medio evo cristiano, 
tutto pieno delle tradizioni assopite del mondo romano, greco e 
giudaico, era un ritorno dell'infanzia selvaggia; né la 
rinovazione, che si andava preparando all'Europa, e doveva 
affrettarla tanto sul pendio della civiltà, si poteva espungere dal 
novero di quelle emancipazioni fatali, che col sangue d'una 
generazione travagliata, fecondano nuovi campi all'umanità.
</p>
<p>Noi abbiamo visto trascorrere sul nostro capo il turbine 
che seco portò in polvere e cenere tante antiche instituzioni; 
ma non abbiam visto diffondersi perciò le tenebre d'una nuova 
età feudale. I regni divennero immensamente più popolosi, i 
campi più vastamente culti, i mari biancheggianti di maggior 
folla di vele, e solcati dalla nuova potenza del vapore; traforate 
le alpi che dividono le genti; aperte le vie ferrate da mare a 
mare, e percorse da enormi pesi colla velocità del vento; 
propagata l'operosa stirpe europea perfino nelle isole delli 
inerti antipodi, a fondare sul globo centinaia di regni futuri; 
richiamate a vita civile stirpi da lungo intorpidite; penetrati 
dalla luce progressiva li arcani imperii dell'Asia; combattuta 
dalli interessi europei la schiavitù delli Africani; emancipato 
dall'antico dovere dell'ignoranza l'intelletto femminile; iniziata 
a oneste industrie la colluvie dei mendicanti; <hi rend="italic">diffuso il 
valor sociale</hi>, per dirlo con Romagnosi, sopra immenso 
numero di professioni per l'addietro spregiate e servili; 
congregati nelle officine, sotto il governo della chimica e della 
mecanica, i popoli boreali, già vaganti nella vita dei Sarmati 
</p>
<p>o avvinti alla servitù della gleba. Qual meraviglia che 
l'idea d'un ritorno della barbarie, che al solingo e sfortunato 
vecchio sembrava omai certo, torni assurda a noi, fra tanto 
incremento di luce e tanto trionfo delle idee?
</p>
<p>Noi abbiamo potuto illuminarci ai raggi convergenti 
d'infinite cognizioni istoriche laboriosamente adunate da tutte 
le parti, fra li ardori dell'Egitto, fra le nevi dell'Islanda, fra i 
sepolcreti dell'Etruria, nelle vie di Pompei, nei libri dell'India, 
nei chiostri del medio evo, e più di tutto fra i sùbiti mutamenti 
delli stati. Ben altra era la condizione del mondo quando Vico 
nasceva, omai centosettant'anni sono, e quando giovine povero 
e scorato, dava abbandono al suo tempo per raccogliersi nella 
romita contemplazione delle idee riserbate alli uomini d'una 
remota generazione. Appena surgeva allora la novella potenza 
delle lettere francesi; era ignota al continente e creduta barbara 
la lingua di Shakespeare; la tedesca non si era scossa peranco 
dalla ruvida prosa di Lutero; Muratori non aveva ancora 
svelato la gotica bellezza delle legende del medio evo; nessuno 
aveva riscontrato altre Iliadi, altre Odissee, altre origini 
barbariche nell'Edda, nelle triadi gallesi, nei canti ossianici, 
nelle ballate dei fuorusciti anglosassoni, nei monumenti dei 
Peruviani, nel labirinto simbolico dei Bramini, nei sacri libri 
dei Parsi, nelle migrazioni dei Zingari; i tesori dell'estremo 
Oriente erano tutti chiusi. L'Europa stessa era tutt'altro paese; 
più temuto un millione, allora, di Svezzesi che non l'immensa 
mole delle Russie; oscuro il nome della Prussia, e ignoto ai 
fasti militari; ignote e non sospettate le forze militari della 
plebe francese; nessuna apparenza che pochi peregrini, 
rifugiati allora allora nelle palustri selve della Nuova 
Inghilterra, potessero costruire in tre generazioni li Stati Uniti, 
e unirvi l'aspra schiavitù dei tempi omerici al sommo apice 
delle emancipazioni popolari.
Vico adunque, nell'angustissimo teatro dei fatti a lui 
presenti, non potè vedere le innumerevoli differenze che si 
affollano d'ogni parte ai nostri sguardi. Quindi ove noi 
vediamo il difforme e il vario, doveva veder tutto uniforme. E 
forse, posto a fronte di tante varietà, lo stesso ingegno suo 
sarebbe appena stato capace di intravedervi una 
qualsiasi legge costante. Ed era <hi rend="italic">genio induttivo</hi>, 
propenso a correr dietro alle simiglianze delle cose per 
concatenarle in nuove associazioni; non <hi rend="italic">ingegno critico</hi>, 
acuto a discernere le minime differenze. Ora vuolsi afferrare la 
somma dissimiglianza dell'evo prisco all'evo medio, 
dall'idolatria materiale delle tribù primitive alle sottili 
spiritualità della teologia, dall'orgoglio obligato dei <hi rend="italic">figli di 
Giove</hi> al mansueto principio della fraternità del genere 
umano; il quale già per sé rimove ogni possibilità che le 
peregrinazioni dei Normanni sembrino riprodur quelle dei 
Pelasghi. Si distrugge adunque il <hi rend="italic">ricorso delle nazioni</hi>, si 
spezza il <hi rend="italic">circolo perpetuo</hi>, e si distende il moto del 
genere umano sopra una <hi rend="italic">tangente</hi> che corre inflessibile 
nelle profondità dell'avvenire. Il secolo nostro oltrepassò le 
dottrine umanitarie di Vico colle due dottrine del 
<hi rend="italic">progresso</hi> e della <hi rend="italic">varietà</hi>. L'una delle quali surge 
vittoriosa dai fatti materiali d'un secolo di meraviglie; l'altra 
dalla cognizione smisuratamente estesa e moltiplicata dei 
monumenti, delle croniche, delle regioni, delle sètte, delle 
filosofie, delle arti, delle leggi, dei governi, delle legende, delle 
letterature, delle lingue, e perfino dei dialetti.
</p>
<p>Pochi libri, le Pandette, un Omero, un Platone, un Tacito, 
un Bacone, un Grozio, un Hobbes, erano la maggiore e miglior 
parte dello scarso armamentario, col quale il forte intelletto 
napolitano disfece e rifece le idee del diritto, della poesia, 
dell'istoria, della cronologia, della geografia, della linguistica, 
della filosofia. La nostra età possiede al contrario un tesoro 
veramente prodigioso di cognizioni positive; ma tuttociò non 
toglie che, quando mettiamo lo sguardo nelle pagine di Vico, 
non sentiamo una commozione di meraviglia al vedere sotto la 
magica sua mano smoversi i cardini delle opinioni più salde; 
Tito Livio divenire un poema, e Omero un'istoria; interporsi fra 
l'Iliade e l'Odissea una serie di generazioni; il canto d'un 
vecchio cieco senza patria divenire la memoria collettiva d'una 
nazione eroica; il genio poetico della Grecia effondere, quasi 
per opera d'incanto, le sue guerre intestine, le sue città, i suoi 
mari, i suoi monti su la vastità del globo; aprirsi alli sguardi il 
torturato seno delle nazioni, e rivelarsi quell'assidua lutta, con 
cui li indomiti interessi, combattendo ostinatamente, 
preparano a tarde età la redenzione dei deboli e il trionfo 
dell'ordine e della legge.
</p>
<p>Dopo ciò riesce grato paragonare le induzioni che Vico 
avventurava nelle tenebre del suo tempo, colle deduzioni che 
noi tranquilli e sicuri ricaviamo alla copiosa luce del nostro. 
Quando siansi eccettuati i due principî del <hi rend="italic">progresso</hi> e 
della <hi rend="italic">varietà</hi>, mirabile è la consonanza tra i recenti 
sistemi umanitari e l'idea fondamentale di Vico, che la 
providenza coll'occasione delli <hi rend="italic">interessi</hi> trae dalle inique 
passioni la giustizia, effettuandola gradatamente nel mondo 
delle nazioni; la qual sublime dottrina per noi viventi è il 
presagio e l'arra del futuro. Questo conflitto tra le cose positive 
e le ideali, tra l'istoria e la filosofia, riappare in molti dei grandi 
pensatori moderni. Anche in Fichte v'è il trionfo progressivo 
della morale e del diritto, mediante il contrasto della libertà 
umana colla necessità delle cose; il genere umano soggiace 
dapprima all'istinto corporeo, poi riconosce un'autorità, poi 
colla critica l'abbatte, e per la via dell'indifferenza passa sotto il 
dominio della ragione, che, inflettendosi sopra sé, scopre infine 
la verità e coltiva la perfezione. Vediamo in Schelling lo stesso 
confitto fra la libertà e la necessità, fra le cose e le idee; vi 
vediamo Dio che opera l'accordo della necessità e della libertà, 
effettuando la perfettibilità umana; e facendo gradatamente 
prevalere la giustizia ideale all'ingiustizia della legge positiva; 
ciò che nella catedratica frase di quel pensatore si dice <hi rend="italic">la 
manifestazione progressiva dell'assoluto nell'istoria</hi>; il quale 
assoluto è poi la giustizia ideale e immutabile, ossia l'idea 
platonica di Vico. Imperocché Schelling ha quello stesso 
ammanto mistico, di cui Vico riveste la sua dottrina; anch'egli 
ha la ragione che <hi rend="italic">occasionalmente si sveglia</hi> 
nell'umanità, e la providenza che palesa gradatamente allo 
spirito umano la verità delle cose; in modo che ne deriva la 
necessità temporaria e la transitoria santità di certe forme 
sociali; e perciò nasce quell'ottimismo che s'inchina inanzi a 
tutti i fatti della forza. Ma al termine della dottrina di Schelling 
si trova, come abbiam detto, la popolare idea moderna del 
progresso, ch'egli compié tristamente colla fusione di tutti i 
popoli in un sol popolo e in un solo stato, e nel regno 
d'una legge unica e ideale.
</p>
<p>Con altre astrattissime frasi Hegel involge una variazione 
dello stesso motivo. Anch'egli dice che l'istoria è il graduale 
sviluppo della giustizia ideale, e per dirlo colla sua formola, 
<hi rend="italic">l'istoria è l'obiettivazione dell'idea</hi>, cioè <hi rend="italic">l'idea</hi> 
della mente, che, venendo effettuata, diviene un fatto esteriore, 
un obietto. Anch'egli ha il trionfo progressivo della verità; e 
siccome la verità succede all'errore e si svolge dal suo seno, 
così Hegel non solo giustifica il <hi rend="italic">fatto</hi>, ma benanco 
l'<hi rend="italic">errore</hi>. Un principio più suo si è quello di ripartire ai 
diversi popoli della terra questa immensa impresa di sviluppare 
l'umanità; cosicché ciascun popolo vi contribuisca in diverso 
modo, ciascun popolo effettui un'idea sua propria; e dal 
concorso successivo d'esse tutte si compia l'idea universale, 
ossia l'ultima manifestazione dell'idea; ossia l'idea, che, dopo 
aver percorso tutte le forme, riconosce e contempla se 
medesima.
</p>
<p>Ognun vede che tutte queste astrazioni esprimono una 
tendenza a involgere principî semplici in grave apparato 
scientifico, per compiacere al genio d'una nazione che si fece 
sempre prediletta gloria delle sue università. Ma la parte 
originale e utile di queste dotte opere non risiede tanto nel 
<hi rend="italic">motivo</hi> fondamentale, che ricade pur sempre in quello di 
Vico, quanto nello sviluppo delle <hi rend="italic">variazioni</hi> istoriche, o 
vogliam dire nella somma copia dei fatti, che danno alla 
dottrina più largo fondamento esperimentale, mentre Vico, 
dopo aver percorso uno stadio brevissimo d'esperienza istorica, 
si commise tutto alle generalità. La copia dell'erudizione 
germanica, massime intorno alle cose dell'oriente e del 
settentrione, supera smisuratamente l'angusto recinto in cui 
sogliono purtroppo rinchiudere li sguardi loro i nostri studiosi.
</p>
<p>Ben diversamente procedono li studi umanitari in Francia, 
poiché, d'ogni apparato scolastico, affettano forme popolari e 
colore politico; sicché la maggior fatica è nell'estrarre da quel 
fermento la pura parte scientifica. A cagion d'esempio, se si 
sfrondano da Saint-Simon i suoi delirii su l'abolizione della 
proprietà, dell'eredità, della famiglia, si ritrova una 
compendiosa istoria ideale che riedifica il <hi rend="italic">corso delle 
nazioni</hi> di Vico, ma lo toglie al <hi rend="italic">circolo</hi> perpetuo e lo 
collega al <hi rend="italic">progresso</hi>. La società, secondo lui, comincia 
colla guerra d'ogni famiglia con ogni famiglia; l'unione delle 
famiglie ricaccia la guerra fuori della città; l'unione delle città 
la ricaccia alla frontiera; la sviluppo dell'industria la riduce ad 
un mestiere di pochi. Dapprima si fa macello dei vinti, poi si 
perdona loro la vita, e si traggono schiavi, poi si fanno 
prigionieri di guerra. La conquista si assetta infine nella 
feudalità, ed arresta le immigrazioni dei barbari; e d'allora in 
poi la vittoria si limita ad aggregar provincie e colonie ad un 
nucleo dominante. Mentre la guerra, la forza, la schiavitù 
vanno scomparendo, la socievolezza, l'industria, l'intelligenza 
vanno svolgendosi in serie costante. La società familiare si 
estende alla città, al popolo, alla nazione, e infine collega più 
stati in una medesima civiltà. Dapprima lo schiavo dà tutto il 
suo lavoro al padrone; poi il servo gli apporta solo una parte 
dei frutti della gleba, poi diviene mezzadro, fittuario, livellario, 
paga soltanto un affitto, un canone, un interesse. L'intelligenza 
nelle antiche età fu schiava della forza brutale; investitasi nel 
sacerdozio del medio evo, già raffrenava i potenti; nei tempi 
civili guida li eserciti, dirige le amministrazioni, giganteggia 
nella industria. Questo progresso procede per un'alternativa di 
ordinamenti e di demolizioni, che sgombrano il suolo ad altri 
successivi ordinamenti; la qual vicenda egli chiama delle età 
<hi rend="italic">organiche e critiche</hi>, cioè costruttive e distruttive. 
Codesta distinzione d'età venne adottata anche da Bonald, ma 
rivolta nel senso opposto, e alla impresa egualmente 
impossibile di ricondurre l'Europa ai bassi tempi; i quali sono 
per lui l'ideal perfezione della società, perché congiungono 
l'unità romana dei re coll'unità giudaica dei pontefici e colla 
stabilità egizia della possidenza feudale.
</p>
<p>Ferrari trascorre con somma chiarezza e vivacità, tutte le 
altre più celebri dottrine dell'età nostra, volando rapidamente 
dall'uno all'altro delli opposti campi, dal zelatore Demaistre al 
calcolatore Bentham, dal fantastico Lamennais all'austero 
Tracy, dal principio individuale di Gall alli studi sociali di 
Guizot. Non ommette i più recenti riformatori della istoria, 
Thierry e Ranke, Thiers e Mignet; ma noi tracciamo di 
volo le nostre opinioni sul suo libro, e non possiamo farcene 
ripetitori.
</p>
<p>Non possiamo però non fermarci sopra l'esposizione d'una 
dottrina, che fece sulli studi di Ferrari la impressione più 
profonda e perturbatrice. L'eloloquente Cousin volle traslocare 
nell'istoria della filosofia quella stessa forma di scienza, che 
Vico aveva dato cent'anni prima all'istoria dei popoli. Egli 
pensò che le filosofie rappresentassero i tempi, mentre è ben 
rara quell'età in cui le più opposte dottrine non si affrontino 
nella stessa e sullo stesso terreno; come vediamo quelle di 
Saint-Simon e Demaistre, di Schelling e Gall. Egli assunse una 
delle dottrine di Hegel, cioè quella che ogni popolo rappresenta 
un'idea, ed ha la missione di effettuarla; quindi trovò che ogni 
vittoria di popolo è vittoria d'idee, e tende a propagare in altri 
popoli l'idea migliore; e perciò la vittoria è sempre utile 
all'umanità e <hi rend="italic">sempre giusta</hi>! L'idea distintiva della 
nazione viene formulata dall'uomo di genio, il quale è 
l'interprete del suo popolo ed è grande perché lo rappresenta.
</p>
<p>Il genio non è creatura arbitraria, che possa essere o non 
essere; non viene <hi rend="italic">né prima né dopo</hi> il suo momento; è 
l'espressione del suo tempo; è un sistema che s'incarna in un 
uomo.
</p>
<p>Questa dottrina, che urta l'intelletto con una certa iattanza 
quasi militare, sembra dettata dal primo Ottomano che si 
accosciò vittorioso sotto le volte di Santa Sofia, non per fermo 
a rappresentarvi il trionfo dell'idea più <hi rend="italic">utile</hi> e 
<hi rend="italic">giusta</hi>. Essa non cerca più il genio nel genio; ma lo cerca 
nel secolo, nella nazione, nel vulgo, in tuttociò dove non 
appare sovente né genio, né ingegno, né talvolta spunta ancora 
la più pallida luce di buon giudicio e di ragione.
</p>
<p>Come mai Socrate, che muore in un carcere perché svelò 
improvvisamente a popolo idolatra l'unità di Dio, rappresenta 
col suo genio il popolo o il tempo? Come mai lo rappresenta 
Galileo prigioniero? Come lo rappresenta Colombo, rifiutato 
dalle culte città dell'Italia, riprovato dai dotti, ed accolto da una 
donna che regna su un popolo di semibarbari combattenti? 
Come lo rappresenta Vico, solingo tra l'ignoranza del vulgo e 
le preoccupazioni delli studiosi? Come lo rappresenta 
Shakespeare, che in tempo d'agitazione religiosa appena fra 
tanti sentimenti ed affetti lascia sfuggir parola di religione? 
Pietro il Grande non rappresenta per fermo ciò ch'erano i Russi 
del suo tempo; ma piuttosto rappresenta tuttociò che i Russi del 
suo tempo <hi rend="italic">non erano</hi>; rappresenta quelli che non erano 
<hi rend="italic">Russi</hi>, rappresenta tuttociò che la Russia <hi rend="italic">divenne</hi> 
un secolo di poi; egli non è <hi rend="italic">un sistema che si fa uomo</hi>, 
ma <hi rend="italic">un uomo ammirabile che si fa sistema</hi>, e sopravive 
nelle sue instituzioni a sé medesimo; e si perpetua 
nell'educazione de' suoi discendenti, nella magnifica sua 
città, nel suo esercito, nella marina nelle università, nelle 
conquiste sul Baltico e sul Caspio, nella violenta 
trasformazione di molti millioni d'uomini, che avevano vissuto 
centinaia d'anni nella più crassa ignoranza, pur pregando Iddio 
nella lingua di Platone e di Giovanni Crisostomo.
</p>
<p>Il genio dunque per sé non rappresenta il secolo; perché s'è 
genio d'<hi rend="italic">originalità</hi> , lo precede; ed allora è Socrate, o 
Colombo, o Vico. S'è genio di <hi rend="italic">perfezione</hi>, lo supera; ed 
allora è Dante; e fa dire improvisamente ad una favella, non 
uscita ancora dal trivio, le cose che nessuno per secoli le farà 
più dire. S'è genio d'<hi rend="italic">efficacia</hi>, - Cesare, Maometto, 
Lutero, Pietro il Grande, - egli solo sa trar fuori dalla 
<hi rend="italic">sustanza</hi> nazionale <hi rend="italic">forme</hi> inaspettate, incredibili, 
mentre altra nazione, o altra parte di nazione, non può senza 
quell'artefice, trarre <hi rend="italic">in atto</hi> quella stessa <hi rend="italic">potenza</hi>. 
Ma in tutti i modi il genio è sempre una forza propria, che, 
anco quando esce dall'individuale originalità e perfezione per 
dare impulso o direzione alle cieche forze delle moltitudini, ha 
sempre una mira <hi rend="italic">posta fuori affatto del senso commune e 
della commune probabilità</hi>; alla quale egli solo, e talvolta 
senza avvedersi, sa coordinare l'azione dei mezzi vulgari.
</p>
<p>Quando Cesare e Napoleone giungono a sottomettere a sé 
tutte le forze e le ambizioni d'un popolo, essi adoprano 
destramente ogni arte civile e militare; ma la mèta a cui 
corrono è sì remota, e il corso loro è sì audace, che sarebbero 
derisi se anzi tempo la palesassero altrui, e sarebbero 
folli se la confessassero apertamente a sé; e così afferrano 
improvisi
<quote rend="block">
<lg><l>un premio</l></lg>
<lg>
<l>Ch'era follia sperar.</l></lg>
</quote></p>
<p>Li antichi attribuivano troppo alla potenza dell'individuo; 
supponevano che potesse decretare un'età, e improvisarla a 
fronte del moto fatale dei tempi. E in simile errore era caduto il 
secolo scorso, che sperò rimodellar d'improviso tutte le menti 
all'antica, o anco ripetere la sognata libertà dei selvaggi; e non 
diverso è l'errore di chi ora ci voleva ricondurre alle tetre 
castella normanne, ora alle pompe barocche d'una età inetta. 
Ma la scola che adora i <hi rend="italic">fatti</hi>, dovrebbe poi riconoscere 
anche il <hi rend="italic">fatto</hi> del <hi rend="italic">genio</hi>; il quale non è un 
<hi rend="italic">caso</hi>, dacché l'ineguaglianza delle intelligenze e delle 
volontà, è regola frenologica universale e costante; e 
l'ineguaglianza involge un <hi rend="italic">massimo</hi>, come involge un 
minimo ed un medio. Il genio è una delle forze vive, che la 
natura dona in una scarsa sua misura a certe nazioni, come 
dona loro le miniere d'oro e i fiumi navigabili e la luce di più 
vivido sole. Il genio, lanciato come una cometa attraverso alle 
orbite usuali delle mediocrità, attrae, respinge, perturba, 
travolge; cosicché dopo il suo passaggio i pianeti potranno 
aver cangiato distanza, smossi i loro poli, trasposta una zona 
glaciale sopra un torrido deserto, e sotto la forza delle 
attrazioni e delle rotazioni aver divelti dall'antico letto i loro 
oceani. Ma non si potrà dire per questo che un simile 
rivolgimento fu l'opera capricciosa del <hi rend="italic">caso</hi>; poiché tutto 
avvenne secondo le leggi immutabili dell'attrazione universale. 
Sarà vero che il genio che splende solitario, è infelice e 
infecondo. Ma è pur sempre un <hi rend="italic">fatto</hi>, più mirabile 
perché generato dalle sole sue forze, e più opportuno 
argomento a filosofica investigazione, perché il fenomeno si 
offre più imperturbato e puro.
</p>
<p>Ferrari, credutosi in dovere di inchinarsi all'imperio d'una 
dottrina celebrata, ricercò tutti i fatti che potevano in qualche 
modo collegare la vita scientifica del gran pensatore italiano al 
secolo ed alla nazione; e andò scrutando i <hi rend="italic">cinque secoli</hi> 
che precedono o seguono la vita di Vico, e 
sommovendo tutti li elementi sociali nella politica, nella 
filosofia, nella letteratura, nel costume, nell'opinione. 
Certamente se per ogni genio si dovesse fare altrettanto, 
dovremmo d'ora in poi cercare la istoria universale nelle vite 
delli individui. Epperò è forza credere che Ferrari fosse tratto a 
questo passo dalla grave inopia di lavori filosofici sull'istoria 
nostra, dimodoché chiunque ne abbia bisogno deve 
incominciare dai primi primordi il lavoro, e raccogliere ad una 
ad una le spiche che nessuno strinse finora in manipoli. Ora 
questa è impresa vastissima, quasi impossibile, perché suppone 
congiunte due contrarie tempre d'ingegno, la perizia cioè nel 
rintracciare ed accertare i minimi particolari, e la potenza di 
fonderli in larghe generalità. E quando si debba scegliere tra 
l'una e l'altra capacità, davvero crediamo che sia più grande e 
nobile la seconda, e soprattutto più necessaria ai nostri bisogni 
nazionali; e quindi siamo ben propensi a non curarci, se 
Ferrari, nell'estimare le particolarità dei fatti, possa aver preso 
qualche abbaglio, e dato occasione all'ortolana di deridere 
l'astronomo che, camminando colli occhi fissi nella luna, cade 
nel ruscello. E di queste vecchiarelle, che mai non cadrebbero 
nei rigagnoli del loro trivio, perché non leverebbero mai li 
occhi a qualche alta cosa, la Dio mercé, abbiamo gran dovizia 
in Italia e altrove. Ma ciò ne fa nascere tanto maggiore il 
desiderio che Ferrari non rimanga solo nell'impresa di decifrare 
li ieroglifici del nostro incivilimento; perché solo il lavoro 
costante di molti potrà dopo molte imperfette prove recarvi 
diuturna luce.
</p>
<p>Avremmo però desiderato in lui meno stoica inflessibilità 
di giudicî; poiché non crediamo che un cittadino possa parlare 
della sua patria con certa crudezza di forme, che applicata alle 
patrie altrui, potrebbe forse sembrare giustizia. La patria è 
come la madre, della quale un figlio non può parlare come 
d'altra donna. E questo diciamo tanto più aperto, perché 
crediamo che col sacrificio di poche frasi qua e là sparse, il 
libro di Ferrari sarebbe parso altra cosa; e mentre lo avrebbe 
reso più accetto alli stessi stranieri, avanti ai quali pure 
nobilmente rappresenta il pensiero italiano, gli avrebbe 
adunato intorno l'amore della nostra gioventù. Intorno a 
che gli diremo sempre, che, quando voglia conciliarsi meglio li 
animi, li scritti suoi nulla vi perderanno dell'intrinseco valore. 
E al cospetto delli stranieri non si rinoverà l'esempio, di quel 
vizio <hi rend="italic">tutto italiano</hi>, di dir male del suo paese <hi rend="italic">quasi 
per un'escandescenza d'amor patrio</hi>; vizio di cui tutta la 
nostra letteratura è contaminata, a cominciare dalla <hi rend="italic">serva 
Italia</hi> del padre Dante, fino al <hi rend="italic">ringraziando accetta</hi> 
del sommo Alfieri. A noi pare che l'Italia, in confronto di 
qualsiasi altra terra del globo, sia tal patria, che non sia lecito 
vilipendiarla, nemmeno ad Alfieri e nemmeno a Dante.
</p>
<p>Ma sarebbe calunnia il notare solo le frasi di Ferrari, che 
riescono disaggradevoli, e dimenticare le pagine nelle quali 
spiega tutta la pompa della nostra nazionale grandezza. Noi 
vorremmo fermarci almeno a quelle in cui presenta i sublimi 
nostri pensatori, che rimasero sì a lungo nascosti tra le spine 
delle istorie della filosofia. Egli comincia da Marsilio Ficino, 
che con alti ragionamenti richiamò il pensiero alle antiche 
scole; e viene a Pico, che cominciò a movere le più profonde 
questioni religiose; a Pomponacio, che con moderna arditezza 
discusse i tremendi dubi della necessità e della libertà; a 
Telesio, che trasse il combattimento sul terreno della natura, e 
spiegò l'universo colla dottrina del calore e del gelo, accampati 
l'uno nelli astri, l'altro nella terra, a combattere l'eterna pugna 
dalla quale scaturiscono i fatti dell'universo. Alla 
<hi rend="italic">materia</hi> di Telesio si contrapone lo <hi rend="italic">spirito</hi> di 
Giordano Bruno, la sustanza unica e invisibile, che sostiene 
tutte le parvenze, e di cui l'universo è specchio, mentre una 
trasformazione perpetua produce il moto e la vita e la varietà 
della natura e le forme dell'intelligenza. Bruno fu il primo che 
vide in ogni astro un sole, e in ogni sole il centro d'uno stuolo 
di mondi. Bruno periva sul rogo; ma gli sopraviveva 
Campanella, che trasse meditando ventisette anni in un carcere, 
e che Ferrari chiama il Bacone dell'Italia, perché fondò una 
filosofia sul testimonio dei sensi e dell'istoria; e due secoli 
prima di Tracy disse, che per trovare la varietà bisognava 
avvicinarsi al senso, e verificare ogni istoria, e non credere ad 
alcuna autorità, e leggere i filosofi solo per addestrarsi 
a pensare da sé. Egli annunciava una rigenerazione del mondo 
morale, ardita quanto le più ardite speculazioni moderne; 
precedeva Vico nell'idea d'un circolo delle nazioni segnato 
dalla providenza; precedeva le scole moderne nell'ottimismo 
che giustifica tutti li avvenimenti; e annunciava una 
rivoluzione inevitabile che <hi rend="italic">doveva estirpare e svellere per 
edificare e piantare</hi>. La forza e la varietà di quelli antichi 
nostri pensatori è mirabile; e quando vi si aggiunga Vico, 
appena si potrebbe dire, quale elemento fondamentale delle più 
recenti dottrine vi manchi.
</p>
<p>Nella politica Ferrari descrisse la lenta discesa che 
conduce l'antico pensiero di Machiavello a spirare in Paruta e 
in Sarpi, per ricominciare col piemontese Botero il corso 
ascendente della dottrina moderna. Ma, estranio alle scienze 
naturali, non così seppe seguire le grandi scoperte che 
illustrarono d'altra e più pura luce l'Italia, e la condussero nello 
stesso tempo a sviluppare le scienze astratte, e a creare dal 
nulla le esperimentali. E fu minore di se medesimo anche in 
ciò che riguarda il vasto regno delle arti, perché non conosceva 
il campo a tal segno di potervi cogliere sicure generalità; e 
ridutto alli individui, trascurando le grandi ed universali menti 
di Leonardo e Michelangelo, diede a Benvenuto Cellini 
quell'importanza ch'egli deve piuttosto all'amena garrulità della 
sua penna che non all'altezza nell'arte.
</p>
<p>Codesta corsa comprende oltre alli italiani ed alli altri che 
abbiamo citati, quasi tutti i grandi moderni: Bacone, Locke, 
Hobbes, Spinosa, Cartesio, Hume, Montesquieu, Condillac, la 
scola scozzese, la tedesca, la frenologica, e i grandi publicisti, 
come Turgot, Smith e Bentham. Ma vorremmo veder trattati 
collo stesso amore i pensatori italiani delli ultimi tempi, né 
giusto ci sembra il suo giudicio, che scrivessero sotto l'unica. 
influenza della scola francese, quando egli stesso riconosce che 
Stellini, Filangeri, Pagano, Romagnosi, si posero in gran parte 
al punto di vista di Vico, il quale era pur fuori affatto di quella 
linea. Stellini certamente cercò le origini della società nelle 
affezioni naturali dell'uomo; e mentre così rifiutava la dottrina 
francese del <hi rend="italic">patto sociale</hi>, eleggeva un principio più 
probabile e universale, che non il <hi rend="italic">primo fulmine</hi> 
che raduna i selvaggi di Vico.
</p>
<p>Romagnosi poi nel suo diritto seppe providamente 
congiungere l'ordine dottrinale all'ordine operativo, ossia la 
scienza della <hi rend="italic">ragione</hi> alla scienza della <hi rend="italic">volontà</hi>, 
che li altri publicisti astratti obliarono sempre. E questa 
dottrina della volontà si collega nella successione dei tempi col 
<hi rend="italic">diritto d'opportunità</hi>, sotto il quale possono collocarsi 
tutte le spiegazioni della scola istorica. E se Romagnosi nella 
diffusione inoltrata dell'incivilimento assegnò un posto 
all'<hi rend="italic">arte</hi>, la fece però precedere dal regime della 
<hi rend="italic">natura</hi>, ossia dal moto spontaneo delle genti primitive; e 
disse, che il regime dell'arte stava a quello della natura come 
l'agricultura alla vegetazione. Se poi non moltiplicò senza 
bisogno le grandi primitive civiltà; e ne sospettava piuttosto 
una sola, e la faceva accompagnare dai due grandi 
rappresentativi, l'alfabeto ed il frumento, ciò consuona ad altri 
grandi pensatori, e non si oppone ad alcuna proprietà della 
mente umana; la quale, se bastasse sempre e dovunque a 
iniziare una propria civiltà, non darebbe ancora ai giorni nostri 
l'inesplicabil fatto di tante nazioni barbare o selvagge, o rese 
fatalmente immobili in un certo stadio di civiltà. Perloché Vico 
stesso, pur pretendendo cavar tutto dalla mente umana, accese 
la face dell'incivilimento col <hi rend="italic">primo fulmine</hi>, e 
Boulanger, se lasciò il foco, dovette ricorrere alle aque.
</p>
<p>Se il principio critico sì smodatamente sviluppato in 
Francia, trovò in Italia interpreti più sobri e non meno 
eloquenti, come a cagion d'esempio Cesare Beccaria, ciò non 
fu imitazione serva e pedissequa; poiché in Italia, pure la 
tortura e le altre barbare instituzioni ripugnavano all'adulta 
umanità. E questo movimento di riforma, ch'egli chiama 
francese, viene pure dall'anteriore fonte inglese di Locke, di 
Bacone, di Bolingbroke; e se volessimo farcene vanto 
nazionale potremmo riannodarlo a Campanella, a Galileo, a 
Telesio, ed alli altri predecessori delli Inglesi. Lo stesso 
potrebbe dirsi della presente scola francese del secolo XIX, la 
quale si attinse direttamente alle scole trascendentali ed 
istoriche della Germania, ma più remotamente appartiene al 
fonte italiano di Bruno e di Vico.</p></div1></body></text></TEI.2>
