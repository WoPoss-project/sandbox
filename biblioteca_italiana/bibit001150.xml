<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>De viris illustribus</title>
      <author>papa Pio II</author>
    </titleStmt>
    <extent>209 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit001150</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Enee Silvii Piccolominei postea Pii pp. 2. De viris illustribus</title>
        <author>Pius, Papa 2.</author>
        <editor id="ed">Heck, Adrianus van</editor>
        <publisher>Biblioteca Apostolica Vaticana</publisher>
        <pubPlace>Città del Vaticano</pubPlace>
        <date>1991</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CDD">
        <term>878.04 - SCRITTI MISCELLANEI LATINI. 1350-</term>
      </keywords>
      <keywords scheme="CGB">
        <term>Memorialistica</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Correzione linguistica</item>
    </change>
    <change>
      <date>2004-03-01T00:00:00.000+02:00</date>
      <respStmt>
        <name>Simona Casciano</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-04-14T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1 type="paragrafo">

<head><emph>I</emph></head>

<head><emph>DE IOHANNE DE TAGLIACOZIS</emph></head>
<p><emph>IOHANNES DE TAGLIACOZIS,</emph> domi nobilis et animo magno,  medicine artis peritus philosophieque, tarentinam ecclesiam suscepit.  Missus ad concilium Eugenii causam quoad potuit tutatus est; nam et  oratione et consilio pollebat. Cum secundo Basileam venisset iamque  instaret tempus, quo patres concilii locum alium nominare debebant,  in quo cum Grecis convenirent, conatus est vota patrum in Italiam  trahere; contra Gallici nitebantur. Res eo deducta est, ut divisi patres  duplicem electionem locorum facerent; nam pars Avinionem cum  Sabaudia atque Basilea, pars Florentiam et Utinum vel alium in Italia  locum, qui intra tempus debitum que necessaria erant prepararet,  elegit. In his fuerunt legati apostolici et plerique prestantes viri haud  ultra quinquaginta; in illis fuerunt Gallici Lombardique et Cathelani  vulgusque totum ad numerum trecentorum. Lecta ergo sunt duo  decreta invicem repugnantia, sed bullatum est maioris partis  decretum; minoris partis bullari publice non potuit, sed sub sigillis  legatorum expeditum est Grecisque missum. Post cum e Roma littere  misse hoc decretum sub plumbo deposcerent, Bartholomeus  Battiferrus, Iuliani secretarius, et Robertus Martellus Florentinus,  audaces iuvenes et in omne scelus prompti, corrupto plumbatore  decretum hoc bullant tarentinoque presuli offerunt non sine scito  Iuliani. Mittitur cum litteris Romam ad Eugenium decretum  deprehenditurque cum pluribus litteris. Tum reus criminis Tarentinus  Iulianusque arguitur, Bartholomeus salutem fuga recipit,  Robertus (nam laicus) vades dat. Iurat in concione Iulianus  nihil se tale mandasse; Tarentinus se non fecisse ait, factum tamen  placere sibi iustumque fore. Leguntur duodecim episcopi qui rem  cognoscant Tarentinoque mandatur ne domum exeat. Ipse ubi  exasperatos contra se patrum animos sentit et quam dura sint iudicia  multitudinis meditatur, advocato marchione de Roptelim, dum patres  concionem habent, equo conscenso urbem egreditur ac Florentiam  pergit.</p>
<p>Ibi post in cardinalem assumptus est et cum exercitu in Apuliam  missus, regis Aragonum conatibus restitutus. Post in Hungariam  legatus est regno de pace provisurus, ubi Elizabet regine favens  Polonorum parti suspectus est habitus. Exinde Romam reversus  mortuo post Iuliano summi penitentiariatus officium est assecutus.  Amator studiorum est ac propterea Iohannem Campisium  philosophum magno semper in honore tenuit, qui eius litteras  conscribit. </p>
</div1>
<div1 type="paragrafo">
<head><emph>II</emph></head>

<head><emph>DE FRANCISCO CONDULMARO</emph></head>
<p><emph>NEPOS PAPE</emph> dictus est et admodum iuvenis cardinalis creatus  sibique cancellariatus officium advenit. Post cum Hungari instante  Iuliano Teucros, qui in Grecia morabantur, aggredi vellent  magnumque confecissent exercitum, is cum classe in Hellespontum  missus est prohibiturus, ne Teucer magnus Omerat ex Asia posset in  Europam copias transportare. Omerat autem suis laturus opem una  cum magno exercitu traiecit sive quod alio in loco improviso legato  transivit, sive quod magnas gentes parva classis impedire non potuit.  Is adhuc ex Grecia non rediit.</p>
</div1>
<div1 type="paragrafo">
<head><emph>III</emph></head>

<head><emph>DE PETRO BARBO</emph></head>
<p><emph>NEPOS EUGENII</emph> ex sorore admodum iuvenis in cardinalem  assumptus est. Scit uti curie moribus, sermone blandus est, convivia  opipara struit, advenas sepe invitat. Corpore magnus est. Cardinali de  Columna admodum familiaris.</p>
</div1>
<div1 type="paragrafo">
<head><emph>IV</emph></head>

<head><emph>DE NICOLAO SICULO</emph></head>
<p><emph>NICOLAUS SICULUS</emph> ex Cathania natus monasticum habitum  sumpsit. Post iuri pontificio dedit operam doctusque plurimum  evadens Parme, Senis ac Bononie legit, nec in abbatem assumptus  lecturam amisit. Senis ad decem annos canones legit; stipendium ei  octingentorum aureorum in anno fuit. Post Romam veniens auditor  camere factus est, missusque cum Tarentino Basilearn Eugenii partes  tutatus est, quamvis antea legens romanum pontificem subesse  concilio disputaverit asserveritque. Nec diu post Romam reversus ad  regem Aragonum se contulit, qui eum cum Ludovico Pontano ad  concilium remisit Eugenii partes impugnaturum. Dum illic est, ingens  argentum lucratus est ex patrociniis vel, ut melius dicam, ex consiliis.  Plures causas iniustas promovit; nam Ysidorum de Rosate non parva  pecunia corruptus in pergamensem epi o scopum promovit, indoctum  hominem et, quod peius est, vitiis multis cohopertum ignobilemque.  Marcum quoque mediolanensem imperitum, quamvis doctorem et  omnino ineptum, Alexandrie prefecit episcopum ex commissione  concilii; de quibus cum relationem faceret, non aliter locutus  est quam si beatum Paulum vel Augustinum esset promoturus; exinde  non parum note suscepit.</p>
<p>Post autem cum divisio decreti de electione loci in concilio esset  Gallicis adhesit electionemque iure factam ostendit. Cum vero ad  Eugenii depositionem ventum est, ex concilio recessit; sic enim rex  Aragonum subditis suis precepit; iam enim rex Aragonum irritatus  adversus Eugenium redire suos Basileam iussit obedireque concilio,  etsi Felicem non haberent in papam. Post assumptionem autem Felicis  cardinalis ab eo creatus Basileam rediit acerque pugnator pro concilio  fuit missusque Francfordiam disputationes magnas habuit magnaque  causa fuit, ne tunc electores pro Eugenio se declararent. Exin autem  cum rex Aragonum Eugenio conciliatus prelatos dominiorum quorum  ex concilio revocasset, is quoque recessit; nec enim tanti fidem, quam  predicaverat, quanti ecclesiam fecit. Dum tamen resignare  cardinalatum rogatur, variis dilationibus se excusat et ante mortuus est  quam Eugenii sese obedientie subiiceret, multumque questus est  moriens, quod nepotum suasu veritatem concilii reliquisset. </p>
</div1>
<div1 type="paragrafo">
<head><emph>V</emph></head>

<head><emph>DE BARTHOLOMEO DE VICECOMITIBUS</emph></head>
<p><emph>BARTHOLOMEUS DE VICECOMITIBUS</emph> episcopus novariensis,  Scaramucie frater, iuvenis ad episcopatum assumptus est non sua  tantum virtute quantum germani favore; Scaramucia namque, qui et  Georgius dictus est, humili natus loco, puer admodum Gabrieli  Vicecomiti servivit; quo apud Ianuam capite truncato ad Iohannem  Vicecomitem Mediolani ducem puer se contulit. Cum eo quoque, dum  is percuteretur, fuit eiusque occisioni plenius interfuit repertusque est lacrimans supra cadaver. Ac sic postea Philippo servire cepit  melioribus auspiciis; a quo ditatus est intantumque dilectus, ut  in numero quoque Vicecomitum reciperetur et frater suus  Bartholomeus episcopus fieret.</p>
<p>Huic episcopo ego quoque servivi, dum is esset Basilee magnique  nominis haberetur propter ducem, et cum eo Mediolanum ivi ac post  Novariam. Fideliter sibi tribus annis famulatus sum. Postea eum in  legatione ducali Florentiam missum secutus sum. Ibi vir perditus, in  malignitatem natus, eum delusit; fingens enim se Eugenii inimicum,  quod is sibi non digna premia retribueret, ait se magna in papam  moliturum, si modo episcopus sibi assisteret. Episcopus, qui papam  suo principi inimicum putabat, audire rem voluit. Is inquit admodum  plures esse Florentinos qui pape inimicarentur et regimini quod tunc  erat. Quod si Nicolaus Piceninus, qui erat in Balneis Senensibus, cum  aliqua manu Florentie appropinquaret, cives in rumorem mox  surgerent expellerentque suos inimicos et papam captivarent.  Multaque dixit ad huius rei confirmationem. Submissus is erat per  Cosmum et sequaces. Episcopus dum vult secretum esse nullique  suorum communicare, magis decipitur; nam si ex suis aliquem  consuluisset, non sic deceptus fuisset. Sed animi magnitudo non  patitur comitem: sola sibi omnia arrogat. Persuasus ergo est Picenino  scribere eiusque littere intercepte sunt et, quamvis sub notis obscuris  essent, intellecte tamen sunt, ut Florentinorum est in malum astutia.  Criminis reus habetur et coram papa fateri crimen coactus est; nam  dum palatium petit, retentus est. Nos qui audivimus factum percusso  pastore dispersi sumus. Meum iter prius ad Beatam Mariam quam  Gratiarum vocant fuit; ibi vota peregi supplicavique beate Virgini, ne  me innocentem rapi sineret; que ut benigna in me semper fuit,  innocentiam meam tutata est. Erat in eadem supplicatione mecum  Antonius Bernerius parmensis, qui postea laudensis episcopus factus  est. Is ad cardinalem De Ursinis confugit; ego ad cardinalem  Sancte Crucis me recepi, qui et me in secretarium accepit. Apud quem  dum moror venit episcopus novariensis sibi commendatus meque  accersit petitque veniam quod mihi nihil communicasset; nam me  Tuscum noluerat in re tusca consulere. ' Doleo ' inquam episcopo ' te  nihil mihi communicasse; nam si quid scissem, extimo quod non sic te  aberrare sivissem letor insuper; nam si quid contra me fiat, adiuvabit  me semper conscientia, dum me scivero indigna pati. ' Post inde  paucos dies liberatus episcopus est Mediolanumque ivit cum domino  cardinali Sancte Crucis qui non nihil negocii habebat cum duce, ac ire  Atrebatum ad tractandam pacem inter regem Francie et ducem  Borgundie debebat. Quem ego secutus sum et iussu eius ivi in  Scotiam. Sed cum revertissem, nolui esse apud Eugenium in Bononia,  ne mihi imputaret facta Novariensis. Fui ergo Basilee diu interfuique  omnibus que acta sunt contra Eugenium. Post in secretarium receptus  sum a Felice, novo papa creato. Apud quem, dum cardinales  crearentur, operam dedi quod is quoque Novariensis fieret cardinalis;  idque factum est. Sed postea mutatis rebus, cum Felicem omnes  relinquerent nec eius papatum amplecti vellent, ego ad cesarem  Fridericum me recepi; nec enim volui statim de parte ad partem  transire. </p>
<p>Novariensis vero episcopus cardinalatum renuntiavit non sine spe  novi cardinalatus ab Eugenio obtinendi; que spes adhuc eum tenet.</p>
</div1>
<div1 type="paragrafo">
<head><emph>VI</emph></head>

<head><emph> DE LUDOVICO PONTANO</emph></head>
<p><emph>LUDOVICUS PONTANUS,</emph> medici filius, Perusii studuit tanteque  memorie fuit ut arte magica, non natura uti putaretur. Santius illi pater  fuit qui etiam suspectus erat huius artis. Maior in eo scientia  quam prudentia fuit; nam et pueri eum in agibilibus delusissent. Si  quis obtinere aliquid volebat ex eo, quamprimum adulari cepisset, voti  compos fiebat. Magnum huius nomen propter peritiam iuris utriusque  fuit; nam scientia hec memoria magis quam ingenio constat. Ex quo  fit, ut stultus etiam possit esse iuris peritus. Istius memoria  capacissima fuit: quicquid legit memoriter tenuit.</p>
<p>Conductus est Florentie ad lecturam. Post defecit; ob quam rem  tamquam proditor depictus est per pedes suspensus meritoque infamis  reputatus. Exinde vocatus Romam ob singularem peritiam iuris  prothonotharius creatus est. Sed cum altiora querit et non obtinet, ad  regem Aragonum se recipit et ab eo cum Panormitano in legationem  mittitur ad concilium, ubi multa egregie disputavit visusque est  hominibus divinus potius quam humanus homo. Missus est per  concilium ad ducem Borgundie, archiepiscopum coloniensem  pluresque alios, ubi quotiens locutus est omnes in stuporem adduxit.  Sed in reditu captus est vixque relaxatus per ducem Bavarie. Uni  solum Panormitano invidit, quem sibi vel similem vel proximum  iudicavit.</p>
<p>Cum omnes ex Basilea oratores principum recederent, is solum  mansit spe cardinalatus habendi. Sed peste superveniente mortuus est;  quem ego in agone constitutum multis verbis ad patientiam hortatus  sum, cum is diceret non se credere Deum tam iuveni sibi spiritum  tracturum, qui multum adhuc Ecclesie prodesse posset. Apud  Cartusiam sepultus est.</p>
</div1>
<div1 type="paragrafo">
<head><emph>VII</emph></head>


<head><emph> DE NICOLAO PICENINO</emph></head>
<p><emph>NICOLAUS PICENINUS</emph> Perusii natus haud obscuro loco, inopi  tamen, ut sepe nobilitas paupertati subiacet, vir fuit parve stature, sed  quantulus fuit, pulcer erat. In militiam profectus diu inter gregarios  milites fuit. Tirocinium suum sub Braccio peregit, qui viri virtute  cognita hominem erexit. Ac dum Aquilam urbem Braccius obsideret  iamque procintus Ecclesie contra se veniret, placuit Braccio certamen  ingredi Piceninumque cum parva manu ad custodiam urbis reliquit, ne  dum prelium esset opidani egredientes a tergo sese invaderent. Sed  Piceninus audiens victoriam Braccii et conturbatos hostes,  clamantibus suis inexpertes se predarum esse, dum portam obseruant,  custodiam reliquit; que res magna pars ruine Braccii fuit. Hoc unum  Picenino imputatum fuit. Sed militibus <add resp="ed">potius</add> quam sibi ascribi  debuit; nam ipse coactus erat.</p>
<p>Sed mortuo in hoc prelio Braccio, is postea cum eius filio comite  Gaddo ad Florentinos se recepit rectorque pueri fuit, quamvis titulus  capitaneatus comitis esset ob reverentiam patris. Bellum tunc cum  Philippo duce Florentini gerebant. Itaque per vallem Lamoni dum  Gaddus puer Piceninusque (qui locus est in alpibus Apennini)  Florentinorum nomine Faventiam peterent, incolarum superventu  (nam feroces illic rustici sunt) conturbatus est exercitus nobilisque  puer occisus. Piceninus captus in potestate Antonii Guidonis et  Nestoris, qui tunc Faventiam tenebant, devenit. Sed plus eius  captivitas Florentinis profuit quam si victoriam obtinuisset; nam dum  est in carcere, docet fratres faventinos utilius esse Florentinorum  quam ducis parti favere: ducem in remotis esse ait, Florentinos vicinos  fore; ducem unica febre moriturum esse aut veneno aut alio  quovis casu, civitatem immortalem fore; que si ad tempus iaceat,  deficiente tamen duce ulturam, esse iniuriam. Tum ducem parva  stipendia suis militibus dare, Florentinos ubertim pecunias tradere; se  ductores belli futuros, si ad Florentinos deficiant, qui omnes prestent  et nobilitate et potentia; apud duces plures fore, qui eis non sint  cessuri, meliusque esse cum Florentinis primum locum tenere quam  cum duce tertium aut sextum. Ac sic iuvenes in suam sententiam  traxit adeo, ut qui victores essent iam victi viderentur; sic sepe plus  lingua quam gladius confert. Hac re magnum esse Picenini nomen  cepit tumque Philippus hominem apud se habere magno studio  quesivit. Nec deceptus est; nam more italico milites ad tempus  serviunt; quo finito liberi sunt possuntque cui velint alteri servire,  etiam hostibus; non enim propter causam, sed propter pecuniam  serviunt. Finito igitur tempore conducture sue Nicolaus ad ducem  defecit magnoque honore susceptus est crevitque laus hominis, cum  victis apud Magalenum ducalibus exercitibus is solum hostibus diu  restitit magnaque virtutis sue ostendit experimenta. Cum nomen eius  clarum esset iam ubique iamque dux exercitus creatus esset,  Franciscus Sfortia invidere homini cepit egreque tulit novum  hominem sibi preferri. Hinc inimicitie modo occulte, modo aperte  inter eos esse ceperunt. Is Venetorum exercitus in pluribus locis nunc  prostravit, nunc fugavit: in Valle Tellina Georgium Cornarium devicit,  classem padanam immissis terrestribus militibus cepit; apud Imolam  Florentinorum et Venetorum copias ingentes perturbavit septemque  duces exercitus in potestatem recepit; Florentinos, qui Lucam  obsidione cinxerant et viginti atque eo amplius hominum milia cum  infinitis machinis illic habebant, in campo prostravit, quamvis sibi  multo minores essent copie, Lucamque diu obsessam liberavit.  Ianuenses qui se tutissimos suis in montibus reputant cum advenis  prostravit, et usque ad menia urbis per vias inaccessas et asperrimas  alpes depulsis incolis duxit exercitum recuperassetque tunc Ianuam,  que iam rebellaverat, nisi qui arcem tenebant iam se dedidissent.  Is cum esset in campo vicinus exercitui Venetorum apud  Adduam, sagitta fortuito casu missa in magnum ducis Mediolani  damnum neruum colli huius percussit. Ex qua re vir alias intrepidus et  infatigabilis, qui semper in negocio erat, media parte perditus est; nam  latus sinistrum ex toto perdidit nec unquam postea illius lateris potens  fuit. Is postquam duci servire cepit, numquam variavit inconcussaque  fide servivit suo principi, tum quia beneficia plurima hinc recepit dux  exercitus et marchio de peregrino creatus, tum quod Florentini eum  quasi proditorem in palatio suo depinxerant; que iniuria eum  asperiorem faciebat. Sed Florentini postea metu concussi picturam  deleverunt. </p>
<p>Cum exinde multis cladibus tam Veneti quam Florentini debilitati  essent, misit Philippus Franciscum Sfortiam in agrum picenum, ut  terram illam nomine Ecclesie suoque teneret; nam basiliensis concilii  litteras habuit. Post Piceninum in Tusciam misit, qui recepto Perusio  Patrimonium Ecclesie undique perturbavit cepissetque Eugenium in  Roma, nisi iam ipse male custoditus a Romanis fugisset; volebant  namque et ipsum ad basiliense concilium mittere. Cepit tamen  Romam. Pulcre tunc res Philippi erant ordinate; nam et Piceninus ex  una parte Patrimonio Ecclesie recepto Florentiam venturus erat et  Franciscus ex alia Piceno invaso. Sed Franciscus sibi quam alteri  melius cupiens Marchiam suo nomine possidere cepit  marchionatumque sibi ab Eugenio impetravit pace promissa et  capitaneatu. Ob quam rem postea magne inter Piceninum et  Franciscum dissensiones fuere. Vixque per ducem prohiberi potuerunt  ne manus consererent, cum sepe structis aciebus invicem minarentur.  Sed vocatus est postea in Lombardiam Piceninus; comes autem  Franciscus apertus Philippi inimicus ad Venetos defecit iamque licuit  alterum alteri inimicari. Post exules Florentinorum Piceninum in  Tusciam traxerunt, qui cum exercitu ad quintum lapidem et ad tertium  venit. Florentiam ingressus per vallem Lamoni, ubi alias  conflictus fuerat; iam enim Faventini ad ducem redierant; nam is ipse  Piceninus eos in bello apud Imolam ceperat. In Tuscia ergo iam  Burgum Sancti Sepulcri in potestatem obtinuit tantaque trepidatio  Florentie fuit, ut papa qui illuc confugerat iterum se capi timeret ac de  fuga cogitaret. Collegerunt tamen Florentini exercitum militesque  Ecclesie ad se vocarunt; sic enim mandavit Eugenius. Cum ergo in  propinquo utraque essent acies, Franciscus Piceninus, Nicolai filius,  avidus pugne contra patris preceptum cum lecta militum parte pontem  quendam preteriit ac hostes invasit trans pontem. Ubi cum  periclitaretur, dum pater auxilium filio prebet, et ipse discrimen  incidit; amissa namque maiori parte suorum militum vix ipse cum  filio evadere potuit. Que res magnam gloriam Picenini obfuscavit:  plures tunc Florentini capti caput amiserunt, aliorum bona qui his  favebant confiscata sunt.</p>
<p>Is quoque Piceninus tractatu cum Veronensibus habito Veronam  intravit; sed cum ducales copie non subsequerentur, diffidens ipse  civibus, cum Franciscus iam cum exercitu adesset, mox effugit et,  quia debilis erat nec equitare poterat, cervicibus hominum ad magnum  spacium portatus est. Hic Orlandum Palesinum omnibus dominiis  spoliavit, hic Bononiam cepit suoque nomine tenuit. Post cum Felice,  qui iam papatum acceperat, contra Eugenium concordiam querens,  cum illum avarum invenisset, cum Eugenio concordavit rursusque in  agro piceno contra Franciscum Sfortiam fuit magnisque eum dominiis  spoliavit. Ad extremum vocatus Mediolanum, cum iam pax cum  Venetis foret, mortem obiit ibique honorifice sepultus est.</p>
<p><emph> Fuit vir paucorum verborum blesusque, iusti et equi cupidus.  Quemcumque virtute preditum scivit mirum in modum amavit. Quod  promisit, ratum fuit. Rusticis favit militesque spolia committentes  pena gravi multavit. Filios moriens duos reliquit, Franciscum sibi  dissimilem et Gaddum similem, sed nimis puerum, quibus commisit  moriens, ut ab Philippo suisque obsequiis numquam  recederent.</emph></p>
</div1>
<div1 type="paragrafo">
<head><emph>VIII</emph></head>



<head><emph>DE SFORTIA</emph></head>
<p><emph>SFORTIA</emph> vili apud suos loco natus Cotiniolam patriam habuit.  Parentes agricultores fuerunt. Ipse mulionis officium secutus est;  iuvenis namque robustus domi manere nescivit. In exercitibus ore  rusticanus homo, sed lingua manuque promptus, cum sepe ex vili statu  magnos fieri homines videret, cepit tunc ipse predari belloque se  committere, cumque uirtus sua laudaretur, adaugens animum plura  belli egregia facinora commisit, relictisque mulis equestrem militiam  nactus est brevique, <emph>ut fit, quando fortuna viri obsequitur,</emph> in  magnum virum evasit ductareque cohortes cepit.</p>
<p>Apud Nicolaum Estensem marchionem armigeris prefuit. Quo  tempore, dum essent inter Ottonem, qui tunc Parmam Regiumque  tenebat, et marchionem simultates, uocatus est Otto ad colloquium,  vir magnus et inter arma tenentes, nisi hoc unum gessisset,  prudentissimus. Is fidens Sfortie ad colloquium inermis venit cumque  castra marchionis intrasset salutassetque Sfortiam, illius gladio  percussus est et occisus. Ditatusque est Sfortia nefandis spoliis  militiamque suam funestavit. Is postea in regno Apulie multa egregia  belli facinora operatus est pluresque sibi urbes subiecit, quas et filius  postea diu tenuit, donec rex Aragonum eum spoliavit. Exinde  Patrimonii Ecclesie partem sibi usurpavit, sed veniente in Italiam  Martino dux eius exercitus fuit contraque Braccium plures congressus  habuit.</p>
<p>Audivi ego ex patruo meo Iohanne Tholomeo, qui sub eo militavit,  tanta eum eloquentia fuisse vulgari tantamque fidem apud suos  commilitones habuisse ut, cum diebus quindecim cum toto  exercitu lateret essetque in nemore et aspera hiems nives sparsisset ߤ; audisse eumߤ milites murmurare ac famem frigusque queri, tum  ipsum per exercitum equitasse claraque voce dixisse ' Boni animi  estote, socii! tolerate parumper! tanta nobis paratur preda, ut omnes  huius nemoris frondes auree sint future', credidisse sibi fere omnes  libentique animo perseverasse; nec enim mentiri ducem arbitrabantur.  Is postea insecuturus Braccium, cum eum in regno Apulie trans  flumen quoddam tenere exercitum sciret, flumen tranare voluit  cumque mango quidam ex dilectis in flumine periclitaretur, dum  puerum adiuvare vult ne summergatur, et ipse aquarum voraginibus  absortus est. Cuius corpus nusquam inveniri potuit, quamvis cura filii  magna fuerit multique illud piscati fuerint, ut sepulture traderetur.</p>
</div1>
<div1 type="paragrafo">
<head><emph>IX</emph></head>


<head><emph>DE BRACCIO DE MONTONE</emph></head>
<p><emph>BRACCIUS DE MONTONE</emph> inter Perusinos nobili loco natus  militiam cum tribus equis incepit crecvitque brevi tempore. Fuit vir  facundus, honesta facie, sinistri lateris impotens, crudelis, nihil  religionis sapiens, mundane prudentie magnus, animo maximo.  Commentaria Cesaris et Alexandri Historias clarorumque Veterum  gesta sibi continuo legi curabat sepeque eius in ore sermo is fuit:' An  hodie quoque alius Cesar fieri potest? ' clero infestus fuit nihil post  obitum esse ratus. Temperans tamen erat vini cibique nec luxurie sese  dedit, sed omnis eius voluptas in armis fuit et, ut de se rumor esset,  optabat, nec ad se plus pertinere putabat, utrum bonum an malum de  se diceretur, dummodo diceretur. Is tria necessaria esse dicebat  Florentinis bellum gerentibus: aurum, aurum atque aurum. Quod  postea in proverbium venit. <emph>Arguit eum aliquando unus ex amicis,  quod is dixisset Martinum papam eo miseriarum velle  deducere, ut missam sibi pro argenteo decantaret; nec enim honestum  fore dicebat amicus sic de maximo pontifice loqui. Ad quem Braccius  ' Stultus es', inquit ' si hec me reris dixisse; nam quo ego pacto  argenteum pro missa dederim, qui nec pro centum missis minimum es  conferrem?'</emph></p> <p>Postquam is auctus est, Tartaliam virum robustum  reique militaris peritissimum sibi socium ascivit ac cum eo contra  patriam venit Perusium sui iuris facturus, cuius iam plura sibi opida  vendicaverat. Perusini in armis eum expectavere Carolumque  Malatestam, virum illustrem magnique animi, belli ducem habuere.  Fuerunt exercitus admodum vicini nel procul erant a fluvio Thiberis.  Estus ingens affligebat homines. Petiverunt itaque Perusini duarum  horarum indutias, ut fluenta preterire possent sibique et equis bibere.  Nec renuit Braccius, quamvis sibi non esset opus fluvio, qui per castra  sua undique vasa aquarum cum zucharo habuit. Sed dum Perusini  bibunt ordinesque rumpunt, Tartalia ' Quid agimus', inquit ' Bracci?  iam iam bonum est invadere hostes, dum inordinati sunt. ' cumque  Braccius dixisset ' Indutias habemus', ' Quis ' respondit Tartalia ' duas  horas mensurabit? ' ac sic in bellum itum est victique Perusini sunt et  Carolus captus.</p>
<p><emph>Hic Tartalia postea ad Sfortiam defecit. Exin Martini stipendia  suscepit, a quo proditionis reus iudicatus capite truncatus est. Sed dum  ad supplicium duceretur ' Heu', inquit ' indignam forti militi mortem  subibo; quod si scissem, numquam me capi sivissem. Hic autem  Carolus vir magni animi fuit multaque bella confecerat. Qui etsi  captus esset, advenienti Braccio numquam assurgere voluit aut caput  detegere sed, se captivum fassus, animum tamen incaptum dicebat.  Hic post centum milibus redemptus domi obiit.</emph> Exinde mox  civitatis perusine dominus Braccius receptus est. Due in ea urbe partes  sunt: alii Nobiles, alii Raspantes appellantur <emph>iamque multis seculis  inimici inter se fuerunt, ut numquam partes he simul in urbe fuerint.  Tunc autem Nobiles exulabant;</emph> quos Braccius expulsis  <emph>Raspantibus introduxit,et adhuc ibi sunt.  Raspantes</emph> per varias Italie civitates exulant.</p>
<p>Post hec Braccius Tudertum, Civitatem Castellanam pluresque alias  urbes Ecclesie sui iuris fecit <emph>dicens indignum esse tantum  dominium subesse sacerdotibus, quos solis decimis contentari debere  dicebat, quamvis vir sine religione nec decimas eis dedisset.</emph></p>
<p>Sic nomen eius grande factum est timerique ubique cepit. Florentini  viginti milia, Senenses sex milia, Lucani quatuor milia sibi in annos  dabant ne eos offenderet; nec sic fidelis lucano domino fuit. Namque  cum Florentinorum litteris accepisset tyrannum illum extra Lucam  esse morarique in Petra Sancta, repente die noctuque iter fecit  priusque in agro lucano visus est quam venturus audiretur, quamvis  plurium dierum iter cum exercitu facturus esset; cepissetque tunc  Lucam nisi Iacobus, Marci filius, civis senensis per celerem nuntium  Lucanum de adventu Braccii premonuisset. Qui vix duabus horis ante  Lucam intravit quam Braccius veniret. Asportavit tamen Braccius  magnam predam pluresque captivos adduxit.</p>
<p><emph>Tyrannus, qui tunc Lucam tenebat, ex vili gradu arripuerat  dominatum. Post cum fratrem timeret, cum eum de adulterio  convicisset, neci dedit. Post longum tempus cum Florentini eum  obsedissent, sive fictum fuit sive verum, proditionis contra ducem  Mediolani, qui Franciscum Sfortiam sibi in auxilium miserat,  accusatus per Antonium Petruccium equitem senensem captus est et  in Lombardiam ductus in carcere mortuus est.</emph></p>
<p>Post hec Philippus Mediolanensium tyrannus audita hominis fama  preponere suis eum exercitibus voluit, quinque milia equitum sub  stipendio sibi tenere et annis singulis centum milia ultra stipendium  dare. Sed homo cordatus sibi militare voluit; nec enim desperabat  Italie sibi regnum vendicare. Plura sibi adversus Ecclesiam bella fuere  minabaturque papam expellere velle, simulque et regno neapolitano et  Ecclesie Patrimonio inhiabat, et, quia urbs Aquila clavis Regni  videbatur, hanc summa vi nisus est expugnare,  quatuordecimque mensibus tam hieme quam estate obsidionem illic  tenuit. Sed Martinus timens ne capta urbe Romam veniret Braccius,  uti minabatur, exercitum collegit statuitque opem obsesse civitati  ferre. Braccius alacer adventum hostium expectabat et structis aciebus  in plano morabatur. Copie Ecclesie per montem veniebant nec  descendere nisi paulatim poterant, miseratque Braccius pedites eisque  preceperat ut, cum nuntius veniret, iter prerumperent descendentibus;  facile namque pauci pedites multorum equitum iter poterant impedire.  Intendebat enim Braccius, postquam media pars hostium transivisset,  iter precludere et cum his qui transissent bellum aggredi eosque  prosternare. Nec dubius erat omnes captos esse qui sic descenderent,  rursusque Piceninum ad custodiam urbis collocaverat, ne se cives  irrumpentes a tergo invaderent. Cum ergo sat hostium descendisse  putavit, nuntios ad pedites misit, qui perturbari viam preciperent. Sed  fuerunt hostes huius quoque rei premoniti insidiasque inter Braccium  et pedites habuerunt, que nullum nuntium transire permiserunt, et sic  non moventes se pedites, quia mandatum non habebant, universos  hostes descendere permiserunt. Quod cum Braccius vidisset, etsi  doluit, minime tamen animo fractus, hortatus pro tempore suos bellum  aggressusque tanta vi pugnavit, ut quinque hostium acies perturbaret  semperque robustior appareret. Milites autem qui ad custodiam urbis  erant, ubi hostes perturbatos vident, egre ferentes se preda privari  relicta custodia in campum currunt. Sed erant adhuc multe hostium  acies integre, que de novo certamen incoarunt. Tum et populus  aquilanus, qui magnus est et ferox, urbem armatus exivit, ac sic  duplici malo circumventus Braccius a tergo et a fronte, licet suos  plurimum hortaretur, disturbatus est omnisque suus exercitus  infractus. Quod ille videns fugam arripuit; sed insecuti sunt eum duo  Perusini ex Raspantibus, familiares Ludovici de Michelozis, qui eum  norant nuncque ab una parte, nunc ab altera fugientem feriebant.  Quibus ille ' Heu, miseri, quid agitis? ' inquit; ' pauperes estis;  sinite me abire. Ite mecum: magnos vos faciam; nam etsi hic  conflictus sum, non tamen res mea ubique periit. Scitis nomen meum  magnum esse multasque urbes mihi obedire. Si liber sum, magnus  sum. Servate me et vos. ' Sed frustra locutus homo est; nam immortale  odium erat. Vulneratum igitur in gula Braccium capiunt et in castra  reducunt. Ad quem cum omnes hostium duces venissent et hominem  honorarent solarenturque et multa quererent, numquam locutus est  verbum sive quod non poterat, sive quod magnus animus post  conflictum loqui non dignabatur. Vixit ad tertiam diem mortuusque in  excommunicatione, portatus Romam, apud Sanctum Laurentium extra  muros in loco profano sepultus est. Sed eum postea instante Nicolao  de Fortebracciis, qui fuit ei proximus et vir potens in armis, pontifex  Eugenius absolvit defossumque in ecclesia perusina cum magno  honore sepelliri mandavit, quamvis eius cadaver, sive ossa, dum  Perusium portarentur, ingens grando cum tempestate secuta fuerit, que  universos agros ac vineas excussit.</p>
<p><emph>Hic Nicolaus terribilis Ecclesie hostis fuit qui aliquando sibi  serviret. Crudelis erat ac pro levi causa suos armigeros propria manu  occidebat. Is prius Nicolaus de la Stella dicebatur ductorque  Florentinorum fuit contra Lucanos. Sed non profecit. Dum inimicus  Ecclesie est, ex improviso circumventus ab hostibus certamen inivit,  in quo, dum ferocius quam consultius preliatur, gladio confossus  interiit.</emph></p>
</div1>
<div1 type="paragrafo">
<head><emph>X</emph></head>

<head><emph>DE FRANCISCO SFORTIA</emph></head>
<p><emph>FRANCISCUS SFORTIA,</emph> prioris Sfortie filius, mortuo patre  admodum ivuenis Philippi ducis mediolanensis adiutus pecunia  milites convocavit atque positurus cum eis rationem libros  mutui afferri iussit, in quibus omnes fere milites es magnum patri  debebant, dixitque illis: ' Commilitones, mei patris mortem scitis; illi  plura debebatis, sed ego heres sum et quod patri debuistis, iam mihi  deberetis. Sed libero ego vos omnes ere omnique vinculo, quo patri  tenebamini. Estote igitur liberi ut, cuicumque servire velitis, sit  vestrum. Si mecum continuare vultis, libenti animo vos recipiam nec  verebor meum corpus vobis committere qui paternum custodivistis,  sed fortunam meam omnem vobis credam vosque uti duces sequar,  qui longam militiam sub patre cum honore degistis.' Quo sermone  simul et beneficio libertatis allecti milites nullum se alium passuros  imperatorem clamant quam eum, cuius patris se militie cingulis  ornarint. Factus est ergo communi omnium voce dux exercitus  novaque militie sacramenta recepit.</p>
<p>Exinde Martino pape Franciscus servivit missusque contra Braccium  victoriam apud Aquilam obtinuit tenuitque patris dominia que in  Regno habuit, Beneventum, Troiam, Manfredoniam pluraque opida  usquequo rex Alfonsus Regno potitus eum privavit.</p>
<p>Post hec Franciscus in Lombardiam se recepit, ubi eum Philippus  dux magnifice honoravit titulumque domus sue Vicecomitum et arma  tradidit; filiam quoque unicam, nomine Blancham, quamvis  illegitimam, in matrimonium promisit; qua spe sepe eum frustratus  est. Huius plura in Lombardia fuerunt clara belli facinora. Contra  ducem Sabaudie Philippi tulit insignia Sabaudiensesque fugavit;  marchionem Montisferrati, qui cum Venetis sapiebat, dominio expulit  multisque in locis gloria rei militaris enituit. Itaque par contentio inter  ipsum Nicolaumque Piceninum erat. Quamvis enim dux militie  Nicolaus esset, non tamen inferiorem se Franciscus putabat, qui gener  principis habebatur. Sed vetus odium, quod inter Sfortiam  Bracciumque fuit, nondum erat extinctum. Hinc vocati sunt Bracciani,  hinc Sfortiani. Franciscus istis, Nicolaus illis prefuit, cuius  locum Franciscus Piceninus subivit. Dilectius tamen in Longobardia  nomen Francisci fuit quam Nicolai; nam hic Tuscus, ille ex  Romandiola Semilombardus habebatur. Tum vero spes successionis  favorem populi Francisco conciliabat.</p>
<p>Post hec cum Franciscus in Marchiam contra Eugenium mitteretur,  ut provinciam nomine concilli susciperet, is eam sibi vendicavit; nec  enim ex duce bene contentus recesserat. Dixerat quoque, si oculum  perdidisset Mediolani, pro eo non rediret. Multe inter ipsum discordie  et Nicolaum fuere, numquam tamen bellare totis viribus contigit; nam  commissarii ducales impediebant. Concordatus post Franciscus cum  Eugenio Marchiam suscepit in titulum. Totisque viribus insecutus est  ducem ac Venetis et Florentinis adhesit, ex quibus ingentem auri  summam quotannis recepit. Vexillifer quoque Ecclesie creatus est;  post et omnium Venetorum imperator creatus in bello contra  Philippum eminere non est aspernatus. Itaque revocatus est ex Tuscia  Piceninus magneque copie utrimque parate sunt vastatique agri  ubique. Ad extremum quasi suspitionem Venetis incussurus dux  Mediolani, dum bella parant, de pace tractat ac Franciscum comitem  omnium arbitrum differentiarum eligit. Fortasse non putavit Venetos  accepturos filiamque suam secreto, que iam matura esset, dare sibi  promisit et pro dote urbem cremonensem. Sed Veneti perspecta  Francisci erga se fide simulque Florentini et Ianuenses arbitrium  acceptarunt; quod non sine damno ducis factum est, cum is magna  dominii parte multatus fuerit: Franciscus uxorem recepit et Cremonam  in potestatem, ubi solemnes cum Blancha nuptias celebravit. Tuncque  a principibus Italie cepit illustris vocari, tamquam non sua virtus, <add resp="ed">sed</add> coniugis origo eum illustraret. Post in Marchiam se recepit, ubi  a rege Aragonum infestatus interdum succubuit, interdum vicit,  fratrem denique in Esculo qui rebellavit amisit cum pluribus militibus;  adhuc tamen potentior est in Marchia. <emph>Vir enim consilii potens,  corpore pulcer, in equo splendidus, tardus ad iram, in re qualibet  maturus. Quia quicquid habet, militum est, parum sibi retinet,  militiam splendidam habet.</emph> Is cum esset in agro bononiensi  insidias passus est; nam Baldassar Aufidius, qui tunc Bononie preses  erat ac militiam regebat summi pontificis, capere eum dolo voluit  Nicolaumque Piceninum in subsidium advocavit. Sed non annuit  Piceninus Franciscumque premonuit. Itaque incidit Aufidius, homo  nequam, in laqueum quem fecerat, captusque in Butrio in carcere  firmano necatus est magnisque suppliciis affectus.</p>
<p>Verum quia de Baldassare fecimus mentionem, non ab re est unum  eius sceleratissimum factum referre. Antonius de Bentivoliis, eques et  iuris interpres, domo nobilis ac princeps patrie, per factionem diu  extra Bononiam, annis circiter quatuordecim (nam quamdiu Martinus  rexit numquam intrare patriam potuit, sed in curia cum stipendiis  tenebatur) ut vero Bononia ad Eugenium rediit, et ipse domum  repetiit. Convenire igitur cives, visere eum domi, congratulari reduci,  hortari ut maneat, mittere munera, sequi eum quocumque iret. Tum  Baldassar veritus ne hic sibi urbem subiiceret, <emph>ut sunt Bononienses  dominandi cupidi et, quamvis hinc se iactent stulti,</emph> hominem ad se  vocat in pretorium quasi consilium initurus secum. Venit homo atque,  ut ante capellam fuit, in palatio arreptus a satellitibus per scalas  tractus est nec permissus loqui vel unum verbum. Absque confessione,  absque communione, sine ullo spatio penitentie intra palatium circa  limen porte truncatus est uixque dicere potuit ' Adiuva me, Dei  genitrix. ' Hoc factum adeo civibus displicuit ut tantus vir nobilis,  potens, doctus, precipua bonitate preditus, non confessus neque  condemnatus sic necaretur, ut paulo post civitas ipsa Eugenio  rebellaverit Piceninoque se tradiderit, quo tempore et Anibal, filius  Antonii illegitimus, urbem intravit multasque cedes fecit ac postea  cum Baptista de Cannetulo excluso Picenino urbem rexit. Sed nec  ipse diu vixit; nam postea Baptista eum occidi fecit et tunc pars de  Bentivoliis insurgens Baptistam ipsum interemit pluresque  quorum neci dedit, combussitque domos. Et sic nunc civitas stat,  quamvis ex more suo non diu mansura credatur.</p>
</div1>
<div1 type="paragrafo">
<head><emph>XI</emph></head>


<head><emph>DE NICOLAO MARCHIONE EXTENSI</emph></head>
<p><emph>NICOLAUS MARCHIO</emph> Extensis patri, quamvis illegitimus esset,  successit. Ferrariam, Mutinam Regiumque tenuit. Ottonem  Parmensem, virum magnificum ac in armis potentem, per ministrum  Sfortie interfecit eiusque sibi dominia usurpavit. Vir magni consilii  fuit. Cum inter Philippum ducem Mediolani ac Venetos perpetue lites  essent et immortalia odia is, quamvis esset medius suaque dominia  cum Venetis et duce confinarent, ita tamen se habuit, ut non isti vel  illi amicus, sed mediator crederetur; immo et sepe arbiter inter  utramque partem fuit. Nam et quotiens de pace tractaretur, plerumque  apud Ferrariam transigebatur et oratores habebantur. Ex quo factum  est ut, quamvis tota Gallia Padana, que nunc Lombardia dicitur, bellis  flagraret, sola Ferraria et adiacentes partes subdite pace fruerentur.  Quicumque enim transitum voluit admissus est, si sine damno  transiret. Veneti, qui diu terram Polesini tenuerant, eam sibi  restituerunt. <emph>Tanta in iustitia et pace subditos suos tenuit ut,  quamvis filias et uxores eorum ad concubinatum sibi assumeret,  tamen ab omnibus amaretur.</emph> Fuit vir pinguis, letus, <emph>facetus,</emph>  voluptati deditus. <emph>ex ore eius auditum est nullam voluptatem se  scire qua non uteretur, si posset.</emph> concubinas habuit  <emph>admodum</emph> multas, ex quibus plurimos liberos suscepit.  <emph>rustici et cives non egre tulerunt filias suas ab eo rapi, cum scirent  possibile esse filium qui ex illa nasceretur regnare.</emph> Uxores  legitimas duas habuit; ex ultima etiam prolem suscepit, sed  non sibi in regno substituit. Fuit admodum felix, sed non sivit fortuna  eum semper esse felicem; nam filius, quem ex concubina susceperat,  ad modum pulcer et moratus primam eius uxorem adulavit ac ex illius  provocatu cognovit. Quod cum marchio comperisset, usus magis  rigido quam sapienti consilio et filium et coniugem truncari capite  iussit durumque sibi et suis civibus spectaculum prebuit; que res  cursum sue felicitatis interrupit. Is postea Leonellum fratrem illius in  dominio sibi substituit, quamvis illegitimum et quamvis proles  legitima esset. Quod cum Giliolus, vir potens apud eum, improbaret,  neci datus est.</p>
<p>Marchio ipse Nicolaus Mediolanum vocatus gubernationem nomine  ducis suscepit ibique mortuus est, <emph>in omni vita felix, si filii  calamitas et coniugis crimen non intervenisset; sed sic fata volunt.  Fatuus preterea est, qui suam spem in voluptate collocat; finis enim  voluptatis penitudo est.</emph> Is moriens successionem Leonelli filii  adamavit.</p>
<p>Hic vir litterarum studia plurimum amavit favitque ingeniis;  Hugonem namque Senensem, qui fuit omnium medicorum sue etatis  princeps, quo nemo in cathedra melius legit nec in cameris iocundius  egros visitavit, cum magna stipe ad se vocavit pluraque sibi tradidit et  possessiones et domos <emph>ac ipsum et familiam ditavit.</emph> is quoque  Guarrinum Veronensem grece ac latine peritissimum oratorem, ut  suos instrueret filios, ad se accersivit ditatumque in magno honore  habuit. Nec Iohannem Laurispam Siculum utriusque lingue peritum  neglexit, sed eum Meliaduci filio prothonothario magistrum tradidit  ac possessionibus et beneficiis ditavit. Qui hodie secretarius est  apostolicus.</p>
</div1>
<div1 type="paragrafo">
<head><emph>XII</emph></head>


<head><emph>DE LEONELLO MARCHIONE EXTENSI</emph></head>
<p><emph>LEONELLUS MARCHIO</emph> Extensis Nicolai filius, quamvis non  integer genere, integerrimus tamen virtute patri successit. Qui sub  Guarrino edoctus et carmen facere et epistolam scribere optime novit.  Filiam Iohannis marchionis Mantue duxit uxorem; qua mortua  illegitimam regis Aragonum filiam suscepit. Hec cum ad eum venisset  per Venetias transitum habuit, et in Realto propter populi  magnitudinem plures submersi sunt; nam latera pontis ceciderunt. Is  patriam suam in magna pace gubernat; qui etsi non reputatur patri  equaliter liberalis, tamen eque prudens est et magis castus; coniuge  namque contentus est, admodum diligitur. Cum Fridericus Cesar me  Romam ad pontificem Eugenium misisset, mandata mihi ad hunc  dedit; ideo me in reditu eum visere decrevi, quem comperi in villa, cui  Portus est nomen. Arx ibi est admodum insignis, sunt et extra arcem  domus egregie, quas Nicolaus pater ad voluptatem paraverat. Is ubi  me adesse sensit, iussit in domo paterna me recipi atque parari  prandium, quod sumptuose fecit. Post dum adhuc consederem, exivit  hic arcem puerosque suos pila ludentes contemplabatur, quasi me  expectans; ad quem cum venirem, suavibus verbis receptus sum.  Communicata sunt illic inter nos que cesar mandaverat; nam res  magni erant ponderis, et sic ad horas duas collocuti sumus. In sero  venit frater eius admodum pulcer, Borsius nomine, quem Ferrarienses  quasi deum colunt. Hic forma plusquam dici potest pulcra est, facetus  et modestus, liberalitate insignis, robustus corpore, nulla in eo menda  est. Multa mihi is retulit cesari communicanda plurimumque ob  reverentiam cesaris me honoravit. Revertebatur is tunc a rege  Aragonum, cum quo mensibus sex fuerat. Post ego iter arripiens in  Alamaniam redii.</p>
</div1>
<div1 type="paragrafo">
<head><emph>XIII</emph></head>


<head><emph>DE IOHANNE FRANCISCO DE GONZAGA</emph></head>
<p><emph>IOHANNES FRANCISCUS</emph> de Gonzaga patri in dominio Mantue  successit. In bellis, que Veneti adversum Philippum Mediolanensium  ducem gessere, cum Venetis plerumque sensit ductorque fuit  exercitus; quod dum egit semper sibi bene successit. Filiam unam  Leonello Extensi in matrimonium coppulavit, que mortua est; altera,  quam pulcherrimam aiunt et in litteris peritam, religionem post patris  obitum ingressa est. Filio seniori uxorem ex domo brandeburgensi  dedit, sororem eius marchionis Friderici, qui nunc est elector imperii,  Barbaram nomine, non minus moribus quam forma laudabilem. Is  cum Sigismundus ex Roma rediret Mantuamque transiret, magnos illi  honores impendit; ob quam rem Sigismundus ei marchionatus contulit  dignitatem urbique mantuane universalis studii, vel scole, privilegia  concessit; quod tum Albertus, tum Fridericus Cesar postea  confirmavit. Post hec Ludovicus primogenitus eius relicta domi uxore  ad ducem mediolanensem defecit; que res adeo patrem exasperavit, ut  eum mox emancipaverit penamque capitalem fecerit, si quis eum in  eius dominiis filium suum appellaret. Sigismundo quoque scripsit, ut  eum successione marchionatus privaret; timebat enim ne suo iussu  filius abiisse crederetur Venetique propterea minus sibi crederent. Sed  Sigismundus nihil horum fecit, quamvis tunc Philippo duci esset  indignatus. Ludouicus autem magno honore Mediolani suscipitur  atque inter alios belli ductores magno loco habetur. Fit suspectus  marchio Venetis; ob quam rem et ipse postea reconciliatus filio duci  se iunxit et in campis contra Venetos militavit. Spes fuit ex hoc  marchionis motu Venetos comprimi secuturumque ferrariensem  marchionem. Sed is, ut pacem habuerat cum Venetis,  observavit promissaque Verona erat Mantuano, si caperetur. Que res  non parum duci nocuit; nam Veronenses inviti dominatum  Mantuanorum ferebant. Veneti autem magna vi restiterunt ipsique  Mantuano Pischeriam opidum abstulerunt et nonnulla alia fortilizia,  que numquam recuperare potuerunt Mantuani. Iuvit autem Venetos in  hoc bello constantia Brixianorum, qui sex mensibus obsidione cincti,  quamvis penuriam rerum haberent, quamvis muri ex magna parte  ruissent machinisque dietim urgerentur, quamvis agri undique  vastarentur, numquam tamen de deditione verbum fecere; erant enim  Guelfi qui civitatem custodiebant, nec Gibellinum ducem amabant,  cuius etiam dominatum tyrannicum arbitrabantur. Itaque necesse fuit  dissolvere obsidionem. In pace, que post acta est, iussus est marchio  Lignanum opidum, quod a Venetis eripuerat, restituere, sed que  perdiderat recuperare non potuit. Itaque penituit eum consilii sui  morbumque post incidit, qui eum per plures annos extenuavit.  Tandem ut christianum decet sacramentis ecclesie recessit  testamentoque facto vitam expuit, quatuor filiis superstitibus. Sed  Ludovicum marchionem sibi substituit, qui hodie cum multa sapientia  regit, amicus tamen ducis mediolanensis infensusque Venetis, quem et  Fridericus Cesar in marchionatu confirmavit. <emph>Secundo genitus  Carolus de Gonzaga, vir corpore pulcer et animo magnus, in armis  nutritus multumque peritia rei militaris prestans, qui hodie sub  Philippo duce non parvum exercitum ducit. Lucidus ecclesie  promissus erat, sed nondum eius propositi est. Is epistolam ornate  scribit et carmen erudite facit. Cui magister fuit Victorinus, grece ac  latine lingue peritissimus.</emph></p>
</div1>
<div1 type="paragrafo">
<head><emph>XIV</emph></head>


<head><emph>DE FRANCISCO FOSCARI</emph></head>
<p><emph>FRANCISCUS FOSCARI</emph> dux, dum apud Iohannem papam in  Cremona legationis munus obiret, in ducem Venetiarum electus est.  Sub quo magni motus in tota Italia fuerunt ipsique populus venetus  plurima bella gessit, nunc adversus Sigismundum Cesarem, nunc  contra Philippum ducem Mediolani, nunc contra Ianuenses. Is  Venetos mari contentos parumque terre fidentes adhortatus est bella  terrestria gerere. Cumque senes dissentirent, iuventutis concilia iuvit  hisque adhesit.</p>
<p><emph>Sub hoc igitur Pippus Spanus Florentinus, qui iussu cesaris  Sigismundi Hungaros in Forum Iulii duxerat et usque Paduam  profectus erat magno terrore Venetis incusso, placatus est; aiunt enim  quidam matrem sibi scripsisse ne contra patriam tam ferox veniret, ne  illi que se genuerat decus auferret. Quidam dicunt flascones auro  plenos sibi fuisse transmissos; quod non est vero simile; nam maior  dominus futurus erat vincendo quam retrocedendo. Hungari tamen  infesti alienigenis libenter detrahunt. Hic Pippus ex parvo statu per  Sigismundum usque adeo exaltatus erat, ut sepe diceret Sigismundus '  Si Pippus vellet, extra regnum me pelleret. ' hic post in regno pacifice  mortuus est. Sed nemo suorum sibi successit periitque simul et ipse et  sui omnes. Hoc igitur retrocedente remansit Ludovicus dux de Deck,  qui fuit patriarcha aquilegiensis, vir magnus corpore ac animo  maximus, sed non multi consilii. Hunc ego Basilee novi, cum Venetos  in causam traxisset. Cum eo quoque ex Vienna Austrie usque  Basileam iter feci fuique in loco sue originis, ubi sepulti sunt maiores  eius; nomen loco Nulant. Hic cum esset Basilee, excommunicari  Venetos fecit et, licet Veneti octo milia sibi in annos offerrent,  numquam acquiescere voluit. Mortuus est postea illic ex peste,  quamvis esset grandevus, sepultusque est apud cartusiam. Et quamvis  in herba quadam confideret, qua plurimos liberaverat, <add resp="ed">sed</add> seipsum  curare non potuit. Hunc Veneti, quia Pippo Spano Sigismundoque  copiis transitum dederat, ex Foro Iulii eiecerunt totamque illam terram  occuparunt, ubi plures sunt civitates ad ecclesiam aquilegiensem  pertinentes, quas usque in hanc diem Veneti in potestate habent.</emph>  Sub Francisco hec acta sunt; sub hoc quoque Brixia capta est,  Bergamum quoque receptum multaque in Glara Addue opida capta  constitutusque limes inter ipsos et ducem Addua fluvius. Sub hoc  Ravenna recepta est, sub hoc Franciscus Spinola Ianuensis, vir magni  animi, qui classem magnam contra Venetos armarat, captus est. Hic  Spinola diu fidelis duci fuit; sed cum rex Aragonum in mari victus  captusque et Mediolanum ductus libertati donatus esset, indignatus  hostem sue urbis qui captus esset dimitti, cum ab eo Sardinia, Corsica  ac Sicilia recipi potuissent, simulque intollerabile iugum Opizini de  Alzate, qui tunc Ianuam regebat, concives suos ad rebellionem duxit  nec umquam post Ianua ad ducem venit. <emph>sed neque is magnus  factus est, sed continuo decrescens ipse quoque apud Ianuenses  suspectus factione civium depulsus est rursusque ducis mediolanensis  auxilium imploravit. Ac sic obiit minor quam vixerat.</emph> Sub hoc  Foscaro urbs patavina que conspirare ceperat tutata est, ac captus  Marsilius neci datus. Sub hoc Carminiola propter suspitionem  interemptus. Sub hoc facta concordia est inter Sigismundum et  Venetos factaque est confederatio contra ducem Mediolani  conclusumque est communibus viribus illum depellere; nam Veneti  antiqui illius hostes erant. Sigismundus deceptum se ab eo  conquerebatur. Itaque pacta erant ut, quicquid ultra Adduam  reciperetur, imperio cederet, quicquid citra invaderetur, Venetis.  <emph>Deditque tunc Sigismundus titulum Venetis de Padua, Brixia et  Bergamo; Veronam ac Vicentiam dare noluit propter  Brunorium de la Scala suum consiliarium, qui sibi ad multos annos  serviverat titulumque vicariatus habebat. Sed mors Sigismundi  interrupit has praticas et aliis viis Veneti se defenderunt; non tamen ex  hoc federe Venetorum commendatus est Sigismundus. Veneti tamen  litteras investiture receperunt ex Gaspare Slik cancellario, cui adhuc  quatuor milia debent. Que cum ego petivissem nuper in eorum senatu  (sic enim mihi Gaspar commiserat), risum magis quam pecuniam  reportavi. Is quoque Franciscus Alexandrum tridentinum episcopum,  qui postea apud Basileam patriarcha aquilegiensis creatus est et in  cardinalem assumptus, cum is duci Mediolanensium favisset  gentesque Gattamelate, ductoris Venetorum, in suo territorio  prostravisset, miro modo compescuit pluraque sibi opida abstulit et  castella et maxime ripam, que est super lacum Garde, quam et hodie  Veneti tenent. Is Alexander ex regio sanguine natus erat duxque  Mazovie matrisque Friderici Cesaris frater; ob quam causam  Fridericus ecclesiam ad se recepit, ne ulterius Veneti nocerent,  vocavitque Alexandrum Viennam, ubi et preposituram sibi dedit. Ubi  ex nimia potatione morbum contrahens, dum plus muliercule cuidam  quam medicis credit, vitam amisit. Franciscus autem Foscari ulterius  impugnare tridentinam ecclesiam noluit.</emph> Is cum aliqua sua concilia  non reciperentur, birretum, quod est ducale insigne, deposuit  refutauitque ducatum. Sed cives haud facile putantes se talem ducem  reperturos, ut resumeret principatum hortati sunt et cohegerunt eum.  Huius filius, quem unicum habet, in suspitionem adductus, cum venire  ad se satellites audivit (nam et unus ex servis eius quorum consiliorum  particeps iam ad supplicium arreptus erat) onerata navicula admodum  veloci cum quadraginta remigibus multoque auro Tergestum  aufugit. Sententia contra eum in senatu lecta est illum  relegatio nem apud Neapolim Romanie observare debere, numquam  urbem excedere, numquam se ducis filium dicere, tribus famulis  contentum esse, nullum se natu maiorem precedere. Id si fecerit, filios  eius bonas avita recipere posse; sin autem privatos omni esse  hereditate. Lata est sententia per octo viros, qui id potestatis habent  inscio duce. Quam cum Foscarus audisset ' Culpam ' inquit ' filii mei  doleo; penam non doleo. ' Missa mater ad filium uti relegationem  suaderet, optinere non potuit; pater tamen, sed dissimulavit. Sed  credibile est eum dolere; vir fuit enim semper fortunatus. Nunc autem  in filio infelix est. Non magni commodi est ducatus Venetiarum, sed  maxime servitutis; est enim organum civitatis. Itaque eum dicere,  proponere et respondere omnibus oportet; quod hic vir miro modo  bene fecit; ex improviso namque semper et ornate et prudenter  respondet. Est autem plenus dierum. Numquam domum exire potest  nisi prefinitis quibusdam diebus. Habet suum stipendium, quod tamen  non est magnum.<emph> in senatu sententia sua pro duabus  computatur.</emph> Convivia certa per annum facit, ubi prestantiores cives  advocantur et si qui sunt oratores principum aut communitatum  magnarum. Magnus vir apud eum est Andreas Donato, quem Veneti  sepe in legationibus fatigant; illum enim Sigismundus militem creavit,  apud quem sepe fuit. Inter litteratos apud Venetos primatum obtinet  Franciscus Barbaro, qui latinam et grecam linguam novit. Veneti ius  civile parvi faciunt; nam consuetudinibus ac municipali iure utuntur,  quamvis nonnumquam, ubi res cubia est, iureconsultos interrogent.  Hinc, siqui sunt in studiis Veneti, plerumque aut artibus aut medicine  aut oratorie student. Quidam ius canonicum secuntur, qui beneficia  querunt. Habent autem scolas generales in Padua, ubi plurimos  prestantes viros habuere, sicut Raphaelem Fulgosium et Raphaelem  Cumanum, qui multa in iure civili scripserunt ibique sepulti sunt.  Paulus quoque de Castro illic legit, et modo iacet. Legit ibi Hugo  Senensis, medicorum princeps, Iacobus de Forlivio, medicus  maximus, ibique iacet. Iacet ibi Paulus de Venetiis, qui plurima in  logica scripsit. Antonius de Cornusano, qui inter medicos claruit.  Prodocimus qui, gibbosus strumosusque vir, tantum iuris didicit, ut  omnibus esset equalis; cuius post uxorem Antonius de Rosellis  accepit, qui modo ibidem tenet cathedram, qui preceptor meus Senis  fuit; nam sub eo ius civile audivi. Is nunc senex est magnoque evo  plenus; opus edidit De Monarchia, quod adhuc non publicavit. Ibi  quoque est Iohannes Franciscus de Capitibus Liste, ibi Iacobus de  Puteo, singulares iuris interpretes, multique alii clarissimi viri illic  nostris temporibus floruerunt, qui iam ibi sepulti sunt. <emph>Sed non est  mirum in illa ciuitate hos uiros eruditos iacere, cum illic T. Livius  Patavinus dormiat, qui fuit eloquentissimus romane pater historie.</emph>  Petrus quoque de Abano illic obiit, qui fuit maximus inter  nigromantas.</p>
</div1>
<div1 type="paragrafo">
<head><emph>XV</emph></head>


<head><emph>DE COSMO DE MEDICIS</emph></head>
<p><emph>COSMUS DE MEDICIS</emph> Florentinus ab adolescentia mercature  traditus maximas opes comparavit intantumque ditatus est, ut nemo  tota Italia par sibi civis crederetur. Ubi auctus est, rei publice se  tradidit adiutusque suffragiis popularibus (nam plebem multis sibi  beneficiis allexerat) in magnum virum evasit. Due tunc factiones inter  Florentinos fuere: alterius princeps Cosmus, alterius Nicolaus de  Uzano fuit cum Nicolao Pallas Strotius, Raynaldus de Albitiis  omnesque urbis primores sentiebant; nam et consilia Nicolai omnia  pacis erant. <emph>et ad tranquillum civitatis statum subditos iuste  regendos dicens, cum vicinis amnestiam observandam nec turbandam  aquam rebatur, dum perspicua esset.</emph> Cosmum plebs omnis  sequebatur et cupida novitatis iuventus. Is quoque pecunia  plures iuverat qui eius latus stipabant. Sedulo igitur in senatu  contentiones fuere, cum aliud Cosmus, aliud Uzanus censeret; ubi  tamen suffragia petita sunt, Cosmi sententia obtinebat; <emph>vincebantur  enim a pluribus meliores.</emph> Hinc Cosmus decerni adversus Lucanos  bellum extorsit. Quod cum absque causa moveri videretur, placuit sub  tegmento sine fig mento gerere. Nicolaum namque de Stella  Perusinum, quem magno stipendio nutriebant, remissum fingunt  esseque liberum hominem, nulli obligatum, ac sic eum in agrum  lucanum misere. Cui cum prospere cederet, manifeste adheserunt  obsidionemque ante urbem lucanam posuerunt. Hic origo novi belli  cum duce mediolanensi fuit; nam cum tyrannus lucanus auxilium  Philippi postulasset, missus est Franciscus Sfortia, qui obsidionem  Florentinorum sola sui adventus fama dissolvit. Ac postea, cum  tyranno Mediolanum ducto rursus Florentini obsidionem ante Lucam  haberent, Piceninus cum exercitu venit, qui illos conflixit magnaque  clade Florentinos affecit. Cum ergo consilia Cosmi malum successum  haberent, favor eius diminutus est. <emph>Sic enim fit: ubi fortuna est,  illic et favor hominum se inclinat.</emph> Resurgentes igitur Nicolaite  Cosmum quasi populi seductorem urbe pellunt et apud Venetos  relegant, ubi diu exilium toleravit. Sed quia plurime in diversis  partibus eius nomine mercature fiebant, facile se manu tenuit. Interim  iam mortuo Nicolao cum Eugenius pontifex Romam fugiens  Florentiam venisset, solutis confinibus Cosmus occultis itineribus  clam urbem intravit factionemque suam iussit in armis esse. Nec alia  pars deses fuit, sed armis arrectis audito Cosmi adventu pugnare  decrevit. Cum ergo hinc atque inde in armis populus esset  credereturque subcubiturus Cosmus, Iohannes Vitellescus,  alexandrinus patriarcha, ex palatio apostolico in urbem descendit  iubetque omnes ab armis discedere; vocat partes ad summum  pontificem; illum namque rem compositurum aiebat. <emph>Florentini, ut  sunt inermes audaciores quam armati (nec enim soliti sunt  gladios nudos videre; nam mercatura potissimum uivunt) omnia prius  experiri verbis quam armis volunt.</emph> Ponuntur igitur arma iturque ad  pontificem. Sed interim Cosmani, ut erant instructi, tela resumunt  armatique per urbem discurrentes palatium invadunt. Quod ubi  adversarii senserunt, dolos agnoscentes captos se vident atque ut  possunt fuga salutem querunt. Sic Cosmus rursum civitatis  gubernacula recuperavit, tuncque non cum sociis, sed unus ex integro  regnum tenuit. Mox enim ut regimine potitus est, alios proscripsit,  alios relegavit, qui contra se senserant; ex quibus plerique in exilio  mortui sunt, ut de Raynaldo Albitio ferunt. Pallas senex eques cum  filio Patavii relegatus philosophie sese tradidit <emph>seniumque suum ac  amarum exilium suavibus philosophie monitionibus consolatur,  quamvis dietim spem restitutionis accipiat.</emph> Sed Cosmus  quamquam dominus civitatis existat, ita tamen se gerit ut privatus  videatur, et esse potius quam videri vult. Nec enim magnum  famulatum habet, sed unico servo contentus per urbem incedit, locum  senioribus tradit, equitibus cedit, doctores anteponit, ad consilium raro  non vocatus accedit; cum eo venit, Priores censere sinit; ubi ad se  ventum est, quasi nihil de re sciverit, ita loquitur, donec calefactus  sententiam suam multis suasionibus aperit. <emph>Munera publica sibi  nequaquam usurpat, sed, ut potest, a sese amovet; nec enim  temporales illos, qui vel ad menses, vel ad annum ubi longiores sunt,  sed perpetuos querit honores. Sic enim agit, ut quasi nolle videatur,  omnia tamen ex suo consilio fiant; nam et qui Priores dicuntur et qui  Vexilliferi et qui presides urbium rectoresque opidorum omnes ex sua  ordinatione creantur.</emph> Preterea, cum civitas pecunia indiget, proprio  ere succurrit sibique propterea ypotecari redditus urbis vult, qui  magna ex parte sunt sui. <emph>Pecunie quoque Montis ad eum magna ex  parte pertinent.</emph> Cives admodum multi sibi obnoxii sunt; qui etsi  non rogentur, que tamen Cosmo placeant promovere nituntur; singuli  enim eum quasi dominum venerantur. Atque his artibus pluribus  annis Florentiam rexit. Multi tamen in eum oculi erecti sunt  eiusque vel necem vel exilium expectant. Hic egregias edes edificavit,  quales nec cesarem habere dedeceret; multa in rure edificia construxit  altaque palatia; templa quoque erexit miri operis. In Florentia  claustrum Sancti Marci, ubi septuaginta monachi Sancti Dominici  commorantur, infra triennium a fundamentis ex integro confecit. Ubi  oratorium honestum ambitus magni columnis marmoreis fulciti,  <emph>aule, refectoria, hortus, dormitoria per distinctas cellas,  bibliotheca mirabilis latinis et grecis libris referta. Non tamen,  quamvis adeo magnificatus, mercaturam neglexit, sed continuo magis  per homines sibi fideles exercuit. Favet hic vir etiam litteris et  presertim oratoriis.</emph> Huic Philelphus, qui oratoriam Florentie legit,  infensus fuit: nam parti adverse favebat; que res eum ex urbe  precipitavit. Is Cosmus Venetorum amicitiam semper fecit maximi,  ducem mediolanensem odio habuit, Senenses contempsit plurimasque  inter eos serere discordias studuit. Eugenii partem tuetur, imperio se  subditum dicit verbo, negat opere. Eius tempore Lucani in amicitiam  Florentinorum reducti sunt, Bononienses in fedus accepti. Cum  Philippo duce pax facta, Franciscus Sfortia in amicum receptus cum  stipendio. Cerpellonus, qui ductor Florentinorum erat, cum iniuriatus  uni ex Prioribus fuisset, ex altissimis fenestris precipitatus est moxque  truncatus capite. Nicolaus Piceninus conflictus, exercitus ducalis  prostratus. Sigismundo Cesari negatus versus Romam transitus  quamvis eis invitis transiverit. <emph>Burgum Sancti Sepulcri ditioni  florentine subiectum. Tyranni de Pappi expulsi eorumque dominia  recepta.</emph> Cum Senensibus, qui publico bello admodum multa opida  atque castella vi ceperant, pax facta receptaque que perdita erant.  <emph>Angelus de Morosinis Senensis, eques ac pirratha maris, ob debita  captus Florentie in carceremque coniectus tamen postea libertati  dimissus, cum fideiussoribus esset. Classem regis Thunisii recepit  veniensque Pisas ingentem predam fecit pluresque captivos  adduxit.</emph> Cum Ianuensibus colligatio facta est.</p>
</div1>
<div1 type="paragrafo">
<head><emph>XVI</emph></head>


<head><emph>DE LEONARDO ARETINO</emph></head>
<p><emph>LEONARDUS ARETINUS,</emph> domi non obscuro loco natus, litteras sub  Coluccio Pierio, qui tunc Florentinorum cancellarius erat, edidicit.  Postea sub Manuele Chrisolora Constantinopolitano, qui sub Iohanne  papa seu Alexandro Italiam intraverat priscumque modum scribendi  ac ciceronianum morem induxerat, magis profecit. Nam Coluccius  ineptias quasdam sui seculi retinebat; itaque superatus est a Leonardo,  <emph>qui etiam in quibusdam epistolis ad eum scribens suorum eum  erratorum admonet suadetque, ut squalorem illum sui temporis  deserat. Patiuntur nempe et littere mutationem; nam alie sunt uno, alie  alio tempore. Ab ipsis etenim lingue latine repertoribus ornatus  dicendi et studia litterarum continuo creverunt usque ad tempora  Ciceronis, ubi vere plenitudinem acceperunt nec amplius crescere  potuerunt, cum iam essent in culmine. Manserunt igitur postea per  plures annos ac usque ad Ieronimum atque Gregorium viguerunt, non  tamen absque minutione, exin perierunt funditus; nec enim post illa  tempora qui ornate scripserit reperitur. Post Franciscus Petrarcha  aliquantulum splendoris litteris dedit, sed Emanuel maiorem attulit  lucem, quem secutus est Leonardus.</emph> Hic post in apostolicum  secretarium receptus est ac cum Iohanne et Martino Constantie fuit.  Deinde mortuo Coluccio Florentini eum in cancellarium receperunt.  Scripsit hic admodum ornate. Ex operibus Aristotelis Ethicam,  Economicam ac Politicam traduxit in latinum; nec enim priorem  probat translationem. Vitam Ciceronis ex pluribus auctoribus  conscripsit, ex Plutarcho virorum illustrium plures Vitas in latinum  vertit. Zenofontem quoque traduxit ac Basilium. Primum punicum  bellum ex diversis auctoribus confecit. De laudibus florentine urbis  opusculum edidit. Scripsit Esagogas, scripsit Gesta Florentinorum,  scripsit De temporibus suis, De re militari, De utilitate disputationis,  De gestis Gothorum. Cum Nicolao Nicolo Florentino singulari usus  est amicitia; postea tam magne inter eos contentiones exarserunt, ut  nec summi pontificis opera, qui id maxime optabat, reconciliari  potuerint. Hinc Invectivam in Nicolaum Leonardus edidit. Nicolaus  autem non scribendo, sed loquendo carpebat illum; is enim, quamvis  doctissimus esset magnique iudicii ita, ut inter omnes arbiter de  scientia reciperetur essetque latinus et grecus, numquam tamen vel  scripsit vel locutus est latine; diffidebat enim ingenio suo. Nec se  aliorum iudiciis committere volebat, cum ipse in omnes esset  maledicus nec cuiusquam opus probaret; nullum enim viventem  commendavit, ex mortuis solum quatuor: Platonem, Virgilium,  Ieronimum et Oratium. In libris autem circiter quatuor milia aureorum  moriens reliquit. Cum Leonardo floruerunt Ambrosius de Angelis, qui  fuit Camaldulensium magister generalis, qui et ipse plurima ex grecis  operibus in latinum vertit, qui, Basileam missus orator ab Eugenio,  gravem et luculentam orationem habuit; qui Sigismundum ex iussu  apostolico in Hungaria visitavit ac postea reversus in pace mortuus  est. Floruit et Guarrinus Veronensis, qui apud Ferrariam oratoriam  docet pluresque discipulos erudivit, qui et Plutarchum De alendis  liberis latinum fecit. Hoc etiam tempore magnus est habitus Poggius,  qui licet grece lingue ignarus fuerit, nulli tamen in dicendo fuit  inferior. Hic apud Constantiam in secretarium receptus est  apostolicum, ubi et de morte Ieronimi Bohemi elegantem  scripsit epistolam. Cum Guarrino de Scipione et Iulio contendit;  cumque ipse Scipionem preponeret, ille autem Iulium, plura utrimque  scripta sunt. Scripsit De avaritia elegantem tractatum, quamvis ipse  more hominum, qui aliena potius quam sua pernoscunt vitia,  nequaquam liberalis putetur. Scripsit De infelicitate principum, De  nobilitate, scripsit et Confabulationes, que suis moribus potius quam  fame conveniunt. Is cum iam senex uxorem adolescentulam admodum  pulcram duxisset atque ab amicis increparetur, <emph>qui tunc artem  uxoriam inciperet quando desinendum,</emph> opusculum non infacetum  neque inornatum An seni sit uxor ducenda composuit. Hoc tempore  etiam Andreas Mediolanensis ex ordine Augustinensium, quem Senis  audivi, Historiarum scriptor floruit. Tumque et Antonius Raudensis ex  ordine Minorum, qui librum de elegantia latini sermonis composuit,  tum et Bartholomeus de Monte Politiano, quem Martinus papa in  secretarium recepit atque adeo dilexit, ut unicum eum referendarium  habuerit illique soli omnia crederet. <emph>Huic cum aliquando  importunus quidam supplicasset causam suam expediri nec desisteret  rogare, ' Quid agis? ' inquit; ' malum caput habes. ' Tum ille: ' Et tu  malos pedes.'; erat enim claudus Bartholomeus. Nec iratus scommate  mox homini causam absolutam dedit.</emph> Tum quoque Iohannis  Laurispe nomen ac Antonii Panormite magnum est habitum. Sed  omnes <emph>scribendo</emph> superavit Aretinus; <emph>nam simillimus  Ciceroni fuit nec etas nostra parem invenit.</emph> In dicendo tardiusculus  erat et nisi premonitus nihil dicere potuisset; ubi namque ex tempore  locutus est, quasi amens videbatur. <emph>In carmine quoque nihil potuit;  nam etsi artem habuit. Venam tamen nature non habuit.</emph>  Huic mortuo in cancellaria Florentinorum Carolus Aretinus  successit. Latinis ac grecis litteris madidus est, carmen elegans facit  nec minor est in oratione soluta. Huius primi versus, quos viderim,  fuerunt ex Homero traducti, qui Bellum murium ac ranarum referunt,  sed iam vir grandior factus maturiora conscribit. Apud Senenses hoc  tempore cancellarius fuit Bertus Antonii filius, vir etiam elegans. Sed  postea novum morem invenerunt Senenses et, quod nusquam est,  officium cancellariatus annuum fecere, ut tunc cesset, cum ceptum  erat cognosci. Post apud Senenses crevit Franciscus Patritius, quem  admodum peritum dicunt; nam linguam utramque novit et oratorias  artes edocet.</p>
</div1>
<div1 type="paragrafo">
<head><emph>XVII</emph></head>


<head><emph>DE BERNARDINO SENENSI</emph></head>
<p><emph>BERNARDINUS SENENSIS</emph> nobilibus ortus natalibus eloquentie  studiis adolescentiam suam ac iuri pontificio tradidit <emph>nec caruit  vitiis, que illa fert etas.</emph> Post spiritu Dei tractus mundo renuntiavit  erogatisque bonis suis erga pauperes religionem ingressus est ac  ordinem divi Francisci sub rigida observatione professus. Ubi cum  aliquamdiu corpus suum macerasset, ne gratiam sermonis, quam sibi  Deus tradiderat, in cassum teneret, predicationis verbi Dei officium  assumpsit diuque in Lombardie partibus coram populis predicavit  multosque homines a malis operibus abstraxit <emph>et ad frugem vite  melioris adduxit.</emph> Nam et in Mediolano et in Papia, in Bononia, in  Verzellis, in Padua, in Verona, in Venetiis, in Trivisio tamquam  profeta auditus est; erat enim in dicendo facetus mirisque modis  homines nunc ad lacrimas, <emph>nunc ad risum</emph> trahebat,  flectebatque mentes hominum, quocumque volebat. Vitia sic  exterminabat, ut quoslibet in eorum horrorem adduceret;  virtutes vero sic commendavit, ut earum amorem quibuslicet  induceret. Et quoniam vita eius sancta erat sine animi macula, qui  vivebat in paupertate, nudis pedibus ambulans, unica tunica ex lana  contentus, qui perseverabat in ieiuniis et orationibus, miro modo  populos alliciebat, <emph>fidemque eius faciebat oratio. Precipuam enim  mores faciunt fidem; nam probis viris et magis et facilius de omnibus  simpliciter credimus.</emph> Hic et feminas deponere ornamenta capitis,  coronas, serta, crines alienos et homines fugere ?docebat?; aleam  ludosque malos intantum trahebat, ut omnia huiusmodi sibi afferri et  in publico comburi iuberet. Is quoque in tabella pictum nomen <emph>IESUS</emph>  deferebat hominibusque adorandum ostendebat multumque suadebat  ante hostia domorum hoc nomen depingi. Ob quam rem accusatus est  coram Martino pontifice, sed minime convictus; nam quecumque is  dicebat, et vera erant et sancta. Quia tamen hanc novitatem nonnulli  male recipiebant, iussus est hoc nomen ne amplius populis adorandum  offerret, ne plus illi quam sacramento eucaristie impenderetur honoris.  Quod tamen ipse minime asserebat. Is cum Senis predicaret, me  intantum commovit, ut paululum abfuerit, quin et ego religionem  suam ingrederer. Sed amicorum preces me retraxerunt; quod pro  meliori recipio; nescimus enim, quid nobis magis expediat. Huius  vestes muliercule totque simpliciores homines, cum transiret,  tamquam sanctas tangebant. Cum Senis in foro predicaret, ingens  turbo pluviam magnam minaretur vellentque omnes recedere, quia sub  divo erant timebantque pluviam, ' State', inquit ' viri!', et genibus flexis  adoravit Deum iussitque in virtute Iesu nubem abire. Quo facto solutis  absque pluvia nubibus prior serenitas rediit. Is postmodum Rome  predicavit; sed primo contemnebatur ab his, qui non audiverant eum.  Cumque nonnulli causa irrisionis potius quam devotionis eum  accederent, mutata opinione numquam eius sermonem  deserebant. Ex quo factum est, ut tota eum Roma audiret  cardinalesque ac papa eius sermoni interessent magnusque et mirabilis  apud omnes haberetur. Hic cancellos, qui erant ante domos civium,  destrui mandavit; erat enim moris <add resp="ed">ut</add> qui hominem occidisset, dum  in sua domo atque cancellis maneret, per rem publicam capi non  posse, sed licere adverse parti illum vi expugnare. Itaque plura sic  fiebant homicidia, que Bernardinus prohibuit. Perusii quoque mos erat  in annos singulos cives inter se lapidibus pugnare armatos corio, in  quo prelio quotannis plurimi interficiebantur. Sed et hoc Bernardinus  vetuit. Cum inter eos predicaret, <emph>obtutit se diabolum eis  ostensurum pluribusque diebus populum hac spe suspendit. Itaque  veniebant omnes ad sermonem visuri diabolum. Post plures dies '  Servabo ' inquit ' quod promissum est; et cum unum promiserim  diabolum ostendere, multos ostendam. Respice invicem alter alterum,  et sic videbitis diabolos; nam vos ipsi diaboli estis, qui opera diaboli  facitis. Scriptum est enim Ex operibus eorum cognoscetis eos. ' Et sic  eorum eis vitia exprobravit gravemque exhinc sermonem habuit.</emph>  Post hec mortuo senensi episcopo vocatus est per civitatem  Martinusque sibi consentiebat, sed ipse nullo pacto episcopatum  acceptare voluit dicens gratias esse diversas; aliis enim datam esse  sermonis gratiam, aliis regendi. Similiter et duos alios episcopatus  recusavit. Ad extremum cum annis circiter quadraginta singulis fere  diebus populis predicasset, apud Aquilam urbem migravit ad  Dominum, ubi corpus eius reconditum infinitis <emph>hodie</emph> miraculis  claret, et duo item pro eius canonizatione sunt obiecta apud romanum  pontificem consistoria. <emph>Asinus, quem ipse aliquando fessus via  solebat ascendere quique suos libros deferebat, cum Senas venisset a  mulieribus depilatus est, que ob memoriam Bernardini aliquid de suo  habere volebant.</emph> Ocularia eius Philippus dux Mediolani sibi  transmitti curavit; nam dolorem oculorum patiebatur. Fuit homo  macerrimus; nam ieiuniis se extenuavit, sed semper iocundus et ilaris  erat nec unquam facies eius visa est tristis, nisi tamen de aliquo  crimine publico doleret. <emph>Facetiis multis utebatur.</emph> Plures reliquit  suarum virtutum imitatores, e quibus precipuus fuit Albertus de  Sarteano, qui eloquentiam doctus sub Guarrino litterisque secularibus  apprime instructus et ipse postea Minor factus sub Bernardino  eloquentiam Dei didicit predicavitque populis cum magna gratia.  Hunc et Eugenius pontifex maximus Ierosolimam misit, ut  specularetur facta soldani. Qui reversus et Egipti et Indie negocia, uti  se haberent, edocuit et quomodo vinci possent monstravit. Iacobus  quoque ex Marchia ordinis Minorum huius Bernardini discipulus fuit,  qui multis gentibus verbum Dei annuntiavit attenteque auditus fuit.  <emph>Is Hungariam intravit cumque linguam ignoraret, per interpretem  turbas alloquebatur magnamque audientiam et gratiam apud omnes  adeptus est. Is cum de uanitate mulierum atque virorum apud Budam  sermonem haberet, caput mortui secum in pulpito habuit et, cum diu  de vanitate humana dixisset, ut tandem nihil esse hominem ostenderet,  caput mortui ostendit et inquit ' Gloriamini quantum vultis, homines;  ut in hanc formam pulcritudinemque revertamini, necesse est. ' Cum  seditio Bude foret et Hungari contra Theutonicos surrexissent totaque  civitas in armis esset, crucifixum is secum attulit hortatusque est, ut  dimissis odiis ob reverentiam crucifixi pacem haberent. Sed Hungari  tamquam felicius pugnaturi et monacum et crucifixum extollentes  insecuti sunt Theutonicos ingentemque cedem fecerunt.</emph> Tempore  Bernardini clari predicatores habiti sunt Antonius de Massa, qui grecis  et latinis litteris eruditus erat, qui generalis Minorum magister fuit ac  post sue urbis episcopus interiit. <emph>Hic cum de paupertate  sermonem haberet tediaque paupertatis exponeret ' Nemo '  inquit ' quot mala paupertas secum ferat dicere posset, nisi qui  expertus est, ut ego, qui diu frusta panis comedi. Sed nunc gratias Deo  ago, qui me ad integrum panem reduxit. ' Interrogatus quoque an  cardinalis fieri uellet ' Affer ' inquit ' capellum tuncque tibi  respondebo.</emph> Claruit tunc et Angelus de Senis, qui et ipse generalis  Minorum magister fuit, multe eloquentie magneque doctrine pater.  Tunc etiam Gabriel de Spoleto, qui etiam post episcopus fuit, magnus  verbi Dei predicator est habitus; fuit autem et theologus et  philosophus prestans, sed impari cum Bernardino sanctitate. Ob quam  rem nec tantam audientiam habuit <emph>et sibi clanculum invidebat in  sermonibusque detrahebat. Hic Senis disputationem publicam habuit,  qua hereticum esse asseruit, siquis negaret Deum facta infecta reddere  posse; atque ad omnia, que in contrarium fiebant argumenta, dicebat  id esse de potestate ordinata, se autem de absoluta loqui.</emph> Is etiam  dicebat obligatum esse hominem adimplere quecumque bona facere  voluisset, ac sic inferebat, siquis aliquam religionem intrare voluisset  et postea penituerit, absolvi non posse, nisi adimpleret quod semel  voluisset. Que res cum me tangeret, (nam et ego volui aliquando  religionem intrare) Bernardinum usque Romam petii consuluique; qui  id se negavit umquam comperisse bonamque mihi mentem fecit.</p>
</div1>
<div1 type="paragrafo">
<head><emph>XVIII</emph></head>


<head><emph>DE MARIANO SOZINO</emph></head>
<p><emph>MARIANUS SOZINUS</emph> Senensis in iure civili pontificioque  admodum claruit.<emph> Scripsit autem super decretalibus,</emph> scripsit De  sortibus <emph>pluraque volumina edidit, que hodie commendantur. Fuit  eloquens,</emph> carmen fecit elegans, prosa scripsit ornate, pinxit  scripsitque manu propria admodum pulcre. Cum iuvenis fuit  pila lusit, iaciebat lapidem, luctari scivit, in musicis et litteris novit,  saltavit. Omnia scivit, que hominem liberum scire phas est, sed  cantare ignoravit. Geometriam, arismetricam astrologiamque novit.  Tum vero in agendis rebus peritissimus fuit que res apud suos cives  eum suspectum reddidere. <emph>Nec enim ex his erat, qui civitatem  regerent, sed ex Duodecim, qui nihil officiorum illic habere possunt,  ut est in civitatibus, que partialitates habent.</emph> Hunc Eugenius  pontifex maximus advocatum consistorialem creavit libenterque in  romana curia habuisset, sed cives eum non permisere. Eius tempore  floruerunt apud Senenses in iure civili ac pontificio Petrus Pecius,  quem ego preceptorem habui; tum Petrus de Michaelibus, qui in  regimine civitatis lingue beneficio magnum se fecit. Tum Thomas  Doccius multa memoria pollens, ac Bartholomeus Burgensis, qui  magno ingenio claruit. Post crevere patrueles mei Iacobus Tholomeus  et Gregorius Baroncellus. Ex extraneis Salustius Perusinus, quem  audivi, et Benedictus Barsius ac Rosellus Antonius et Florianus  Bononiensis.</p>
</div1>
<div1 type="paragrafo">
<head><emph>XIX</emph></head>


<head><emph>DE IOHANNE DE IMOLA</emph></head>
<p><emph>IOHANNES DE IMOLA,</emph> iuris utriusque doctor, diu Bononie legit  totumque Corpus Iuris commentatus est; fuit enim sui temporis lumen  iuris, sed in agibilibus mundi ignarus. Hunc Imole vidi in domo sua,  cum Patavium irem nec vidisse voluissem; minuit enim presentia  famam; nam homo is erat, qui in scriptis totus esset. Atque non  mortuus est, cum libri eius manserint, extra quos is nihil fuit. Eius  tempore Antonius de Butrio uir doctissimus emicuit, et  Florianus, ac Nicolaus de la Faba, qui universitatem  bononiensem in splendore tenuerunt.</p>
</div1>
<div1 type="paragrafo">
<head><emph>XX</emph></head>


<head><emph> DE THOMA FULGOSIO </emph></head>
<p><emph>THOMAS FULGOSIUS</emph> diu Ianue dux fuit postea subintrante Philippo  duce Mediolani expulsus est diuque apud Sarezanam mansit, ubi  domum habuit, semperque magni consilii vir est habitus. Exin cum  civitas iugum ducis abiiceret, revocatus est iterumque dux creatus, sed  nec diu sic mansit; orta namque seditione civili captus est et in  carcerem coniectus, ubi adhuc marcescit, quamvis homo nonagenarius  sit, cui melius fuerat in pace vivere apud Sarezanam in aree nobili et  optima quam in turbine dominari.</p>
<p>Hunc ego in castro suo vidi, cum secutus cardinalem Sancte Crucis  in Galliam ibam. Erat autem homo grandevus, longus, macer, sermone  gratus multamque prudentiam pre se ferens. Huic surrogatus est  Raphael Adurnus, qui me presente Papie studuit, vir litterarum  multarum et prudentie singularis.</p>
</div1>
<div1 type="paragrafo">
<head><emph>XXI</emph></head>


<head><emph>DE BARTHOLOMEO DE LA CAPRA</emph></head>
<p><emph>BARTHOLOMEUS DE LA CAPRA</emph> Cremonensis <emph>apud  Innocentium VII papam</emph> secretarius fuit et <emph>admodum  dilectus;</emph> post Mediolanensium archiepiscopus creatus est. Sed quia  unus ex Vicecomitibus in eam se ecclesiam intruserat, possessionem  habere non potuit. Is mortuo pontifice maximo ad  Sigismundum Cesarem se recepit in eiusque consilio clarus fuit, cuius  servitiis cesar sepe usus est eumque legatum ad componendam inter  Prutenos ac Polonos pacem transmisit. Is Constantie acerrimus  pugnator contra cardinales fuit minoribusque prelatis adherebat; que  res eum perturbavit, ne unquam in collegium reciperetur. Obtinuit  tamen ecclesiam suam excluso Vicecomite in consiliumque ducis  receptus est infaustumque illud matrimonium cum relicta Fazini Canis  composuit, unde Philippus pecuniam habuit et illa mortem tulit. Post  missus est Romam petiturus Martini neptem in matrimonium ducis.  Sed non erat animus Philippi ut que diceret faceret. Quod cum  Martinus <add resp="ed">intellexisset</add>, magnopere indignatus Philippo fuit et, nisi  infensus Florentinis fuisset, magno eum damno affecisset.  Bartholomeus quoque, cum animadvertisset se missum verba dare,  admodum doluit. Reversus autem Mediolanum gubernationem Ianue  suscepit diuque rexit honorifice. Post transeunte Sigismundo  Mediolanum vocatus est atque in ecclesia sancti Ambrosii cesarem  coronavit. Missus exinde Basileam adversus Eugenium plura  machinatus est nec unquam Iuliano cardinali credere voluit, ' Hic '  inquiens ' tandem nos decipiet; rubros namque pileos timeo. Tandem  morte preventus illic in ecclesia cathedrali sepultus est. Fuit autem vir  admodum doctus, sed poetice magis datus quam aliis scientiis; semper  enim Virgilium ante se habuit elegantesque versus fecit. Scripsit  tamen et prosam ornatam maximeque in epistolari genere floruit. Vir  fuit proceri corporis, voce sonora, in ipsa facie auctoritatem pre se  ferens.</p>
<p>Huic defuncto Franciscus de Picciolpassis Bononiensis surrogatus est  per Eugenium, vir multarum litterarum et continui studii, vite modeste  graviumque morum. Hic legatus Martini in eo bello fuit, quo  Braccius occisus est apud Aquilam. Post episcopatum aquensem in  extremis Gallie finibus sortitus est, ubi quamvis extraneus plurimum  tamen dilectus fuit. Sed revocatus in Italiam ticinensem ecclesiam  adeptus est, ac deinde mediolanensem, in qua rediens de Basilea  mortuus est. Hic preposituram Sancti Laurentii Maioris mediolanensis  moriens mihi contulit et, quamvis in rebus ecclesie diversa sentiremus  (nam ipse Eugenio favebat, ego magis concilio), ita tamen me dilexit,  ut singulis fere diebus in suam me mensam vocaret. Iussitque tandem  ut in celebritate divi Ambrosii sermonem in sinodo haberem, quamvis  nondum sacris essem ordinibus initiatus; quod feci non sine auditorum  gratia.</p>
</div1>
<div1 type="paragrafo">
<head><emph>XXII</emph></head>


<head><emph>DE SIGISMUNDO CESARE</emph></head>
<p><emph>SIGISMUNDUS CESAR,</emph> Caroli IV Romanorum imperatoris filius,  Senis conceptus fuit, in Bohemia vero natus; nam et pater eius rex  Bohemorum fuit. Origo istorum ex Luzeburgo fuit ab Henrico VII  imperatore descendens, cuius filius Iohannes filiam regis Bohemie  heredem accepit uxorem, per quam et regno potitus est. Hic filium  habuit Carolum, ex quo natus est Vinceslaus et Sigismundus.  Vinceslaus senior patri successit in regno Bohemie ac post  Romanorum rex creatus est, non tamen sine labe simonie, corruptis  electoribus a Carolo. Sigismundus autem Mariam, Ludovici regis  Hungarie filiam, in matrimonium sibi collocavit, propter quam et  regnum Hungarie suscepit. Plurima tamen in eo passus est  rebellantibus sepius Hungaris, quorum propria mutatio est.  Conspiraverunt autem semel Hungari manusque in Sigismundum  iniicere cogitarunt, venientesque in aulam regiam scelus admittere  statuerunt. Quod cum Sigismundus animadvertisset, arrepta sicca in  locum aule eminentiorem ascendit versusque in barones rutilantibus  ac minacibus oculis ' Animadverti, ' inquit ' Hungari, vos huc me  captum venisse, sed videbo ego quis vestrum tam audax, tam  temerarius tamque sceleratus erit, ut in regem suum manus iniiciat.  Simulque hanc siccam in ventrem eius recondam, ne impunitus  regiam maiestatem leserit. Eccum me! cur non apprehenditis? liga me,  quisquis es audax! accipe regem tuum! nec te homines nec superi  impunitum relinquent. ' Exterruit itaque omnes constantia Sigismundi  ac magnanimitas. Itaque singuli excusare se ceperunt, ne talia de se  crederentur; quos Sigismundus paulatim exire iussit sueque custodie  magis cavit. Exinde cum de conspiratoribus instructus esset, exiens in  campos barones omnes adesse iussit vocansque singulos ad tentorium  suum seorsum, triginta ex maioribus unum post alium capite truncavit,  occidissetque plures, nisi sanguis fluens occisionis indicium extra  tentorium fecisset; quo admoniti alii ire noluerunt, quamvis vocati.  Postea vero, cum iam regina mortem obisset, seditio facta est in  regno, Sigismundusque a baronibus captus duobus adolescentibus sive  iuvenibus, quorum pater sub tentorio occisus fuerat, traditur. Nec  enim dubium alicui erat, qui iuvenes in ultionem paterne mortis  diversis cruciatibus regem occiderent. At Sigismundus ubi se captum  videt et in manibus hostium acerborum, ad preces recurrit multisque  verbis iuvenes adhortatur, ut sese liberent. Sed illi paterne necis  memores vindicte cupidiores fuerunt quam uenie, nec ullum precibus  locum dabant. Tum Sigismundus matrem iuvenum in sermonem  poscit, quam et feminam prudentem et iuvenum rectricem sciebat. Illa  ad colloquium veniente ' Ego, ' inquit ' mulier, plura tuis filiis dixi, que  statui eorum conducere possent; sed ipsi per etatem non tantum  sapiunt, quantum te scire non ambigo. <emph>Dicam itaque tibi quod eis  dixi. Post, si visum fuerit utile consilium meum, accipito; sin  vero, ut libet facito. Ego hic in manu tua sum et tuorum natorum. Si  vultis me servare, potestis; sin occidere, id quoque potestis. Ad  occisionem autem meam nulla vos causa urgere potest, nisi quia  suspicamini me tui mariti occisorem fore. Verum ego, mulier, per  superos iuro, per fidem intemeratam et per illum quem colimus  Deum, Iesum Christum, ignarum me illius consilii fuisse, quo nobiles  barones cum viro tuo necati sunt. Regina enim, cuius longe maior  quam mea potestas fuit, malo usa consilio id egit. Itaque nihil est,  quod ob hanc causam in me ulcisci debeat. Verum si id peccassem,  non tamen vobis utile est me occidere; scitis enim quia rex vester  sum, nec ullam in me ex iure potestatem habetis; scitis quia magno  genere ortus sum, quodque regnum Bohemie germanus meus tenet,  qui mortem meam non relinquet inultam; scitis quia necessarium est  regem esse in Hungaria: quicumque hoc regnum adeptus fuerit filios  tuos suspectos habebit, qui iam sanguine regio manus suas  commaculaverint. Nemo acceptus est regibus, qui regem aliquando  interemit; timet enim quilibet exemplum et pro communi causa  exterminantur, qui regibus infensi fuere. Numquam ergo, si me  occidere presumpseritis, locum in regno tui habebunt filii, sed tum  infamiam, tum egestatem patientur. Itaque vides, optima mulier, si me  morti dederis, quid sequatur. Illud autem scis, quia virum tuum  mortuum reddere tibi mors mea non potest. At si me dimiseris  finxerisque fugisse, ego de facili regnum recuperabo; plures enim  adhuc et barones et communitates sunt, que me uivum audientes in  meum favorem arma capient. Tum et Bohemos mecum ducam nec  dubium est, quin regnum evestigio recuperem. Quod cum fiet,  reputabo et a te et a tuis filiis regnum habere, tuamque domum ac  familiam magnificabo et potiores filios tuos apud me habebo. Elige  ergo nunc quid horum velis: an me occiso domum tuam funestare  infamemque reddere et exterminare, an me servato perpetuam gloriam  consequi et amplitudinem status.'</emph> Moverunt feminam verba  Sigismundi simulque commiserata est regio sanguini. Aspiciebat  quoque principem elegantissimum, toto corpore pulcerrimum, cuius  ipsa facies digna imperio videbatur. Vocatis ergo filiis suadet regem  dimitti. Ille evadens ad comitem Cilie se recepit, cuius filiam  in matrimonium duxit, nomine Barbaram, elegantissimi corporis. Post  vocatu quorundam baronum et potentia sua regnum recuperavit  palatiumque apud Budam amplissimum per antecessores incoatum in  magna construxit. Exinde cum Turcorum ingens manus regnum  Hungarie continuo vastaret, statuit congredi bellumque gerere. Cui in  auxilium dux Borgundie venit multique ex Galliis et Alamania  nobiles, Anglici quoque, ex Italia etiam; nam comes Bertoldus ex  domo Ursina non parvam sue virtutis in eo bello experientiam  monstravit. Cum iam in propinquo acies essent longeque splendidior  validiorque christianorum quam Turcorum videretur exercitus, orta  contentio est, quinam priores ex christianis bellum aggrederentur;  nam modo Galli, modo Theutonici, modo Hungari primatum volebant;  reputant enim sibi honori primam in bello aciem obtinere. Datus  tandem Gallis est prior locus non quod gens nobilior esset, sed quod  principem prestantiorem habebant aliis; nec enim alius ibi erat maior  duce Borgundie nisi rex ipse Sigismundus, qui suo in regno voluit  exterum honorare; placuisset tamen sibi non honori, sed utilitati  consulere Hungarosque premittere, qui mores Turcorum melius  nossent. Sed gestus est Gallis mos. Qui procedentes in prelium, cum  hostes intra palos conclusos comperissent nec equos intra pellere  possent, desilientes ex equis pedibus preliari ceperunt. Calor ingens  fuit pulvisque altissimus elevatus est; itaque non acies aciem videre  poterat. Post Gallos autem Hungari sequentes, cum equos Gallorum  vacuos fugientesque viderent, rati Gallos iam victos prostratosque esse  (nam ignari consilii eorum erant) et ipsi terga verterunt. Interim Galli  nullis adiuti Hungaris a multitudine Teucrorum facile superantur.  Crescit animus Teucris atque ulterius procedentes in fugam uertunt  omnem christianorum exercitum. Magna strages data est christianis  multaque milia occisa, captique multi nobiles; nam et Iohannes dux  Borgundorum hostiles manus incidit; qui redemptus est postea multo  auro. In eo prelio et Bastardus Sabaudie captus testibus privatus est.  Sigismundus autem fuga salutem quesivit. Dum hec aguntur  Vinceslaus Romanorum rex, cum imperasset annis circiter  quatuordecim, privatus imperio (nam deses iudicatus est neglectorque  imperii, imputatumque sibi est absque principum consilio  mediolanensem ducem creasset) illique sustitutus est Iudocus marchio  Moravie, patruelis eius, qui cum imperasset diebus paucis mortem  obiit. Forsitan fata egre tulerunt eum acceptasse adversus  consanguineum tantam dignitatem. Post Iudocum Sigismundo  demandabatur imperium, sed noluit frater contra fratrem surgere.  Creatus est igitur imperator Ropertus dux Bavarorum, vir prestans  animi ac nobilitate clarus. Qui <add resp="ed">dum</add> Italiam intrans coronam  Mediolani Romeque petiturus per Galeazium qui partis Vinceslai erat  prohibitus est, et apud Brixiam conflictus redire ad propria coactus  est. Post hunc iterum Sigismundus vocatus est et, cum iam frater de  imperio non curaret, onus accepit. Vinceslaus autem fuit homo  deditus voluptati, laborum fugax, vini cupidus, thesauri amator,  venationis secutor. Adversus quem subditi sepe rebellarunt; nam  postquam imperium amisit, etiam Bohemie regnum pessumdavit.  Captus semel per Sigismundum in custodiam datus est duci Austrie  apud Viennam, sed aufugit tamen. Sigismundus autem solertior  iuniorque favorem populi concitavit. Cum iam scisma foret et  Benedictus Hispanias teneret, Gregorius quosdam Theutonicos  Italicosque haberet, reliquum Iohannes XXIII obtineret christianitatis,  placuit Sigismundo pro pace ecclesie laborare. Pergens igitur in  Italiam ad Iohannem cum eo in Lauda fuit obtinuitque apud  Constantiam provincie maguntine, que insignis urbs est supra lacum  Brigantinum in agro retico, concilium indici, misseque sunt  convocationis littere ad annum. Post ipse Constantiam venit, et in  tempore concilium cepit, Iohannesque advenit; sed cum mentes  patrum intelligeret, quia pro pace ecclesie cedendum esset, fugam  fecit atque in terris Friderici ducis Austrie se recepit; nam  fidem eius mercatus fuerat. Tuebatur itaque Iohannem Fridericus. Ob  quam rem irritatus Sigismundus adversus Fridericum arma tulit.  Advocatis Suicensibus ut que raperent sua essent concessit,  civitatibusque que vellent ad imperium redire relicta domo Austrie  permisit. Ob quam rem plura opida alienata sunt illi domui usque in  hanc diem. Itaque territus Fridericus revocavit propositum; Iohannes  autem cum ex Brisaco in Gallias transire vellet, captus est ac demum  pontificio privatus et in carcerem coniectus; de quo sub Martino  liberatus est, ut supra diximus. Gregorius autem sponte resignavit  papatum. Restabat itaque solus Benedictus qui pacem turbabat, quem  soli sequebantur Hispanici. Ad hunc igitur profectus est Sigismundus  et intereundum apud Camberiacum Amedeum, Sabaudie comitem,  erexit in ducem, venitque ad Benedictum in Perpiniano, quem  allocutus flectere non potuit, ut papatum pro pace ecclesie resignaret.  Sed allocutus est reges Hispaniarum, in Narbonaque cum natione  hispanica concordatum est, ut tota natio a Benedicto recederet  fieretque nova invocatio nomine nationis in Constantia et tunc  venirent Hispani ad concilium. Ac sic factum est. Unde postea  Martinus concorditer electus est. Et sic labore atque industria  Sigismundi scisma, quod annis circiter quadraginta duraverat,  extinctum est paxque facta. Hoc etiam tempore perrexit in Galliam et  Angliam Sigismundus pacemque inter duos reges composuit, quamvis  parvo tempore durarit. Exinde cum iam Vinceslaus interisset ad  eumque regnum Bohemie pertineret, in Hungaria vero magni motus  essent propter Turcos insultantes, consilium cepit quid agendum: an  Bohemia esset adeunda an succurrendum Hungaris. Quatuor tunc  consiliariorum genera apud Sigismundum fuere: Italicorum,  Theutonicorum, Hungarorum, Bohemorum; quos seorsum deliberare  cesar voluit. Bohemi et Itali petendam Bohemiam priusquam  novitas ulla oriretur, post facile succurri posse Hungaris censebant;  nam si prius Hungariam peteret, posset sibi adversus Turcos, ut prius,  sinistre succedere, et tunc Bohemi eum contemnerent et Hungari.  Theutonici autem Hungarique consultarunt prius Hungarie  succurrendum; nam nemo eo temeritatis pergeret, ut regnum suum  vellet Sigismundo removere. His adhesit Sigismundus, sed sinistre  evenit; nam etsi Hungarie succurrerit et admodum ultra removerit  Turcos, Bohemi tamen, qui iam seditionem fecerant Ussitarumque  sequebantur heresim, Sigismundum ad se venientem recipere  noluerunt. Ob quam rem exercitum maximum congregavit; nam  electores omnes totaque nobilitas Alamanie cum eo fuit. Aiunt enim  numerum equitantium circiter septuaginta milia fuisse,  obsidionemque ante Pragam statuit. Sed cum principes admovere urbi  machinas vellent lapidesque iacere et insultum facere, noluit  Sigismundus; veniebant enim ad eum secreto Bohemi sub spetie  proditionis suorum dicebantque sibi ' Quid tu, obsecramus, tuam  urbem destruis? an non melior erit tibi integra quam diruta? '  suadebantque, ut principes dimitteret; nam civitatem sibi evestigio  traderent, eumque sic dietim in verbis tenebant. Quod  animadvertentes principes paulatim ab eo recesserunt. Ipse autem cum  paucis relictus, cum speraret se intromitti, mox hostium cuneos contra  se exire vidit vixque amissis pluribus evadere potuit. Theodorus tunc  de Valleperga cum eo fuit, eques insignis, qui vim Bohemorum  mirifice repressit spatiumque fuge prebuit Sigismundo. Post hec  iterum in Hungaria passus est diversos motus Sigismundus. Regnum  quoque Polonie administravit. Cum rege Anglie magnas amicitias  habuit. Exin cum Poloni sibi essent infesti, Vitoldum, magnum ducem  Lituanie, sibi conciliavit, quem etiam in suis dominiis visitavit  obtulitque sibi coronam; nam Lituaniam, cum esset amplissima patria,  in regnum erigere volebat, ut a iugo Polonorum reduceret. Iamque  invitis Polonis Vitoldus cum Lituanis rem aggrediebatur, sed ante  mortuus est quam res perfici possit. Cum apud eum Sigismundus  foret, omni die nova munera recepit.</p>
<p>Idem Sigismundus cum rege minoris Persie fidus habuit ut  Omerat, Turcorum imperatorem, Europa expelleret. Plures quoque in  eius curia et Grecos et Turcos habuit, ut qui magni fuit animi.</p>
<p>Rursus quoque, cum Martinus papa expeditionem fieri contra Ussitas  mandaret, Sigismundus Norembergam venit; nam res illa per  Brandam incoata, per Iulianum finiri debebat. Dedit itaque rebus  ordinem Sigismundus et, cum interesse non posset, (nam petere  Italiam decreverat) Fridericum marchionem brandeburgensem  expeditioni prefecit, malis tamen auspiciis, ut alibi diximus. Ipse  autem Sigismundus multis conventionibus cum Philippo duce  Mediolani factis et infectis tandem ex arbitrio Philippi intravit Italiam,  nec plures duxit gentes quam ille voluit, coronatusque Mediolani est.  Sed numquam Philippus eum visitavit; sic enim convenerant; stabat  enim Philippus in Abbiate, Piceninoque Mediolani administrationem  commiserat. Gibellini suspecti habebantur, ne Sigismundo adhererent  ob imperium, Guelfique regimen tenebant. Sed illi tamen noctu ad  Gasparem Slik Brunoriumque veniebant multisque modis dare se  Mediolanum regi offerebant; nam de tyranno male contenti erant. Sed  numquam Sigismundus acquiescere voluit, ne quid proditionis sibi  ascriberetur, cum dux eius fidem secutus fuisset. Interim cepit apud  Basileam concilium quod augeri Sigismundus mandavit, quamvis  Eugenius illud dissolvisset, iussitque prelatos accedere, et Philippus  quoque suos prelatos destinavit; nam ambo tunc inimici erant summi  pontificis, qui Venetis ac Florentinis favere videbatur, statuerantque  coronam imperialem ab Eugenio non petere, sed extorquere; nam et  armorum viribus infestabant eum et scriptis concilii, multumque  animi concilio prestiterunt auree littere Sigismundi, quibus  invariabilem concilio promisit obedientiam. Sed Eugenius Venetorum  ac Florentinorum et suis fretus viribus admodum restitit. Venit autem  Sigismundus usque Lucam absque impedimento. Sed  postquam illic fuit dux Mediolani, qui menstrua dabat  stipendia, cessavit; eius quoque exercitus in Tuscia per Florentinos ߤ  Michelectum Sfortianum ߤ conflictus fuit. Itaque destitutus omni  auxilio Sigismundus videbatur; nec enim retrocedere decorum erat  nec ultra procedere tutum. Aggressus tamen res arduas structis aciebus  Arnum invitis Florentinis transivit. Magno autem auxilio sibi fuit  comes Antonius Pisanus, quem ipse in Hungaria comitem fecerat.  Venit igitur Senas, ubi a civibus tamquam pater et honorifice et  amantissime receptus plus humanitatis invenit quam cuperet. Ibi  continua bella cum Florentinis habuit exiuitque ipse ad  expugnationem castrorurn. Verum cum Philippus absque Sigismundo  pacem cum Venetis Florentinisque fecisset, et ipse Sigismundus cum  Eugenio concordavit; ad quam rem sepe Gaspar missus est;  treverensis quoque antistes interfuit. Stetit autem per annum fere  Senis ac cum tota familia per Senenses sustentatus est. Post Romam  ivit ibique in cesarem coronatus est promisitque Eugenio eum, quoad  viveret, pro papa recognoscere; quam rem quidam inconstantie  ascripserunt, cum ante concilio assistentiam promisisset. Exinde per  Perusium, Romandiolam Ferrariamque venit Mantuam, summus iam  ducis inimicus; ibi vicarium civitatis in marchionem erexit. Exinde  cum in Basilea adversus Eugenium procederetur instaretque citationis  tempus, seu terminus depositionis, die noctuque, quamvis egrotus  esset, cesar vehi se fecit ac preter omnium opinionem in ipsa die  termini Basileam venit convocatisque patribus; inducias octo dierum  Eugenio impetravit, et iterum octo, et octo rursus, post autem menses  tres, in quibus obtinuit Eugenium aderere concilio; ipse autem postea  recessit. Habuit tamen singulares controversias cum Philippo: eum  hostem imperii appellavit. Similiter et Philippum Borgundum  diffidavit. Venetis autem reconciliatus est Paduamque illis, Brixiam et  Bergamum in feudum dedit, fedusque percussit contra ducem  Mediolani ea lege condita, ut imperii limes Addua foret: ut, que citra  raperentur, Venetis, que ultra versus Mediolanum imperio cederent.  Statuerat enim Sigismundus Philippi ducis arrogantiam compescere  pacemque cum Venetis in eius odium fecerat. Sed mors eius consilia  dissolvit; namque cum Bohemiam iam intrasset ex benefitio concilii  recepta Praga et paupere regno, dum in Moraviam venisset, apud  Snoimam morbo affectus vitam exalavit. Hic etiam aliquando contra  Venetos irritatus prohibere statuerat, ne ulle species, sive aromata,  Venetorum in Germaniam transirent. Quia tamen Theutonici carere  aromatibus non poterant, ordinaverat duas esse vias aromatibus; nam  Renum et Alamaniam superiorem per Ianuenses fulciri uoluerat;  Austriam vero, Hungariam, Bohemiam per Danubium fulciri  mandaverat, mercatoresque omnes theutonicos qui Venetiis erant  transferri Ianuam decreverat. Sed Philippus, Mediolani dux, rem  impedivit non quod Venetis consuleret, sed quod Theutonicos Ianue  stantes suspectos haberet, ne traderent urbem imperatori,  pauperemque potius habere civitatem voluit quam divitem perdere.  Fuit autem Sigismundus egregie stature, illustribus oculis, fronte  spaciosa, genis ad gratiam rubescentibus, barba prolixa et copiosa,  vasto animo, multivolus, inconstans tamen, sermone facetus, vini  cupidus, in Venerem ardens, mille adulteriis criminosus, pronus ad  iram, facilis ad veniam, nullius thesauri custos, prodigus dispensator;  plura promisit quam servavit, finxit multa. Hic cum Rome apud  Eugenium esset ' Tria sunt, ' inquit ' beatissime pater, in quibus  discordamus et rursus, in quibus concordamus, tria: tu mane dormis,  ego ante diem surgo; tu aquam bibis, ego vinum; tu mulieres fugis,  ego sequor. Sed concordamus in his: quia tu large dispensas thesauros  Ecclesie, ego nihil mihi retineo; tu malas manus habes, ego malos  pedes; tu destruis Ecclesiam, ego imperium. ' Huic cum miles quidam  bavarus ingentem pecuniam mutuasset molestusque esset  repetendo, ab ipso cesare in faciem percussus est. Sed mox recognovit  erratum suum cesar iussitque homini argentum numerari. Hic  Ludovicum Bavarie ducem in magna pecunia multavit, similiter et  Henricum Bavarie, qui apud Constantiam vulneravit Ludovicum.  Fridericum quoque Austrie ducem solvere pecunias coegit et damna  sibi multa intulit; ob quam rem, cum is ex Italia reverteretur, in  vestibus suorum nobilium hunc versum Fridericus inscribi mandavit: '  Ludovice, Henrice, Friderice ad pulpitum, quia magister venit. '  Carissimi ei fuerunt Gaspar Slik, Brunorius de la Scala, Orsatius  Michael, Matico banus atque horum consilio ducebatur, sed magis  proprio.</p>
</div1>
<div1 type="paragrafo">
<head><emph>XXIII</emph></head>


<head><emph>DE ALBERTO DUCE AUSTRIE</emph></head>
<p><emph>ALBERTUS</emph> Dux Austrie, Alberti filius, mortuo patre sub tutela  Vilhelmi, Austrie ducis, patruelis sui, ac deinde sub regimine  Leopoldi, etiam Austrie ducis, permansit; nam puer erat. Cum vero  iam pubertatis annos attigisset repetereturque a subditis, Leopoldus  eum diligentius custodiebat nec facilis ad restituendum erat; ob quam  rem non parve discordie orte sunt. Demum vero dominus de Valse  antiquior sub specie venationis Albertum secum accepit ducensque  ipsum Viennam de manibus tutoris extraxit, ac sic iuvenis  dominationem accepit ususque plurimum est consilio eius, qui se  liberaverat. Crevit autem Albertus, ac Elizabet, filiam Sigismundi  regis, in uxorem accepit, feminam admodum pulcram, que secum cum  magna pudicitia vixit. Exinde cum Bohemi heresim induissent  vicinosque omnes bellis terruissent, solus hic Moraviam et Austriam  potenti brachio tutatus est, nec minora damna Bohemis intulit quam  ab eis perceperat. Erat enim sedulo in armis currusque  Bohemorum more in aciem educebat assiduisque laboribus militem  suum ad exercitium rei militaris induraverat. Itaque unum ex omnibus  vicinis Albertum, Austrie ducem, Bohemi timuerunt; nam et sepe  prostrati ab eo et sepe fugati sunt. Cum denique Sigismundus socer  interisset, mox Hungari eum in regem vocavere, similiter quoque et  Bohemi. Itaque parvo tempore duo hec sibi maxime regna obvenerunt.  Sed cum in Hungariam perrexisset coronarique deberet, fuerunt  complures nobiles, qui se nihil de sua electione scivisse contenderent,  nec eum in regem volebant. Quibus Budam venientibus is obviam  exivit iratosque nobilium animos tanta humanitatis exibitione pacavit  coronatusque est cum omni pace. Interim et electores imperii audita  Sigismundi morte eundem Albertum in regem Romanorum elegerunt  miseruntque sibi decretum usque Viennam. Quo tempore et ego illuc  veneram cum novariensi antistite, qui ducis Mediolani legatus erat et  me in societatem ex Basilea vocaverat. Hic multa consilia fuerunt an  recipi imperium deberet; nam Hungari contrariari videbantur; nec  enim bene provideri et imperio et regno suo per unam personam  rebantur. Sed vicit alia pars, que acceptationem suadebat. Exinde rex  Polonie molestus esse cepit Alberto favereque Ussitis; tunc enim  catholici Bohemi Alberto omnes obediebant, heretici autem  resistebant. Venit itaque in Bohemiam Albertus cum magno exercitu  (nam septuaginta vel eo amplius milia equitum secum habuit)  coronatusque est Prage. Post cum Ussite ac Poloni dicerent regem in  urbe morari nec exire in campos, diffidavit rex Polonos obtulitque eis  campum ante Tabor, ubi et castra posuit, mansitque pluribus diebus  ut, si collatis signis hostes pugnare vellent, copiam haberent; sed illi  numquam in aciem sese explicuerunt. Stabant autem ante Tabor, ut in  omni necessitate se possent in urbem recipere, nec ad bellum, sed ad  furta egrediebantur. Exinde cum impossibilis expugnatio  civitatis videretur, dissoluta est obsidio incensaque castra; nam  satisfecisse iam iudicabatur detractioni Polonorum, qui aiebant regem  in campum exire non audere; quod magis eis imputari poterat. Primus  inter eos erat Tazsco, vir prudens ac magnanimus, sed male  conscientie qui, etsi se non participare in erroribus Ussitarum diceret,  ut tamen magnus esset, tueri potius hereticos voluit quam cum  catholicis sentire; quippe infidelium princeps esse malebat quam inter  fideles mediocris. Sciebat autem se primum inter hereticos esse, inter  christianos plures esse qui se superarent. Idem ergo multis bellis  particularibus Albertum lacessivit, multis incendiis Bohemiam affecit  et forsitan, si is solus voluisset, totum regnum pacem habuisset. Is  quoque ad Fridericum Cesarem venit, quem Vienne vidi, virum  pinguem, caluum, stature parve, loquacem, letum. Sed cum alii in  concordia essent cum Friderico, solus iste dissensit reversusque  Pragam, ut erat eloquens, plebem a devotione Friderici regis avertit.  Sed postea peste absumptus est hereticorum damno non parvo.  Albertus autem cum aliquamdiu in Bohemia fuisset, reversus  Viennam in Hungariam repedavit; ubi cum esset, Bude ingens clamor  populi subortus est contra Theutonicos. Arreptis namque armis  Hungari per civitatem crassabantur atque ubi Theutonicos reperiebant,  illico trucidabant. Tum et domus mercatorum expugnabant. Itaque fuit  ingens timor omnibus Theutonicis. Rex in arce se tenebat trepidum ac  cum regina contendebat, que sic eum duxisset. Barones quoque  hungari non satis fidebant populo. Itaque per plures horas cedes  rapineque facte sunt pluresque Theutonici occisi. Sed Ladislaus banus,  magnus in Hungaria baro regineque coniunctus sanguine, ascendens  equum per urbem ivit multisque precibus furorem populi mitigavit;  nam pietate gravis ac meritis apud eos censebatur. Exinde dicunt  Hungari Teucris esse resistendum, qui totum regnum dilaniant.  Albertus facturum se offert vocaturumque principes Alamanie  aliosque christianos, ut facilius expelli possint inimici. Dicunt  Hungari satis esse virium in Hungaria, sed solum ordinem et caput  deesse. Quod si rex eat in bellum, et ordo et caput erit; nec  vocandos esse extraneos, ubi domestici per se satis possunt. Hoc  autem faciebant, quia timebant in eorum regno nimis crescere  Theutonicos. His quoque regina consentiebat; nam plurimum  letabatur, cum plus honoris sibi quam viro impendi videret; Hungari  enim eam honorabant, quia et linguam sciebat et heres regni fuerat,  Albertum autem propterea susceperant, quia vir esset, nec amabant  Theutonicum, presertim hungari sermonis nescium. Illa insuper mulier  callida fuit et astuta et in corpore femineo virilem gestabat animum  maritumque suum quaque volebat trahebat. Induxit ergo virum, ut  consiliis Hungarorum acquiesceret. Paratur exercitus iturque in  campum. Recipiuntur loca palustria fetidaque; ibi nec vini nec  ciborum copia fuit. Mandatum publice est, ut advenientibus  victualibus nemo ausus esset tangere, nisi regina prius mandasset; de  rege nulla mentio erat. Exinde cum essent hostes in propinquo,  diffugerunt Hungari Albertumque regem cum paucis dimiserunt; qui  vix evasit, multa uxori improperans. Tanta inordinatio ibi fuit ut etiam  ad lectum regine iacentis Hungari irent. Ipse Albertus indignatus  animo reverti Viennam statuerat ac congregato exercitu Hungarorum  ulcisci perfidiam; sed contracto ex insueto calore morbo et quia nimis  mellones voraverat inter redeundum obiit, atque ut cito creverat, cito  defecit. Fuit vir magne stature, venationis cupidus, in armis promptus,  facere quam dicere malebat, non ipse per se multum cernens, sed  acquiescens consiliis eorum, quos bonos existimavit, nigra facie  oculisque terribilibus, malorum omnium hostis. Ad hunc cum  electores imperii ambassiatores misissent rogarentque, ne Gaspar Slik  in cancellarium reciperet, ' Si mihi imperium credunt electores, '  inquit ' cur non ferunt, ut cancellarium mihi deligam?'</p>
</div1>
<div1 type="paragrafo">
<head><emph>XXIV</emph></head>


<head><emph>DE FRIDERICO DUCE AUSTRIE</emph></head>
<p><emph>FRIDERICUS</emph> <emph>Dux Austrie, Hernesti filius ex matre polonica, que  dux Mazovie fuit, mortuo patre sub tutela Friderici senioris, Austrie  ducis, cum Alberto fratre et Anna sorore fuit. Hunc cum aliquando  Sigismundus Cesar vidisset apud Albertum generum gravitatemque  morum et singularem, que in eo prelucebat, modestiam contemplatus  esset, ' Nimirum, ' inquit ' nisi meus hic successor sit. ' Is ut iuveniles  attigit annos, miro amore incensus est visendi Ierosolimam sacrumque  Christi sepulcrum visitandi; necdum enim vigesimum secundum  impleverat annum. Armata igitur apud Tergestum triremi lecta fida  societate Ierosolimam navigavit, ubi sub forma servi sacra quevis loca  visitavit militiamque meruit ac mira navigandi celeritate atque fortuna  usus est. Exinde reversus, cum paulo post Fridericus, qui tutor eius  fuerat, obiisset, profectus cum fratre in Athesim tutelam et ipse  Sigismundi ducis, Friderici senioris filii, suscepit, quem secum in  Austriam adduxit. Post hec mortuo iam Alberto, cum regina in  Hungaria dominaretur Elizabet, Albertus frater puerum Ladislaum,  quem Albertus senior in ventre uxoris reliquit, ad Fridericum deduxit  ac sic eius quoque tutelam Fridericus accepit omniaque dominia  austrie domus tamquam senior in potestatem recepit. Post hec et ipse  in Romanorum regem electus est; nam neque potentior tota Germania  princeps nec prudentior in illa etate putabatur. Is tamen cum esset  Vienne militesque, qui et Alberto et Elizabet serviverant, pecuniam  peterent nec impetrare possent ac propterea patrie minarentur,  convenientes Australes seditionem fecerunt atque in armis  surgentes vi petunt ex rege, quod antea precibus impetrare non  potuerant. Itaque magnum auri pondus tradere oportuit, si liber fieri  Fridericus voluit. Que res animum regis plurimum ab Australibus  alienavit et a Viennensibus, qui et ipsi nobilem quendam cum salvo  conductu regio decapitarunt. Exinde orte sunt inter Fridericum regem  et fratrem eius Albertum graves discordie, ut sunt nonnulli malevoli,  qui etiam fraternum sanguinem disiungere nituntur. Discordiarum  huiusmodi habiti sunt precipui auctores Petrus Cotra episcopus  zagabriensis et Corradus Zeler, prepositus viennensis, quorum alter  Friderici, alter Alberti cancellarius erat. Alberto duci adhesit Ulricus  comes Cilie. Itaque tum in Stiria, tum in Carniola grande exarsit  bellum. Non tamen propterea retentus est Fridericus, quin ad  imperium proficisceretur aquensemque coronam susciperet; disposuit  namque duces, qui fratri ac comiti Cilie resisterent tuerenturque  patriam, et ipse cum magna nobilium multitudine iter ad imperium  suscepit. Ladislaum regem Hungarie pupillum ac Sigismundum  ducem apud Grez interim custodiri, nutriri mandavit. Itaque fuit regis  animus ingens ut, quamvis bello gravi teneretur, non tamen ire ad  imperium neglexerit.</emph></p>
<p><emph>Eo tempore iam scisma ortum erat in ecclesia; concilium namque  basiliense Eugenium papam summo pontificio sese dixerat abdicasse  et Amedeum Sabaudie ducem substituisse vocasseque Felicem.  Rursus quoque Eugenius dissolvisse se basiliense concilium  patresque, qui ibidem remansissent, scismaticos et hereticos  declarasse. Itaque cum venisset Francfordiam Fridericus Cesar,  aderant utriusque partis legationes petebantque cesarem ad se quisque  trahere. Ego quoque tum Francfordiam cum Basiliensibus veni; nam  Felicis secretarius eram. Ubi per episcopum chimensem, virum  doctissimum, in notitiam cesaris sum deductus rogatusque an sibi  servire vellem in officio secretariatus. Dixi me sub alterius  obsequio degere nec illo inscio de me aliquid posse promittere, sed  petiturum a Felice licentiam; quam si obtinerem, libenter ad cesarem  me transferrem. Licentiam autem postmodum Basilee obtinui atque  illic regis curiam intravi, in qua iam annis tribus servio, et utinam  mihi faustum felixque sit. Cesar postquam audivit legationes, captans  consilium quid agendum esset, invenit electores divisos; nam quinque  ex eis petebant regem statim se pro Eugenio declarare. Coloniensis  non aperiebat consilium suum, sed dicebat videri sibi prius in Aquis  recipiendam esse coronam; nam, si antequam coronetur, partem unam  amplectatur, ab alia mox reputabitur hereticus negabiturque cesar,  quia factus in scismate sit. At prius recepta corona ab ambabus  partibus reputabitur imperator et cum maiori poterit se auctoritate  declarare; subditi quoque libentius eius sequentur declarationem. In  coronationem quoque, que fieret post, possent evenire impedimenta,  que pars lesa prepararet. Ac nunc cum quilibet bene speret, nemo  impediet coronationem. Velleque se dixit cum omni potentatu suo  cesarem ducere ad coronam. Placuit cesari Coloniensis consilium.  Dimisit itaque interea chimensem et augustensem episcopos cum  Thoma Asselbach, doctore theologo, ceterique electores alios  dimiserunt, qui partes ambas seorsum audirent. Ibi ergo Nicolaus  Panormitanus pluribus diebus concilii basiliensis atque Felicis nisus  est tueri ius, scripsitque tunc grandem tractatum De auctoritate  ecclesie. Tum quoque et Nicolaus Cusanus et Iohannes de Carvaial,  viri docti, partes Eugenii tribus diebus tueri studuerunt. Sed Iohannes  de Carvaial ivit ad coronationem, et Nicolaus remansit. Similiter et  Arelatensis ivit cum rege dimissis Panormitano et Sancti Calixti. Ivit  itaque cesar ad coronam, in cuius comitatu septendecim principes  fuerunt, equites autem ultra viginti milia, armatusque urbem  intrans cum magna pace coronatus est, quamvis Aretatensis,  qui ceremoniis intererat, iussus fuerit abire; nec enim leodiensis  episcopus, qui ibidem ordinarius est, passus est hominem, quem  reputabat excommunicatum, interesse divinis In reditu vero per  Thomam Asselbach facta est cesari atque electoribus relatio de his,  que dicta fuerant in factis ecclesie et scismatis. Resque tam dubia  reddita est, ut non sit visum cesari declarationem fieri absque  concilio. Concluserunt itaque principes inter se mittendos oratores ad  Eugenium et ad Basileam, qui hortentur partes ambas ad concilii  congregationem, mittendum quoque ad reges et principes, ut et ipsi  quoque consentiant concilium haberi pro unione ecclesie, idque infra  anni spacium fieri debere. Quod si partes non consentirent,  nihilominus rex tamquam advocatus ecclesie cum assistentia  principum electorum concilium convocare deberet. Missi ergo sunt  Basileam episcopus chimensis, Iohannes Nayperg et Thomas  Asselbach, qui apud Basilienses obtinuerunt non uti postulatum erat,  sed concilium velle se pro pace et unione ecclesie ad unum locum  aptum transferre. Ad Eugenium missi sunt Gaspar Slik, qui tum  primum in cancellarium imperialem receptus erat et Ulricus  Sonnebergius, secretarius regius, cum pluribus aliis. Ex parte  electorum, sicut etiam ad Basileam, electores miserant. Sed ab  Eugenio non potuit obtineri concilii congregatio, sed data est  responsio aliquantulum dura. Ait enim nescire se, quo pacto cum rege  et electoribus posset celebrare concilium neutralitatem quandam  servantibus, quam Christi fides ignorat. Sed habere se Florentie  concilium et illuc eundum esse. Velle tamen illud plenius congregare  respondereque regie petitioni. Nec in suis responsis Eugenius vocavit  regem Fridericum, sed solum electum. Hoc autem dicebat se ideo  facere, quia non fuisset per eum approbatus; moris enim esse, ut reges  Romanorum quam primum electi essent significarent id pape, et papa  tunc per suas litteras electionem approbaret. Sic periit imperium,  postquam in manu Theutonicorum fuit, cum tamen Octo imperator  plenam potestatem habuerit ordinandi apostolicam sedem. Hec  responsa debebant in Noremberga ad festum Purificationis referri in  presentia regis et electorum, ut ibi plenius deliberaretur.  Interim scriptum est et principibus omnibus magnis ac  communitatibus in christianitate, quas litteras ego composui; nam iam  unus eram ex neutralibus. Reges tamen cum sentirent cum Eugenio et  eius litteris essent instructi, negaverunt se in aliquo concilio  consentire, quod ipse Eugenius non indiceret Fridericus autem ex  Francfordia recedens per Maguntiam, Vormaciam, Spiram  Argentinamque ascendit partesque suas Elsacie visitavit. Cumque  venisset prope Basileam, intrare urbem noluit, ne partem inter  contendentes de papatu se facere videretur. Sed transeunte eo extra  civitatem ad duos iactus baliste inter Sancta Elisabet et civitatem  universus populus sibi obviam exivit. Tum et cardinales et prelati  omnes excepto Felice eum in campis exceperunt et ad longam viam  associarunt. Ipse exinde Rinfeldiam ac post Thuregum profectus est,  ubi Thuricenses relictis pristinis odiis, que adversus Austrie domum  habebant, Suicensium federa reliquerunt ac cum domo Austrie fedus  percusserunt, ex quo post cedes admodum multas perpessi sunt. Rex  autem per terras Suicensium Bernam venit atque exinde Sabaudiam  Gebennasque visitavit, ac exinde Borgundiam et Bisuntium, in quibus  locis mirifice honoratus est. Tumque in reditu magnis civium precibus  rogatus Basileam intravit, sed neque congregationis locum adire voluit  nec alloqui concilium. Felicem autem privatim visitavit, quem non ut  papam veneratus est, sed quasi patrem propter etatem et sacerdotium.  Exinde per Constantiam in Athesim venit et tunc ego curiam eius  intravi. Ibi oratores mantuani principis atque ferrariensis investituram  petiverunt; obtinuit Mantuanus, Ferrariensis vero repulsam habuit;  nam pater eius solum erat investitutus ad vitam. Tum quoque Albertus  dux Bavarie sub vexillis investituram obtinuit. Exhinc missi  sunt oratores ad Norembergam, qui in festo Purificationis referrent,  que inventa apud partes fuissent ivitque Chimensis et Gaspar Slik; sed  in Noremberga voluissent regem interesse. Ideo nihil conclusum est,  sed rursus dilata res per plures dietas. Rex autem per Salburgam  descendit ibique archiepiscopo et duci Henrico principatus insignia  dedit. Venitque tandem prope Viennam, ubi dux Albertus preter  suorum consilia (nec enim fratri reconciliatus erat) obviam fratri  processit, et ambo se per manus ducentes preter spem omnium  Viennam intrarunt tota obviam et virorum et mulierum multitudine  exeunte. Post dictum est Alberto, ut ad Novam Civitatem veniret; nam  ibi res sua transigeretur. Dum rex in imperio fuerat, duces eius  feliciter rem gesserant ac propterea mitior erat Albertus, simul et  coronatum preter spem et opinionem hominum fratrem venerabatur.  Conclusa est autem in Nova Civitate pax. Pecunia quedam tunc et  quotannis danda fuit. Que tenebat opida, teneret Albertus; alia que in  potestate regis essent, quotiens illuc iret Albertus, aperta sibi essent ut  domino; sed mutare presidia non posset aut rectores. Post hec  venerunt oratores ex Hungaria Iulianusque legatus ex parte Ladislai  regis Polonie, qui se regem Hungarie dicebat, episcopus vacciensis et  Nicolaus Placoschi, decanus cracoviensis, homo fastu plenus. Hi  petebant Romanorum regem, ut auxilia Hungaris preberet contra  Turcos euntibus utque comes Cilie dimitteretur illesus ac Ladislaus  banus ex captivitate, qui esset baro Hungarie. Ad hec responsum est  placere regi, quod Turci quocumque fieri posset modo castigarentur;  sed videri sibi, ut prius pax universalis in regno fieret, cum essent  partes potentissime invicem dissonantes. Oratores autem regis  ostendebant se parvi facere eam partem, que Ladislao obediret. De  comite Cilie responsum est illum esse Austrie subditum, scireque  regem quonam pacto cum ipso acturus esset. De Ladislao, quia tantum  offendisset, ut merito sic puniendus esset. Nec mediatio Iuliani legati  quicquam tunc operari potuit ulterius. Interim venerunt  Hungari ex parte obedientie Ladislai, ad quos rex obviam ivi  usque Hainburgam; nam illic condicta fuerat cum eis dieta et illuc  venit archiepiscopus strigoniensis cum magna societate. Qui  postmodum Viennam conducti sunt ibique cum eis agitatum de modis  tractandi et gubernandi partem, que Ladislao obediebat. Et tunc  Ladislaus banus, qui captivus erat, dimissus est cum quibusdam  conditionibus. Tum quoque et Bohemi venerunt Viennam cum magna  multitudine, inter quos precipue fuerunt Ulricus de Rosis, Mainardus  de Nova Domo et Giskra conclusumque cum eis fuit, sicut alias  Albertus cum eis concluserat. Sed Giskra contradixit remque apud  Bohemos in reditu sic turbavit, ut usque nunc pendeat. Post hec et  comes Cilie ad voluntatem regis concordatus est, tum et Leonardus  Pataviensis et Nicodemus Frisingensis sub vexillis investiti sunt. Post  hec cum iterum instaret tempus diete in Noremberga tenende super  factis ecclesie, missi sunt Chimensis et Gaspar ac Thomas Asselbach  cum plena potestate, ut concluderent in rebus ecclesie, sive declaratio  facienda esset, sive aliud quid ulterius deliberandum, excusarentque  regem quod personaliter non accessisset propter res hungaricas. Sed  oratores ipsi cum aliis convenientes non potuerunt de declaratione  fienda concordare visumque est in tanta re necessariam esse  presentiam cesaris ac principum. Scriptum ergo est regi, ut illuc ire  vellet diemque sibi eligeret; quod si cesar cito iret, oratores eum  expectarent vocarentque electores. Sed rex, qui tunc in Carinthia fuit,  scripsit se non posse ante festum Ascensionis dominice ascendere, ad  quam diem certam promittebat ascensionem suam; quam tamen usque  ad Assumptionem beate Virginis protelavit. Interea et Athesini  Sigismundum ducem repetebant; iam enim dicebant puerum  annos transcendisse pubertatis et eo etatis venisse, ut per se regere  posset simulque tempus adesse, quo rex promisisset eum restituere  atque se inscripsisset. Rex autem interim cum Sigismundo novas  inscriptiones fecerat, per quas adhuc sex annis puerum et eius dominia  regeret. Tunc enim quartum et vigesimum annum attingeret ac per se  ipsum bene regeret. Sicque voluit remanere. Athesini autem dicebant  illas novas inscriptiones a puero parum sapienti factas non valere  simulque dicebant eum non liberum. Rex replicabat ' Si stultus est  puer, minime sibi dominium committi debet meque uti maiorem  domus Austrie regere convenit; si prudens est, valent procul dubio,  que ab eo facta sunt. Nec ego illi vim ullam facio; nam liberior  mecum est quam esset vobiscum. ' illi autem indignati reversi sunt in  Athesim moxque secuta rebellio est exclusique officiales regis et  novus regendi modus inventus. Inter alia vero statuerunt, ut veniente  ad eos Sigismundo consiliarii sibi iurati per patriam darentur, cum  quibus deberet regere et, si vellet restituere terram cesari, posset  illorum fretus consilio. Missi sunt exhinc oratores in Athesim, sed  minime intromissi sunt. Tractatum cum eis est in limitibus, sed nihil  inventum est, quod regi placeret. Post quoque Iohannes Nayperg et  comes Cilie alios tractatus inierunt, sed cum ubique libertati domus  Austrie preiudicari videretur, nihil conclusum est. Rex tunc per  Stiriam, Carinthiam Carniolamque ibat nova fidelitatis iuramenta  recipiens cumque Labacum venisset Pancratium militem, Guilelmum  Taz secretarium et me misit, qui iuramenta Tergestinorum nomine suo  reciperemus. Idque peregimus tantoque favore recepti fuimus, ut et  ipse post rex illuc se reciperet festa carnisprivii celebraturus. Interim  Athesini tota Athesi expugnata Tridentum invadunt, quod tunc regio  nomine tenebatur. Urbi in auxilium venit Galeazius comes de Archo.  Civitas divisa erat; nam pars Athesinis favebat, pars regi. Dum  rex deliberat auxilium mittere, illi dietim acrius impugnant civitatem.  Ad extremum cives inimice factionis re cum hostibus composita arma  sumunt Athesinosque intromittunt. Milites qui tunc erant in civitate in  arcem se recipiunt, sed et Iohannes Comitaw, qui arcem tenebat,  Bohemus, arcem prodidit auroque vendidit. Milites tamen regios  absque pretio dimitti curavit ac sic Athesis tota in potestate  inimicorum fuit. Multi postea et in Austria et in Noremberga tractatus  habiti sunt; sed nihil unquam conclusum est, et adhuc res pendet.  Priusquam hec agerentur, cum Polonus et Hungari omnino bellum  contra Turcos gerere vellent, per medium Iuliani biennales indutie  concluse sunt inter regem nostrum et Hungaros. Ob quam rem cum ex  Carniola redisset cesar iamque ad eum Iacobus archiepiscopus  treverensis venisset tum ut sciret in rebus ecclesie quid agendum, tum  ut concordiam, que pretractata erat inter ducem Borgundie et Saxonie, ߤ rex confirmaret ߤ. Quod tamen fieri non potuit, sed ad  Norembergam res est dilata. Compositis in Austria rebus cesar preter  opinionem omnium Norembergam perrexit. Quem cum omni  multitudine Leonardus Pataviensis primo in Ebersper, id est Monte  Aprorum, et post in Patavia honorifice suscepit, pavitque omnem eius  exercitum habundanter. Inter alia vero, quod mirum erat, cum essent  in Augusto calores maximi, glaciem ex ieme servatam poculis infudit.  Regem autem in Norembergam secuti sunt dux Albertus,  Sigismundus, comites de Scaunberg duo, comes alius, dominus de  Valse et comes Cilie Ulricus paulo post tempore. Dum hec agebantur,  interim multa prelia inter Suicenses et Turicenses fuerant, sed  Suicensibus adherebant Bernenses pluresque alii et Basilienses, qui  noviter cum eis fedus percusserant. Tenebatur itaque obsidio ante  civitatem dietimque nova fiebant homicidia. Sed Turicenses  exeuntes aggressi sunt inimicos tantaque strages data est, ut ex  utraque parte circiter viri octingenti ceciderint. Tum et burgimagister  Turegi, miles egregius, furens in armis manu sua viginti viros  interemit; ad extremum et ipse occidi potuit, capi non potuit. Huius  cadaver Suicenses aperientes cor eius dimiserunt vaccinamque  caudam intromittentes ' Venerare, ' inquiunt ' mortue, quod viuus  sprevisti. ' in anum vero pavonis caudam mittentes (nam arma sunt  Australium) ' Ecce ' inquiunt ' quod amasti; iam stercoriza super. ' ibi  tum furor tantus erat Suicensibus, qui campum obtinuerunt, ut sedilia  ex cadaveribus facerent ac ex illis comederent carnesque assarent,  sicut ab his didici, qui interfuerunt. Non tamen obtinere urbem  Suicenses potuerunt; nam marchio de Rotolim in auxilium venit.</emph></p>
<p><emph>Interim scripserat rex Romanorum regi Francie de crudelitate  Suicensium et quomodo intendebat ascendere ad imperium remque  istam ulcisci. Quare si contingeret vocari Armeniacos, qui in regno  eius militabant, hortabatur, ut in eo casu licentiam eius impertiretur.  Tum forte inducie fuerunt inter Anglicos et Gallicos et, quia  Armeniaci Galliam vastabant, placuit eos emittere, ut regnum  alleviaretur. Itaque venit dalphinus dixitque se a rege vocatum, et  nunc dicebat partem illam Gallie, que Reno propinquat, sui iuris esse,  nunc nobilibus contra rusticos auxiliari velle, captoque opido Montis  Beligardi in Elsaciam descendit, ubi omnia ferro et igne vastavit  bellumque cum Suicensibus habuit, de quo suo loco dicemus.  Misitque oratores ad Norembergam ad regem petens stationes, ubi  iemare possit, stipendia quoque tum et Sigismundum relaxari.  Responsio commissa est duci Alberto, qui iam illas in partes missus  erat, ut ex arbitrio suo ageret. Mandaverat quoque rex ne Armeniaci  reciperentur, sed nobiles patrie in odium Suicensium eos  intromiserunt penamque dederunt; nam et uxoribus et castris spoliati  sunt. Cumque plurima de Armeniacorum crudelitate in Noremberga  narrarentur iamque constaret regem Francie quicquid imperii esset  ultra Renum vendicare velle (nam dalphinus Argentinensibus et  Basiliensibus minabatur multaque promittebat, si ab imperio  recederent, et rex ipse obtenta civitate tullensi, que est imperii, ac  verdunensi metensem expugnabat), decrevit imperator cum  electoribus armis dalphinum expellere, moxque conscriptus exercitus  est, vexillumque imperii Ludovico duci Bavarie ac comiti Palatino  missum. Quod ubi rex Francie sensit, per medium archiepiscopi  treverensis et coloniensis inscio rege Romanorum tractatum est, ut  dalphinus ex Alamania recederet; quod factum est. Sed multos in  exitu amisit, quia regis Romanorum auctoritate non erat pax firmata.  Interim de rebus ecclesie diu tractatum est rexque suos et electores  suos ad examinandam rem deputarunt. Ex parte regis Chimensis,  Thomas, Ulricus et ego fuimus; elector quilibet duos habuit, aliorum  principum quilibet unum. Cumque dietim conventus fieret, nihil  conclusum. Ad extremum ipsi per se soli electores cum cesare fuerunt  et Gaspar cum rege. Tum Coloniensis carthusiensem quendam  introduxit, qui plorans dixit per conscientiam suam nec Eugenium se  papam tenere, nec aliam fidem habere nisi concilii basiliensis.  Tandem ventum est, ut quivis votum suum diceret, rogatusque est rex  prior dicere. Is ait nullam se meliorem viam scire ad pacandam  ecclesiam quam Eugenio obedire uti pape, cum quo esset tota  christianitas, nec curandum esse de paucis, qui Felicem sequerentur;  nam hi aut se humiliarent aut exterminarentur. Hunc secutus est  maguntinus archiepiscopus et marchio brandeburgensis. Coloniensis  vero, Treverensis et dux Saxonie aiebant non esse deserendum  basiliense concilium (nam veritatem foveret) nec multitudinem  sequendam esse, sed iustitiam. Qui ex parte Palatini erant (nam ipse  aberat ob rem Armeniacorum) dicebant nihil in discordia se posse  facere, sed in concordia omnia posse. Iterum ergo deputati  convenientes plures modos ad pacem excogitarunt. Tunc rex cedulam  quandam componi fecit, per quam volebat iterum continuari  neutralitatem ad octo menses, in fineque temporis indici concilium in  Constantia. Itaque interim rogarentur per oratores Eugenius, ad quem  ego missus fui per regem, et Basilienses, ad quos ivit Thomas  Asselbach, ut consentirent et indicerent in Constantia concilium  generale pro pace ecclesie. Cedula autem regis habebat: Si ad Kal.  Octobris, que tunc in octavum mensem distabant, ambe partes  concurrerent, ibi concilium celebrandum esse; quod si altera refutante  parte una tantum adesset, cum ea, que adesset, rex Romanorum cum  electoribus ceterisque Germanie principibus concilium ibi esse  fateretur et obediret; quod si Basilienses ante id tempus advenirent,  salvum conductum haberent et reputarentur sicut in Basilea. Post  lapsum autem termini verum concilium representare putarentur.  Verum nec Eugenius per me rogatus, nec concilium, cui Thomas  supplicavit, petitionibus his annuunt; nam neque Treverensis et  Coloniensis ac dux Saxonie id in Noremberga susceperunt. Meo  autem iudicio malo usi sunt concilio Basilienses; nam si petitioni  regie annuissent, iam victores essent. Sed forsitan Deo non placebat,  quia fata aliter ordinant. Ex his ergo missi sunt oratores ad  Norembergam, ut referrent que acta essent cum partibus,  Chimensisque eo profectus est. Due tunc diete statute sunt: una per  regem in Mergaten, altera per electores in Francfordia. Et in Mergaten  convenerunt, qui regi adherebant. Postea deliberati iverunt  Francfordiam terrueruntque illos, qui ad aliam intentionem  convenerant. Tandem cum multa hinc inde dicta essent cumque  diceretur generale concilium haberi non posse, quia nec partes nec  principes consentirent, conclusum est ad annum teneri in Noremberga  nationale concilium, in quo conveniant omnes prelati Germanie et  videant finaliter, quid in hac re sit agendum. Sed neque hoc cesari  placuit existimanti id quod erat; nam ad concilium tale non venissent,  qui sunt de obedientia Eugenii, quia non intrarent concilium sua  auctoritate non congregatum. Qui vero concilii partem tenerent, eo  venirent et sic nihil posset obtineri nisi quod Basiliensibus placuisset.  Ob quam <add resp="ed">rem</add> disturbata est hec deliberatio ac cum aliis tractatibus  missus est Chimensis ad electores, qui adhuc pendent.</emph></p>
<p><emph>Interim autem dux Albertus, qui missus erat per regem in Sveviam,  virilit veneruntque archiepiscopus strigoniensis, episcopus  vesprimiensis, Nicolaus vaivoda transilvanus, Ladislaus banus,  Emericus de Marcellis, Giskra pluresque alii nobiles viri, quorum  petitio fuit, ut puer Ladislaus ad Albam Regalem denuo coronandus  daretur. Sed cum hoc non videretur tutum, numquam potuit haberi  concordia infectaque re Hungari recesserunt. Nec adhuc quem velint  regem habere concordarunt inter se, et sic res se habet. Hic sororem  suam maiorem duci Saxonie electori maritavit, cuius fratri dedit  filiam regis Alberti. Germanam autem suam minorem per Gasparem  Slik, Iohannem de Nayperg et Iohannem magistrum camere, cum diu  domi tenuisset, Carolo marchionis badensis filio in matrimonium  coniunxit.</emph></p>
<p><emph>Hic transmutatis religiosis ordinis Predicatorum Nove Civitatis  monasterium illic fecit Bernarditarum. Hic instituit, cum sacramentum  per civitatem portaretur, quatuor clericos cum vexillis et velis  associare sacerdotem, quibus ex publico salarium daretur.</emph></p>
</div1>
<div1 type="paragrafo">
<head><emph>XXV</emph></head>


<head><emph>DE CAROLO VII REGE FRANCIE</emph></head>
<p><emph>CAROLUS VII,</emph> rex Francie, mortuo patre admodum puer remansit.  Itaque nonnulli eum minime regis filium, sed suppositum  arbitrabantur. Tum quoque lis inter Borgundos ac Armeniacos orta est  commissumque est grave bellum. Parisius rex per Armeniacos ac  Aurelianenses asportatus est. Borgundi occisa ingenti civium ac  nobilium multitudine civitatem obtinuerunt; post cum proditionis  Iohannes dux Borgundie accusaretur magnumque bellum inter  Armeniacos esset et Borgundos, fuerunt qui suaderent rem posse  componi, si dux Borgundie ad colloquium regis veniret. Tractata res  est venitque Iohannes dux cum saluo conductu sub publica fide cum  litteris regiis securitatis, cumque in conspectu eius esset ac ex more  genu flecteret domino suo, per prepositum parisiensem securi  percussus est necique datus. Prepositus autem sive iussus, sive  iniussus in premium quedam castella in provincia recepit. Ea res  maius incendium excitavit; namque Borgundi ob vindictam domini  Anglicis adheserunt regemque Henricum V ex Anglia vocantes  Galliam universam flamme ferroque subiecerunt. Rex enim Henricus  magno bello Gallicos vicit, de quo suo loco dicemus. Post Parisius,  Aurelianum ac quamplurimas civitates armis obtinuit. Sed mortuo  Henrico puella quedam in partibus Lothoringie surrexit veniensque ad  regem Carolum, qui adhuc dalphinus appellabatur, predicans futura  multaque signa faciens tandem dux exercitus creata est, apparuitque  in armis virago et nunc Borgundos, nunc Anglicos magnis  stragibus confecit. Nam quocumque iret, victoria sequebatur eratque  terrori omnibus hostibus. Huius auxilio Carolus plures civitates  obtinuit magnasque provincias recuperavit venitque usque ad Sanctum  Dyonisium prope Parisius, unde oleum recepit, quo reges Francie  inunguntur, quod de celo per angelum delirant portatum. Ac eo  inuntus Carolus coronatus est multasque de hostibus victorias  reportavit. Sed puella postmodum insidiis capta per Anglicos, cum  superstitiosa reperiretur, apud Rothomagum combusta est et, cum alia  vidisset futura, hoc unum previdere nequivit. Carolus autem post  ducem Borgundie Philippum filium eius, qui occisus fuerat,  reconciliavit sibi; nam apud Atrebatum pax facta est per Nicolaum cardinalem Sancte Crucis, cum quo tunc ego fui secretariatus gerens  officium. Tunc et Parisius recuperavit pluresque alias urbes destitutis  Anglicis Borgundorum auxilio. Duci autem Borgundie que de regno  Francie tenebat confirmata sunt. Post hec Ludovicus dalphinus eius  filius auctore duce Borbonii ab eo defecit cepitque velle pro vivente  patre regnare fuitque in campis dominatumque querebat. Sed Carolus  collecto exercitu filium compescuit auctoremque dominii parte  mulctatum extra curiam degere, dum viveret, mandavit. Hoc autem  ideo evenerat quia, cum antea regimen Francie in manu esset ducis  Borbonii, postea reverso ex captivitate Aurelianensi, qui  sapientissimus dicebatur, timens regimen perdere filium a patre  separavit; sed male sibi successit. Hic rex admodum religiosus dicitur.  Dalphino filio suo filiam Iacobi regis Scotorum absque dote  coppulavit; nam Scoti semper suarum fuerant partium. Hic et nepoti  pape Felicis filiam in matrimonium dedit accepitque auri centum  milia. Aliam filiam Sigismundo, duci Austrie, spopondit, sed adhuc  non est matrimonium consumatum.</p>
<p>Per Felicem rogatus, quamvis consanguineus sit, numquam  sibi adherere voluit. Cum rege Renato venit in Lothoringiam  invasitque terras imperii subiecitque sibi Tullum ac Verdunum et  Spinale voluitque Metenses sibi subiicere; sed minime valuit. Cum  Anglicis tradita filia regis Renati in matrimonium regi Anglie sub spe  pacis perpetue inducias fecit, que iam finite dicuntur nulla pace  secuta.</p>
</div1>
<div1 type="paragrafo">
<head><emph>XXVI</emph></head>


<head><emph>DE AMEDEO SABAUDIE COMITE</emph></head>
<p><emph>AMEDEUS SABAUDIE</emph> comes mortuo patre cum maxime felicitate  annis circiter quinquaginta rexit. Is addidit patrimonio suo plura  dominia; ob quam causam per Sigismundum apud Camberiacum in  ducem creatus est. In eo bello, quod Anglici cum Gallis diu gesserunt,  nec regi Francie nec Borgundis, quamvis rogatus, adhesit, sed suos in  libertate dimisit, ut cui vellent cum stipendio servirent. Qui tamen  magis Anglicis adherebant, et sic postea nulla pars eum secuta est.  Cum Bernensibus fedus perpetuum percussit civemque se fieri illius  urbis passus est. Cepit et cum Venetis sentire adversus ducem  Mediolani; nam muneribus vincebatur. Ob quam causam Philippus  dux multis implicitus bellis redimere hoc voluit filiamque eius  Mariam ultro data civitate vercellensi in matrimonium duxit.  Marchioni Montisferrati plura eripuit opida, cum is per ducem  Mediolani invaderetur, dicens ea se tenere in custodiam; sed non  restituit illo pacificato cum duce. Ab Armeniacis suas terras  invadentibus sepe se pecunia redemit. Uxorem duxit filiam Iohannis  ducis Borgundie, ex qua plures habuit filios ac filias. Ex  filiabus maiorem habuit Philippus dux Mediolani, alteram habuit  Ludovicus rex Sicilie; quo mortuo diu domi mansit, donec Ludovico  comiti Palatino renupsit, sibi in tertio gradu coniuncto. Alteram in  domo Britanie maritavit. Primogenitus eius masculus, dum in Italia  letus nimis exultat, contracto morbo interiit. Ludovicus postea ei  proximabat, cui filiam regis Cypri coniunxit. Philippus autem comes  Gebennarum, eius filius, adolescens decessit, graveque senectuti  paterne vulnus intulit. Is, cum iam instaret basiliense concilium, in  loco ameno supra lacum Lemannum, ubi parcum ferarum habuit  ingentemque silvam muro cinctam, egregium edificium struxit et  fossa muroque cinxit ad resistendum, ac sub titulo Sancti Mauritii  templum erexit collegiumque canonicorum fundavit. Tum et septem  militibus veteranis, qui iam pompis mundi renuntiarent ac sub habitu  heremite vivere vellent, mansiones struxit victumque paravit  vestivitque eos griseis vestibus ad modum heremitarum, sed ne  mundum omnino relinquerent sub spetie bona cruces aureas in  pectore, quod erat diaboli potius quam Dei signum, deferre voluit ac  bacillis sese sustinere. Inter quos et ipse sibi primum locum elegit  decanumque se vocavit, quamvis tantum septem forent. Hunc prius  ego barbatum in eo loco vidi, cui Ripallia est nomen quasi Riparia,  cum cardinale Sancte Crucis in Gallias sequerer; nam nos per lacum  ad se vocavit, eratque iam tum rumor papatus cupidine eum ad  heremum sese recepisse. At is quamquam titulum haberet heremite,  non tamen dominatum neque regimen dimisit, sed in heremo  quecumque gerenda erant administrabat. Solum sub eo habitu  excusatior videbatur, si non omnibus communem, ut antea, se  prebebat. Nam priusquam heremum adiret, tam parvos quam  magnos iustitiam implorantes audivit; clausus autem difficiliorem ad  sese aditum prebuit. Ibi cum fuissem, Petrus Noxetanus,  consecretarius meus, in pariete quodam nulli alteri quam mihi visus  Ciceronis illam sententiarn carbone notavit: 'Totius autem iniustitie  nulla capitalior est quam eorum qui, cum maxime fallunt, id agunt ut  viri boni esse videantur'. Post annos circiter octo, cum in Basilea  depositus esset Eugenius iamque scisma esset, is in Romanum  pontificem electus est; facto namque conclavi patres concilii triginta  duo sacerdotes elegerunt, ex qualibet natione octo, qui cum domino  arelatensi summum pontificem eligerent. Hoc conclave et ego intravi  non quasi elector (nec enim adhuc sacris eram initiatus ordinibus), sed  quasi cerimoniarum clericus intravi ac facta electione rogatus fui  instrumentumque confeci. Ibi ego nihil unquam nisi honestatem vidi.  Octo diebus in conclavi fuimus, ubi de mane divinum officium  solemniter celebrabatur distinctique per cellulas sacerdotes, que sorte  fuerant distribute, a medio noctis usque in mane orabant. Post misses,  quas omnes celebrabant, exin ad electionem procedebant, ubi ego non  intereram. Facto scrutinio prandium erat paratum, quod per foramen  quoddam apportabatur. Exinde dulces suavesque et admodum utiles  disputationes habebantur, ut inter viros doctos consuevit, totaque dies  honestis sermonibus aut lectionibus agitabatur. Ibi electus fuit  Amedeus in papam vocatusque est Felix. Nihil ego vidi, quod non  liceret. Quidam tamen affectasse eum papatum magnopere  contendebant patresque fuisse pecunia corruptos; quod numquam ego  scire quivi. Inditium tamen affectati papatus fuit quod idem  Amedeus, cum antea concilio adversaretur, ad ipsam Eugenii  depositionem prelatos suos transmisit; nec enim dominorum  episcoporum numerus affuisset, nisi Sabaudienses advenissent. Tum  et in electione maior pars suorum subditorum fuit; Itali namque et  Gallici fere omnes aut sui erant subditi aut beneficiis sibi obligati.  Ipse quoque, antequam eligeretur, scripsit aliquibus principibus se in  papam eligi posse, petiitque consilium an acceptaret papatum ad se  venientem. Inter quos Philippus dux Mediolani sibi plurimum  consuluit obedientiamque in eventu obtulit, quamvis postea minime  servavit, cum pecuniam quam petebat non obtineret. Postquam igitur  electus est Amedeus, missi sunt ad eum omnes oratores, cum quibus  et ego profectus sum. Sed cum essemus in via significavit Amedeus se  nolle papatum acceptare, nisi et provisio fieret, per quam posset se in  papatu substinere. Nam etsi vellet cum iustitia sua servire Ecclesie,  filiorum tamen bona nolebat dissipare; que res admodum turbavit  mentes legatorum. Profecti tamen post multas deliberationes fictas;  nam antea conclusum erat quid agendum. Felix papatum acceptavit  apud Ripalliam moxque postea Tononium venit, ubi et barbam  deposuit et officiales elegit, meque tunc in secretarium accepit,  quamvis Gallicis non sint multum accepti Italici. Post aliquot dies  cardinales creavit: primum Ludovicum de Varambone, secundum  Bartholomeum Novariensem, tertium Carillum de Hispania, quartum  Valramum Traiectensem, ex quibus nemo acceptavit nisi de  Varambone. Novariensis quoque, cuius promotionis ego auctor fui,  clam acceptavit, sed postea in romana curia resignauit apud  Eugenium. Tum quoque resignato ducatu Ludovicum primogenitum in  ducem Sabaudie creavit, et Philippum secundogenitum  comitem Gebennarum. Exin Lausanam venit ubi aliquot mensibus  moratus multisque concilii precibus rogitatus tandem cum magno  apparatu sequente comite Gebennarum Basileam venit ibique  adveniente eius filio duce cum insigni nobilique comitiva unis  vestibus induta coronatus est concurrentibus undique populis. Nec  multo post obtenta licentia creandi cardinales ultra numerum decreti  concilii et preter qualitates decreti ex Francia creavit plures; qui non  acceptarunt. Qui acceptarunt gebennensis episcopus  archiepiscopusque tarantasiensis; nam hi subditi eius erant. Ex  Alamania solus Iohannes Grunengualder acceptavit. Ex Italia solus  creatus est Panormitanus, qui et acceptavit. Ex Hispania qui creati  sunt omnes acceptarunt: Georgius Vicensis, Octo Dertusensis et  Iohannes de Sagobia. Cumque diu Basilee fuisset, nullus ad eius  obedientiam princeps venit nisi Albertus dux Bavarie per Iohannem  Grunengualder inductus; que res illum cardinalem fecit. Post cum  Fridericus esset in Francfordia, magnam legationem ad eum misit, nec  profecit. Rursus quoque cum eo in Basilea locutus, cum parum spei  haberet in obedientia, rursus in Sabaudiam rediit ac promissa celeri  reversione adhuc non venit. Frater illi uterinus est, quem numquam  vidit, comes Armeniaci, qui et ipse numquam fratri obedire voluit.  Filiam suam Ludovico Palatino (ut diximus) quamvis tradiderit, nihil  tamen obedientie lucratus est. Cum rege Aragonum magnos  tractatus habuit; qui Romam capere promittebat ipsumque Felicem  illuc salvum deducere; sed numquam permissus est a Gallicis cum  rege Aragonum concordare, qui inimicus esset regis Renati, quamvis  rex Renatus ipsi Felici adversaretur. Cum duce Mediolani et Nicolao  Picenino magni tractatus habiti sunt. Ad extremum obtulit Felix  Nicolao Picenino centum quinquaginta milia ducatorum, ut ipse  serviret sibi cum equitibus novem milibus et tribus milibus peditum;  resque proxima conclusioni fuit, promittebatque Piceninus ipsum  Eugenium in Florentia capere (quamvis ad id non se obligaret), quod  satis erat verisimile, si vexilla Felicis cum tali potentia in Italia  fuissent erecta; nam Felicis magnum erat nomen tum potentie, tum  sapientie, Eugenius autem odio habebatur, ut fit; nam homines in  patria odio sunt, in longinquis amori. Sed cum ad hec opus esset mitti  legatos Mediolanum, Iohannes de Gralea camerarius, qui ad  Piceninum iret, sexaginta solum milia renensium florenorum promisit  se daturum; que res adeo Piceninum irritavit, ut statim postea cum  Eugenio concordaverit eiusque capitaneus effectus fuerit. Similiter et  rex Aragonum, ubi se trahi per verba perpendit, Eugenio se  reconciliavit Cathelanosque suos ex basiliensi concilio revocavit, qui  omnes fuerunt obedientes <emph>ac plus plebee quam fidem fecerunt,</emph>  preter Vicensem, quem postea privatum ecclesia nimie constantie  penituit. Sic Felix hodie cum solis Sabaudiensibus, Suicensibus et  aliquibus Bavaris papatum tenet. Mira Dei ultio; nam cum is  aliquando tamquam in specula aliorum principum intueretur  calamitates nullique auxilium, quamvis rogatus, ferret, in eum statum  devenit, ut iam omnium principum auxilio indigeat et nemo sibi  succurrat. Accusatus est autem nimie tenacitatis; vir tamen magne  prudentie est. Is mirum dictu in senio suo linguam sic flexit, ut latine  ornate loqueretur qui, dum iuvenis fuit patrio solum sermone utebatur.</p>
</div1>
<div1 type="paragrafo">
<head><emph>XXVII</emph></head>


<head><emph>DE ALFONSO REGE ARAGONUM</emph></head>
<p><emph>ALFONSUS REX</emph> Aragonum patri Martino successit; multa tamen  perpessus est, priusquam regni gubernacula ex integro susciperet; nam  Castellani infensi ei fuerunt; <add resp="ed">cum</add> pluribus bellis feliciter gestis  tandem regno potitus est. Is Petrum de Luna, postquam summo  pontificio deiectus est a concilio constantiensi, per plures annos  tanquam pontificem maximum coluit; ob quam rem terremotus, qui  eius in regno validissimi fuerunt nonnullasque urbes funditus  diruerunt, in ultionem ex Dei ordinatione crediti sunt contigisse; nec  enim verum pontificem Martinum venerabatur. Hic ergo post hec  Martino pape conciliatus est. Vir magni animi, quo suo tempore nemo  seviorem fortunam expertus est, quam tamen ipse mira constantia in  favorem sui convertit. Pluribus expeditioni us infeliciter usus est.  Ante Bonifacium (quod est Corsice opidum portumque habet  insignem atque famosum), cum tota fere insula sibi obediret, hoc  autem Ianuensium imperia susciperet, diu obsidionem habuit  portumque validissimis cathenis clausit, ne Ianuensium naves in  auxilium venire possent intrarentque portum. Sed Ianuenses armata  classi inter alias naves unam ingentem habuerunt, quam ferrata prora  in portum direxerunt, expectatoque vento felici et in puppim feriente  extensis velis tanto impetu in portum lapsi sunt, ut cathenas omnes  ingentiaque ferramenta disrumpentes portum intrarint, auxilium suis  dederint, hostes profligaverint ac maiorem insule partem in  potestatem redegerint. Is quoque mortuo Ladislao rege Apulie, cum  soror Iohanna regnum teneret, invitatus a quibusdam regni baronibus  ex Sicilia in Italiam transivit (nam et ius propter Siciliam habere se  putabat) intantumque regnum vexavit, ut pro pace regni coacta  fuerit eum regina in filium adoptare. Tum ergo et Neapolim intravit et  arcem in potestatem recepit. Sed cum Cathelani illic immanitate  quadam uterentur ac preter morem patrie dominari vellent maritasque  suis viris eriperent ac stupris et adulteriis civitatem complerent,  civitatis odium neapolitane contraxit. Itaque clam tractatum est  Ianuenses cum classe transmitti, quos Philippus Mediolanensium dux  armare fecit, missoque Guidone Torello comite, viro magnifico et rei  militaris experto, bellum in Neapoli ceptum est ac terra marique  pugnatum, coactusque est Alfonsus turpiter fugere, tumque regno toto  spoliatus. Is demum apud Barchinonam classem novam armare volens  cives hortatus est in eam rem auxilia ferre, que tenebantur. Illi paratos  se dicebant que maiestas regia iuberet adimplere, scire tamen se velle,  quo eundum esset cum classe aut quid gerendum. Tum rex ' Nemini '  inquit ' dico que sim facturus, nec fratri quidem. ' Tum illi: ' At nostri  est privilegii scire. Quod si toti senatui non vis aperire, id saltem uni  ex nobis, cui volueris, dicito, qui secretum teneat, ne contra privilegia  nostra facere videamur. ' ' Placet ' inquit rex; accersitoque uno ' Huic '  ait ' dicam. ' Cives ' Satis facis ' aiunt. Ille vocato ad partem viro, quem  amare videbatur ' Dicam ' inquit ' tibi, si vis, que sim facturus. Sed ne  postea cuiquam pandas, caput tibi a cervice recidi iubebo. ' Tum ille '  Non sum tam avidus secreti tui, ut mortem propterea malim. Dicito  hoc alteri cum hac conditione. ' Tum rex ' Aut audias hoc pacto  necessum est aut, cum nihil sciveris, scire tamen te referas, nisi  mortem vis. Ille parere obtulit se ac dimissus est. Classisque ingens  armata, quam rex in Africam duxit sperans ignominiam italice fuge  libica victoria abolere. Cumque imparatos barbaros adorsus esset,  magnas clades intulit regi Tunis ingentemque predam recepit. Sed  Afri, ut sunt versipelles, fingunt se timere admodum velleque regi  parere, tractantque de conditionibus pacis. Interim vero exercitum  colligunt Alfonsumque tam imparatum adoriuntur, sicut eos ipse prius  invaserat. Tum et predam amisit et ultro magnam cladem ipse  suscepit, multisque militibus amissis vix ipse evasit; sic enim  fortuna hominem infestavit. Sed non propterea animo prostratus  rursus tentare Italiam statuit regemque Renatum, iam in regno  susceptum, bello aggreditur multisque eum cladibus afficit. Deficiunt  principes a Renato Alfonsumque secuntur, civitates vero cum Renato  perseverant fidemque inconcussam tenent. Tum Alfonsus ingenti  classe adducta fratres suos cum viribus regni Aragonum et principes  Sicilie atque Apulie et Calabrie cum omni gente Caietam obsidere  statuit, ut portum aliquem securum tutumque haberet. Caietani autem  magnis viribus resistunt, sed ad extremum, cum terra marique  premerentur, auxilium Philippi ducis Mediolani exposcunt. Tum  Philippus classem Ianuensium armatam cum Blasio de Azareto  transmisit qui, ubi ad prelium venit, classe minori paucioribusque  militibus Alfonsum, regem Aragonum, regemque Navarre et infantem  Petrum cum duce Suesse, principe Tarenti ac infinita baronum tam  aragonensium quam siculorum et calabrorum tamquam pisces in  lagenam missos unico congressu captivavit. Qui Mediolanum missi  insperatam gratiam invenerunt; nam dux ille compassus tante  nobilitatis capture omnes absque pretio dimisit ac ultro muneribus  donavit et pecuniis iuvit. Ob quam rem iterum Alfonsus in regnum  Apulie reversus est multisque preliis fatigatum victumque Renatum ex  regno fugavit. Sed postea cum Eugenio bellum habuit, qui Iohannem  de Vitellescis, patriarcham alexandrinum, cum exercitu adversus eum  misit. Cum quo Alfonsus diu varia victoria bellum gessit nec multum  abfuit, quin per insidias ab ipso patriarcha caperetur, qui ruptis  induciis eum ex insperato aggressus est atque magnum ei damnum  intulit. Denique quoque et tarentinus cardinalis in regnum cum  exercitu profectus est civitatibus auxilium prebens, que Alfonsum non  recipiebant. Sed Alfonsus ubi se potentiorem in regno perspexit,  animum in Neapolim intendit, ut hanc urbem regni caput invaderet.  Castra igitur propius admovit. Exhinc per cloacam urbis  quidam intrantes domum mulieris cuiusdam intrarunt, que mox capta  est et observata, ne quid diceret. Ii postea noctu portam urbis invadunt  datoque signo exercitum regis accersunt. Fit clamor in civitate  certusque tumultus, sed improvisi cives ab previsis regis militibus  facile vincuntur. Ac sic urbs capitur. Sed nec incendia ulla nec magne  prede fiunt. Rex autem tunc noluit intrare, sed vocatis ad se omnibus  regni baronibus ac nobilibus diem dixit, qua intrare urbem vellet. Tum  omnes Neapolitani studio quo possunt quisque maiori student regem  honorifice suscipere. Ipse autem ab urbe miliario premittit armatos,  qui custodiam habeant. Tum omnes principes ac barones ire pedibus  iubet longumque ordinem ante se binos ducere. Ipse autem parvum  equum ascendens filium pone se ducit. Ut urbem ingressus est, currus  ei aureus in modum triumphantis adducitur. Ipse ascendit et in alta  sella residet. Ibi pueri vestiti in modum mulierum sunt virtutesque  representant canuntque ante eum dicuntque ' His poteris, Alfonse,  imperium obtinere. ' Ac sic per urbem triumphans ductus est. Is et  Ianuenses adeo compescuit, ut ad se ultro venientes dominum eum  vocarent ac sibi in annos singulos pelvim auream in signum ditionis  exhiberent. Hinc orte simultates sunt cum duce Mediolani; nam cum  dux propter libertatem regi donatam Ianuam amisisset, non videbatur  honestum illam urbem per Alfonsum recipi. Hinc lige facte sunt etc.  Alfonsus preterea cum Felice multa tentavit ac cum basiliensi  concilio; sed cum nihil obtineret, Eugenio reconciliatus est. Et cum  prelatos dominiorum suorum apud Basileam haberet, eos revocavit  iussitque omnes ad obedientiam Eugenii pervenire. Cavit tamen ut  quecumque impetrata in basiliensi concilio et iudicata <add resp="ed">essent</add> etiam  post Eugenii dissolutionem rata manerent, ne sui prelati et subditi  frustra mandatis eius obedivissent. Sed cardinalatum nulli favit. Ipsi  autem Eugenio adversus comitem Franciscum auxilia promisit,  que etiam post prebuit multumque terrarum, quod Ecclesia perdiderat,  recuperavit tradiditque romano pontifici. Postea cum Eugenio quoque  dissentire cepit; nam cum promissa coronatio et infeudatio regni sibi  esset, plura quoque volebat, que non videbantur Eugenio concedenda.  Iussitque mox ne quid victualiorum Romam deferretur, quasi sic  papam ad suum nutum conduceret; nam cara erant omnia Rome. Sed  ea lex plus sibi quam pape nocuit, cum subditi eius que vendituri  fuissent reservando amiserint. Unde et post concordia facta est  innovataque pacis capitula. Is filiam suam illegitimam marchioni  Ferrarie Leonello coppulavit. Vir brevi corpore, animi immensurati,  periculorum contemptor, luxurie deditus, fide varius, pecunie largus  distributor, magnanimis viris affectus, numquam quiescens, doli  <emph>uitator ac</emph> structor.</p>
</div1>
<div1 type="paragrafo">
<head><emph>XXVIII</emph></head>


<head><emph>DE HENRICO V REGE ANGLIE</emph></head>
<p><emph>HENRICUS V</emph> rex Anglie, magni vir animi, in Galliis plurima bella  gessit: Rothomagum vi expugnavit, Parisius obtinuit magnamque  partem regni Francie in potestatem habuit, coronamque suscepit,  regemque se Francie et Anglie dixit, ducem Borgundie Philippum in  vassallum tamquam rex Francie recepit, qui etiam sibi iuravit. Hunc  tamen Gallici coacto ingenti exercitu ac tota nobilitate in unum  collecta ex improviso eum aggressi sunt; in cuius castris vix decem  milia militum fuere, Gallici autem circiter quadraginta milia  pugnatorum habuere. Itaque adeo viribus suis fidebant, ut non  quomodo pugnarent, sed quo pacto hostem detinerent ne fugeret  cogitarent. Clauserunt igitur sibi omnes vias fuge, quod tamen Veteres  prohibent, ne desperatio in virtutem convertatur. Ubi vero Henricus  qui clausus est imparemque tot hostibus se agnovit, pacem a Gallis  petit, que sunt in Francia dimissurum se omnia pollicetur  solumque se cum exercitu incolumi dimitti postulat; predam reddere,  captivos dimittere soloque se Anglie regno contentari promittit, nec  deinceps unquam Galliam infestare. Sed Francigenarum superbia  spretis conditionibus istis, quibus et regnum integrum habere poterant  et pacem perpetuam, negant se pacem daturos, nisi ultro rex Henricus  se suumque exercitum dedat potestasque sit in manu Francigenarum  salvum ne regem velint an interemptum.</p>
<p>Quo responso irritatus Henricus commilitones vocat oblationemque  suam ac hostium responsionem exponit, post adiicit: ' Iam, milites  fratresque mei, victores sumus; namque, cum honesta obtulerimus  repulsique simus, nihil verendum est divinam pietatem, in cuius manu  est victoria, nobis adesse. Quod si prelium antea cepissemus,  timuissem ne Deus iratus ex re aliqua nobis infestus fuisset; forsitan  enim minus iuste gallicos violavimus agros. Sed nunc, cum restituere  omnia voluerimus solamque vitam vobis mihique reservare, illique  nihil velint nisi nos mortuos, quis non arbitretur hanc insolentiam  displicere numinibus? sitis ergo boni animi vosque crastina luce ad  bellum parate, nec terreamini multitudine, quia potens est Deus etiam  multos in manus dare pauciorum. Nullum robur militum tanti  faciendum est, quanti iustam habere causam. Memineritis preterea vos  non voluntate, sed necessitate pugnare; non modo pro gloria, non pro  regno, sed pro salute vitaque vestra certandum est; nulla via est nobis  ad vitam nisi quam fecerit ferrum: aut vincendum est aut moriendum.  At quam gloriosius est in bello militis quam in domo spiculatoris  gladio cadere! equidem in acie potius cadere volo quam in urbe aut in  carcere, nec me quisquam impune occidet. Hic, hic cadendum est, ubi  gladius noster ulcisci nos potest. Ponite ante oculos, cum quibus  pugnaturi estis. Cogitate vincula et carceres: ex his nemo vos liberabit  nisi gladius vester. Caveant quisque vestrum ne prius moriantur quam  ulti fuerint mortem, nec vobis dubium sit omnibus, qui ex nobis cras  morietur in acie, celum esse apertum, quia pro iusta pugnamus causa  coacti. Confitemini alteriutris peccata vestra ut, si mori nos contingat,  mundi simus. ' Ac sic omnes invicem confessi sunt terramque  loco sacramenti comederunt. Gallici vero per noctem luxui dediti  aleam exercebant tuncque inter se captivos distribuebant atque in ludo  ponebant, cuius isti illique forent captivi. Sed aliter homines cogitant,  aliter disponit Deus. Redeunte die rex suis multa oratione firmatis, ut  non ad victoriam sed ad vindictam secuture mortis proficiscerentur,  copiam pugnandi facit. Galli inter se contendentes, quinam primi  bellum ineant, in prima tandem acie duces comitesque collocant.  Cepto prelio cum isti pro gloria, illi pro salute pugnarent, facta est  miserrima cedes moxque in fugam vertuntur Galli. Instant Anglici,  hos trucidant, hos capiunt. In hoc bello Antonius dux Barbantie, dum  suos cedere videt, noluit vitam preferre pudori, sed inter  confertissimos dilapsus hostes occisus est. Ad extremum victoria  Anglorum est, cum usque ad noctem nunc pugnando, nunc insequendo  capiendoque hostes strages protracta esset. Reuersus in castra rex  comperit captivos in duplo esse plures quam victores timensque, ne  per noctem insidie fierent, reservatis quibusdam prestantioribus, inter  quos dux aurelianensis fuit, captivos omnes occidi iussit, pluresque  tunc interiere quam in bello ceciderant. Hinc origo victoriarum  Henrici fuit, hinc nomen eius crevit, hinc territi Gallici nusquam  comparere ausi sunt, ubi eius vexilla viderunt. At is postea morbo  contracto vitam finit; qui si aliquamdiu vixisset, omnium fert opinio  regnum Francie in eius potestatem venisset nec ipse hoc contentus, ut  est ambitus humanus, ampliora quesivisset. Hic apud Anglicos omnes  plumas, in quibus dormiebatur, prohibuit lectosque lana dura fieri  decrevit, ne corpora hominum mollescerent. Huius quoque mens erat  accepto Francie regno omnes vineas amputare vinique usum suis  subditis interdicere; nam fieri homines vino languidos, inertes  insensatosque dicebat. Quo fit, ut morti sue, quamvis magne virtutis  fuerit, minus condoleam; libentius enim ipso quam vino careo,  quamvis fateor, si quis eo modo bibat, ut mos est Anglicis, vinum  hebetare hominis ingenium.</p>
</div1>
<div1 type="paragrafo">
<head><emph>XIX</emph></head>


<head><emph>DE IOHANNE REGE CASTELLE AC LEGIONIS</emph></head>
<p><emph>IOHANNES REX</emph> Castelle ac Legionis in <add resp="ed">eius</add> regni exordio plurima  cum Aragonensibus bella gessit; namque cum Alfonsus et fratres eius  ex Castella sint, ius sibi tenendi regendique patriam arbitrabantur,  donec rex Iohannes etatem haberet. Milites autem baronesque Castelle  in contrarium nitebantur; nec enim regno suo dominari Aragonenses  volebant. Hinc bella quamplurima fuerunt multeque cedes, dum  Castellani modo vincunt, modo succumbunt. Ad extremum tamen rex  Iohannes obtinuit virtute potissimum et industria Alvari de Luna, qui  postea apud eum primum locum tenuit. Tum et Henricus, magister  Sancti Iacobi, ex Castella depulsus est omniaque castra amisit. Multa  hic cum Saracenis, qui regnum Granate obtinent et undique suis  provinciis aucti sunt, bella gessit sepiusque trophea ex hoste reduxit  nunc per se, nunc per suos duces. Exinde cum barones regnum unum  esse Alvarum qui cuncta regeret, cui rex crederet, qui pacem  bellumque faceret quique rex videretur potius quam consiliarius  <add resp="ed">intellexissent,</add> invidere ceperunt vocatisque in regnum  Aragonensibus regem invadunt atque obsidione cingunt  primogenitumque eius ab eo separant; pauci cum rege manent. Tum  sepulchrum Alvari, quod erat in ecclesia toletana, ingenti et pretioso  opere constructum metalloque perfectum diruunt pissidesque inde  faciunt, unde lapides in hostes iaciant. Cogitur itaque rex Alvarum  dimittere atque a latere suo separare. Qui in quandam arcem  munitissimam se conferens furori cessit ac sic regimen terre in  manibus Iohannis regis Navarre fuit ac fratris eius, magistri Sancti  Iacobi. Rex autem Castelle solum coronam nudumque regis nomen  habuit. Hinc rursus cum rex novos tractatus haberet cum Alvaro  velletque rursus administrare, per barones detentus est iuramentoque  adactus, ne certam provinciam exiret, custodieque circa eum  habebantur. Intra limites autem monasterium fuit, quod Iohannes  cardinalis Sancti Petri habuit in commendam. Hic cardinalis  regem invitat secum ut prandeat. Advenit rex. Post prandium in  hortum itur solusque cum rege cardinalis interrogat an captus sit et  que iuramenta prestiterit. Affatur totum rex. Tum ille subditorum  iuramentis non teneri regem dicit, suadetque fugam et subsidia  pollicetur, affueruntque mox equites, quos Alvarus misit. Tum rex  custodiam exivit vocatis ad se nobilibus, qui manserant in fide. Ex  consilio Alvari rursus in dominium venit Alvarumque maiorem fecit,  unde rursus bella cum Aragonensibus orta sunt et pluribus regni  baronibus, qui Alvaro invidebant. Sed ultimo prelio Iohannes rex  Castelle victor evadens magnam cedem in Aragonenses dedit. In quo  prelio vulneratus rex Navarre mortuus est. Quid sequatur iam videbunt  alii et nos, si Dei ex benignitate vixerimus. Huius avus rex Henricus,  cum ad eum oratores regis Martini venissent interrogassetque  quidnam suus consanguineus ageret et an bene regnum, et illi  respondissent mirum in modum bene regere et ab omnibus diligi  regem Martinum optimamque de ipso spem esse, nam diebus singulis  tres missas audiret, ' Ite, ' inquit ' dicite consanguineo meo nihil me de  ipso bene sperare, si sic facit; reges enim non missarum audiendarum  causa creantur, sed ut iniurias a subditis propulsent regnique pacem  custodiant. Nec parum fuerit unam in anno missam audire regem, si  iustitiam ac iudicium fecerit; nam propter missarum auditionem  abduci ab administratione iustitie contra officium est.'</p>
</div1>
<div1 type="paragrafo">
<head><emph>XXX</emph></head>


<head><emph>DE EBERARDO REGE PORTUGALLIE</emph></head>
<p><emph>EBERARDUS REX</emph> Portugallie multis preliis adversus Castellanos  feliciter commissis (nam inter vicinos odia raro desunt) regnum suum  in pace firmavit. Exin classem magnam instruens simulat se in  Olandiam profecturum quasdamque illic ulturum iniurias. Ac dum  navibus armatis iuventus congregata est et classi imposita,  iubet vela dari, cumque dextrorsum eundum significaret, ad levam  precipit navigia duci atque in Africam proficiscitur urbemque  Saracenorum, Ceptam nomine, magnam atque opulentam, ex  improviso aggreditur ingressusque vi cedem magnam intulit  potiturque preter opinionem omnium victoria ingenti. Quidam aiunt  eum in Olandia classem struxisse atque illinc adductam quasi ad aliud  opus in Portugalliam detulisse in Africam. Illud certum est eum  Ceptam obtinuisse ac cesis fugatisue cultoribus primis novos incolas  imposuisse; nam et hodie quoque Portugallenses in potestate urbem  habent magnoque stipendio custodiunt. Fuit hic rex in omnibus  magnificentissimus, animo vastus et amans iustitiam. Hic filium  admodum parvum moriens reliquit, Iohannem nomine, qui hodie rex  est indolis egregie, sed sub tutoria potestate; nam infans Petrus,  patruus eius, dux Coimbrie, eum impuberem gubernat filiamque suam  illi coppulavit in matrimonio, quamvis admodum coniuncti sint. Is  Petrus iuventutis sue tempore multam orbis partem peragravit  veniensque ad Sigismundum Cesarem in Hungaria diu cum eo fuit ac  in pluribus bellis contra Turcos multa exhibuit virtutis sue  experimenta; cui pro stipendio viginti milia auri pondo quotannis  dabantur. Exin quoque propter egregia eius facinora propterque alia,  que facturum se promittebat, marchionatus trivisanus concessus est.  Sed postea cum promissa non adimpleret, rursus Sigismundus  marchionatum ipsum Venetis concessit; sed Fridericus demum iterum  Petro infanti marchionatum tradidit, cum oratores eius usque in  Austriam venissent.</p>
<p>Huius soror in matrimonium tradita est Philippo duci Borgundie  mulier alti animi magnique cordis, de qua suo dicemus loco.</p>
</div1>
<div1 type="paragrafo">
<head><emph>XXXI</emph></head>


<head><emph>DE MARIA DUCE BORGUNDIE</emph></head>
<p><emph>MARIA DUX</emph> Borgundie, filia regis Portugallie, diu domi absque viro  servata est; namque cum spes fuisset ducem Borgundie Philippum  eam petere iamque cepta res esset, animum mulier in illum deiecit;  cumque res non sortiretur effectum, non tamen destitit amare  Philippum. At fratres eam nuptui tradere <add resp="ed">cupientes</add> multos ei  maritos nominavere. Illa nullum voluit, dicens adhuc futurum esse,  quod Philippus eam repeteret. Sic annis duodecim in spe mansit nec  frustrata est; nam cum Philippus aliam non invenisset sibi gratam,  rursus hanc petiit contractumque est matrimonium. Hec mox animum  ad dominandum erexit abusaque mariti indulgentia cuncta per se  disponere cepit, regere urbes, exercitum indicere, provinciis imponere  tributa ac omnia ex eius arbitrio libidineque gubernare. Quod ei  facilius erat; nam vir eius prudentiam magis quam formam miratus  (nec enim pulcra facie fuit, sed oblonga) cuncta sibi commisit.  Singula igitur hec mulier cum cancellario administrabat; vir autem  venationi iocisque deditus parum de regimine curabat. Mulier autem  Anglicis affecta, ut sunt Portugallenses, virum in odio Gallicorum  tenebat; quod cum diu nequivisset (nam pacem fieri cum rege Francie  placebat) iamque dux Borgundie cum sexaginta milibus pugnatorum  contra Calexium esset iamque dux Clocestrie in eius auxilium  venisset urbis, femina in campo cum viro fuit, prohibensque insultum  fieri suspecta habita est; ob quam rem sex milia Frandrensium, qui  erant in campo, dicentes se frustra teneri inuito domino recesserunt.  Tuncque dux Borgundie <add resp="ed">expositurn</add> se Anglicis videns ipse quoque  recessit. Anglici autem exeuntes urbem vicina Frandrie loca vastarunt  multumque agri incenderunt; quod ducisse imputatum est. Hec tamen  in regimine mansit in dies viro dilectior, cui et filium peperit, quem  modo in spem magne ditionis nutriunt. Nunc tamen fama allata est  Olandinos Zelandinosque propter gravia, que ipsis ab duce  muliere imponuntur onera, parum obedientes esse. Quos cum  Philippus rebellare timeret, uxorem suam iam dominio et  administratione qualibet privavit et ipse per se regere cepit. Coniugi  autem provisionem fecit, ex qua vitam possit condignam ducere.</p>
</div1>
<div1 type="paragrafo">
<head><emph>XXXII</emph></head>


<head><emph>DE BARBARA IMPERATRICE</emph></head>
<p><emph>BARBARA IMPERATRIX</emph> comitis Cilie filia fuit uxorque secunda  Sigismundi Cesaris; nam Maria mortua, ex qua regnum Hungarie  habuerat, hanc sibi coniugio coppulavit. Quod pluribus visum est  monstri simile; nam regi nubere comitem impar videtur, nec tunc  Cilie comites, ut modo sunt, potentes erant nec illustrati; nam sub  domo Austrie censebantur. Sed Sigismundus cum tunc parum affectus  esset australi domui, comites istos separavit ab Austria liberosque et  illustres principes creavit. Que res postea multarum discordiarum  origo fomesque fuit. Hec autem Barbara egregii mulier corporis fuit,  procera, candida, sed maculis quibusdam faciem fuit lesa. Multum ei  studium fuit querendi decoris; itaque duo pulcherrimi coniuges  invicem convenerunt. Sed cum Sigismundus in plures mulieres  arderet, ipsa quoque amare cepit alios; infidus namque maritus  infidam facit uxorem. Ex hac tamen Sigismundus Elizabeth filiam  suscepit, de qua suo loco dicetur. Barbara post mortem Sigismundi ad  Polonos cum ingenti auro argentoque proficisci voluit, sed intercepta  spoliataque est. Nunc quedam castella possidet regni Bohemie, que  regine spectant; in quibus etsi non vitam imperatrice dignam, non  tamen inopem ducit.</p>
</div1>
<div1 type="paragrafo">
<head><emph>XXXIII</emph></head>


<head><emph>DE IACOBO SCOTORUM REGE</emph></head>
<p><emph>IACOBUS SCOTORUM</emph> rex, cum puer admodum navigaret, in manus  Anglicorum incidit captusque regi Anglie Henrico traditus; nam  perpetue sunt inter Scotos Anglicosque inimicitie; nam nec Scoti  superare Anglicos queunt, qui multo sunt plures, nec Anglici subiicere  sibi Scotiam possunt. Si enim parvum exercitum ducunt, obstantes  inveniunt; si numerosum, in terra sterili nutrire nequeunt; fugiunt  enim ad silvas montesque nec domus aut suppellectilia habent, que  timeant perdere, ut qui plerumque in terra dormiunt vivuntque  carnibus. Hinc predari gaudent Scoti, timent Anglici, nec bellum  adversus eos gerunt nisi pro defensione. Inter Scotiam Angliamque  vasta terra deserta est, dum undique fiant rapine. Parvum flumen  disterminat regna, sed tumescente mari navibus domandum est. Fui  ego illis in locis, dum ad hunc Iacobum legationem haberem concilii  atque pape pro liberatione cuiusdam spoliati; quod obtinui. Is Iacobus  per annos undecim in captivitate tentus est sperantibus Anglicis per  medium eius Scotiam humiliare. Quod cum non procederet, datur  Iacobo in uxorem neptis cardinalis Anglie, qui dictus est Henricus,  quem ditissimum aiunt; nam et regnum Anglie aliquanto tempore  gubernavit, et oves habet infinitas, ex quibus lanas vendit, nec  mercaturas, <emph>etiam usurarias,</emph> per interpositas personas exercere  veretur. Huius ergo neptem, quam alii filiam dixerunt, in uxorem  Iacobus duxit promisitque Anglicis perpetuam pacem, ac sic in  regnum reversus est. Quo cum venisset, precipuos regni barones feriri  atque in foro truncari <add resp="ed">iussit,</add> quod ipsi regnum gubernantes minus  curiosi de sua liberatione fuissent, non tamen tenere pacem valuit;  nam cupidus rapine inops populus inhiansque Anglicorum divitiis  pacem mox rupit, missaque sunt sepe Gallicis auxilia ex Scotia contra  Anglicos. Is cum aliquot annis regnasset, ab uno ex suis cubiculariis,  qui occisorum baronum proximus erat, dum nocte quadam  secessum petit gladio confossus est, relictoque puero Iacobo  successore interiit, cum prius filiam maiorem dalphino regis Francie,  que nunc mortua dicitur, coniunxisset in matrimonium. Regnum post  eius mortem per reginam et aliquot barones ac presertim comitem de  Doglos gubernatur; nam Iacobus rex adhuc puer est. Fuit autem  Iacobus, de quo scribimus, parvo corpore pinguique, oculis claris, sed  torvis, iracundus ac vindicte cupidus.</p>
</div1>
<div1 type="paragrafo">
<head><emph>XXXIV</emph></head>


<head><emph>DE LADISLAO REGE POLONIE</emph></head>
<p><emph>LADISLAUS REX</emph> Polonie, natione Tartarus, infidelis (nam gentilis  erat) propter regnum habendum secta sua dimissa christianum se fecit.  Quid enim regni causa non faciunt homines? tunc in regno erat  Wilhelmus dux Austrie, qui reginam filiam Caroli regis Hungarie in  uxorem habuerat et regnum Polonie in dotem receperat. Sed Poloni  gentilem potius quam theutonicum regem habere volentes Ladislaum  vocant, Wilhelmum expellunt reginamque veteris regis coniugem  novo regi tradunt. Sed illa concubinam se, non coniugem dicens  numquam sponte illi coniacuit nec ex eo prolem habuit, mortuaque  est. Exhinc alia sibi coniunx data est, ex qua iam centemnis sobolem  suscepit, Catonem in hoc et Maxenissam superans, nisi adiutorem  habuerit. Bellum huic atrox cum Prutenis fuit. Nam circiter ducenta  hominum milia in ilio prelio fuere veneratque in eius auxilium  Vitoldus dux Lituanie. Circumventi erant Poloni, dum inordinati  essent. Sed Pruteni nolentes uti occasione mittunt araldos, qui Polonos  instruant de suo adventu parentque se in bellum, animosius consilium  magis quam prudens. Quis enim hostem iam diffidatum  moneat? mittuntur quoque signa: regi cirothece, Vitoldo ensis. Rex  Polonie territus (nam missam audiebat) nescit, quid respondeat. Sed  Vitoldus ' Accipio ' inquit ' libens munera Prutenorum; nam et hunc  gladium pariturum mihi hodie victoriam spero. ' parantur igitur mox  cohortes. Committitur prelium. Iam Poloni in fugam versi erant  magnaque cede sternebantur. Sed Vitoldus hortatus suos prelium  instaurat redireque Polonos in prelium iubet tantumque viriliter instat,  ut fugatis Polonis suos victos victores fecerit. Obtruncati sunt in eo  bello quadrigenti milites Ordinis cum magistro et infiniti alii, moxque  tota fere Pruscia excepto Castro Beate Marie in potestatem Polonorum  venit. Sed Ulricus eos postea expulit, de quo suo loco dicemus. Is  Ladislaus cum Sigismundo plures lites habuit de regno Bohemie,  sepius se intromisit, sed numquam obtinuit. Mortuus est duobus filiis  relictis, Ladislao et Casimiro, quorum alter Poloniam, alter Lituaniam  sortitus est. Rumor tamen est hos fuisse cuiusdam militis filios, non  regis.</p>
</div1>
<div1 type="paragrafo">
<head><emph>XXXV</emph></head>


<head><emph>DE FRIDERICO DUCE AUSTRIE</emph></head>
<p><emph>FRIDERICUS DUX</emph> Austrie comitatum tyrolensem sortitus est; ubi  cum aliquamdiu fuisset regereturque a terre baronibus nec ullam in se  potestatem haberet, affectus tedio novare res voluit. Prius tamen, que  mens esset populi, libuit percontari. Mutato igitur habitu sepe  incognitus nunc tabernas, nunc rusticos adibat sciscitabaturque, quasi  alienus, quomodo terra gubernaretur. Multaque nunc de ducibus, nunc  de baronibus, nunc de principe interrogabat, cumque audisset laudari  principem vituperarique barones, letus quia favorem populi  secum haberet, audere aliquid voluit. <add resp="ed">Erat</add> capitaneus patrie, qui  gentes omnes habebat, nomine Henricus, qui fuit magnus duellator et  accusatores suos, qui dicebant eum voluisse patriam prodere duci  Hernesto, duellando vicit et occidit. Faciebat autem portari sibi  feretrum cum candelis accensis. (sed is tandem veneno absumptus  dicitur, cum duellum instaret cum fratre episcopi brixinensis, et bona  eius confiscata.) nobiles de Halfzteuer extra patriam ademptis castris  exclusit. Tum pomposus ibat magna subditorum stipante caterva.  Interrogavit quis ille esset; dictum est. Tum dux ' Hic mihi dux  videtur; ego quidem nullius pretii sum. ' Suscepto igitur gladio quasi  ensifer esset sequebatur magistrum curie. Ille admonitus ducem sequi  quasi familiarem, versus in eum ' En ' inquit ' Fridericule, quandonam  eris saspiens, qui sic me sequeris? ' tum ille ' Tum ' inquit ' ero sapiens  totus, cum tu ex toto stultus eris. ' paucisque diebus post illum omni  potestate nudavit nec illum quisquam ex populo iuvit. Exhinc nobilem  quendam alium, qui eum ad tribunal cesareum evocarat, omnibus  castellis privavit, quamvis essent fortissima et quedam quatriennio  expugnaverit. Cum Alexandro tridentino episcopo plures lites habuit  eumque terra expulit, post restituit. Is Fridericum Cesarem et fratrem  eius Albertum (nam ex fratre nepotes erant) sub tutela diu habuit  eorumque terras rexit, sed finita tutela regnum ivuenibus restituit  ipseque in patriam se recepit. Hic cum Iohanne papa pacta iniit, que  nec cesari nec constantiensi concilio placuerunt; voluit enim illum in  terris suis tute tenere; ob quam rem, cum Iohannes ex Constantia  fugiens Scafusium venisset nec fieri aliquid contra eum posset,  imperiale edictum contra se habuit pluresque civitates perdidit, que et  hodie sub imperio sunt. Ab hoc sepe Sigismundus Cesar pecunias  extorsit. Is cum cesar ex Roma reverteretur, illud proverbium  fecit: ' Ludovice, Henrice, Friderice, ad pulpitum, quia magister venit.  ' Is uxorem habuit ex domo brunsuicensi, ex qua filium habuit, quem  uxor vocari Sigismundum voluit; qui nunc dux est. Fuit homo luxurie  incontinens, matronis ac maritis se commiscuit alienis, sed ancillis  magis. Pecunias amavit atque idcirco Venetis, qui aliquid dabant,  numquam inimicari voluit.</p>
</div1>
<div1 type="paragrafo">
<head><emph>XXXVI</emph></head>


<head><emph>DE ERICO STETINENSI</emph></head>
<p><emph>ERICUS</emph> ex domo stetinensi ex fratre matris Sigismundi generis filius  admodum iuvenis Dacie atque Norvegie regnum adeptus est. Cumque  aliquot annis rexisset, seditionem adversus se nasci sensit volensque  furori cedere Ierosolimam ire statuit venitque ad Sigismundum  fratrem in Hungaria pluribusque diebus apud eum fuit honorifice  receptus. Erat autem corpore pulcro, capillis aureis, oculis  grandioribus, facie rufa, cervice longa atque nivea; vestibus utebatur  privatis; nam lineo collari, quamvis aureo ligamine, gulam candidam  claudebat. Solus ipse e terra sine adiutorio non tactis strepis  ascendebat equum, mulieresque omnes, et presertim imperatricem, in  suum spectaculum cum amoris desiderio trahebat. Cum venisset  Venetias, admodum honoratus est ivitque Ierosolimam et redivit  incolumis. Cumque in Prusciam reversus adhuc seditiones vigere  adversus se in regno sensisset, vocatis Fratribus Theutonicis ' Ego '  inquit ' ex Ierosolima nunc redeo devotionemque meam peregi. Sed  maior adhuc animo instat. Iam mihi nulla seculi voluptas est, nulla  mihi soboles est, uxor mortua est. Quid amplius restat nisi ut Deo  serviam? quod si vos mihi habitum vestesque Ordinis dederitis atque  me quasi unum ex Fratribus communi prebenda alueritis, stat  mihi mundo cedere. Daciam ego vobis, Norvegiam Gothiamque  relinquo, ut sit Religionis; nec enim mihi quisquam est necessariorum,  quem regno dignum estimem. Vos bene hec regna gubernabitis atque  illorum hominum proterviam compescetis; nam mihi parum  obedientes sunt. ' Ad hec Pruteni dicunt se non velle tantum principem  vestire habitu; sed quamdiu apud eos manere voluerit, daturos se sibi  victum et provisionem rege dignam. Nam et alii apud eos principes  fuerunt (Vitoldumque Lituanie ducem commemorant) offeruntque sibi  in regnum compescendum auxilia. Ille non contentus in regnum  revertitur ubi, cum luxuriose vixisset, cum iustitiam negligeret, cum  virgines ac maritas violaret desidieque succumberet, rursus maior  seditio oritur, scribuntque principes et prelati atque communitates  Sigismundo Cesari. Regnum Dacie quamvis ex sui magnitudine  archiregnum dici possit (nam quatuor in se continet amplissima),  fateri se tamen romano imperio subiectos inquiunt petuntque uti  Sigismundus regem eis tradat auctoritate romana; nam quem habent  regem inutilem dicunt, regni pessumdatorem. Sed Sigismundum  magis vinculum carnis quam imperii decus movit; postponere namque  utilitatem imperii, quam cum iustitia tueri poterat, voluit quam  fratrem relinquere, quem non poterat honeste tueri. Misit igitur  oratores in Daciam cumque his fecit, uti principes magis timore quam  amore Erico conciliarentur; timebant enim Sigismundum, qui frater  eius erat et imperator. Sicque vivo Sigismundo Ericus regnavit. At eo  mortuo, cum vetusta vigerent odia et Erici vitia non essent minora,  rursus primates regni ad Albertum Cesarem mittunt novumque regem  petunt, cuius opera Christoforus dux Bavarie in regem Dacie  assumptus est, Erico proximus sanguine. Sed nec sanguis nec ullum  vinculum iura imperii tenet. Ericus igitur, ubi se omnibus videt  exosum ac timet impetum, furori cedens in Gothiam navigavit, ubi  usque in hanc diem inglorius dies agit.</p>
</div1>
<div1 type="paragrafo">
<head><emph>XXXVII</emph></head>


<head><emph>DE IACOBA DUCE OLANDIE</emph></head>
<p><emph>IACOBA, DUX</emph> Olandie, fuit quatuor matrimoniis infelix. De qua si  loqui volumus, altius exordiendum est. Albertus ex domo Bavarie  ducatum Olandie obtinuit. Cui tres filie fuerunt: unam habuere  Borgundi, alteram Australes, tertiam <gap desc="omissione autore"/>; hinc ius se  in Olandia Philippus habere pretendit. Fuerunt et filii duo eidem  Alberto, Wilhelmus et Iohannes. Wilhelmo patrimonium cessit,  Iohannes in episcopum leodiensem assumptus est. Sed hic, dum  temporalia magis quam spiritualia curaret nec ad sacerdotium animum  intenderet, sacros abhorrebat ordines ac sub dispensatione quadam  laicus tenebat ecclesiam. Res erat enormis exempli: nec clero nec  populo placebat. Ea de re pulsus civitate est aliusque sibi per clerum  et populum surrogatus episcopus. Ipse invocato fratris auxilio et  Iohannis, sororii sui ducis Borgundie, bellum indixit ac non longe a  Leodio prelium atrox et miserabile commissum est, in quo novus  electus occisus est et circiter triginta milia Leodiensium cecidere; in  qua re plus multitudo valuit Borgundorum et Olandinorum quam iusta  Leodiensium causa. Ac sic Iohannes episcopatum recuperavit, cui  aliquamdiu presedit indiane. Wilhelmus vero in Olandiam rediit, cui  filia fuit Iacoba, de qua sermo est. Hec dalphinum Francie in virum  recepit parumque cum eo fuit, quem mors immatura abstulit. Sed ipsa  mortuo patre ducatum[que] regens, ex dispensatione apostolica cum  duce Barbantie, qui tertio sibi gradu attinebat, matrimonium contraxit.  Neque hic felix fuit, siquidem romanus pontifex aliter informatus  dispensationem revocavit quasi subreptitiam matrimoniumque  separari mandavit. Rursusque illa ducis Clocestrie matrimonium  suscepit. Qui penitentia ductus, cum ex militaribus mulierem  quandam forma prestantem diligeret, repudiata Iacoba illam duxit  uxorem. Que non contenta ex militari gradu ducalem dignitatem  recepisse, dum regi Anglie veneficia parat, ut eo sublato vir suus  regnum adipiscatur ipsaque diadema recipiat, comprehensa est ac  summo supplicio affecta. Interea Iohannes leodiensis episcopus, qui  numquam sacerdotio inclinatus fuerat, matrimonium cum  <gap desc="omissione autore"/> duce Olandie ac lucemburgensi comite contraxit et,  quod in animo dudum habuerat, patefecit veniensque in Olandiam  Iacobam neptem expulit regimenque accepit. Sed eo mortuo, cum illa  reges ac duces experta nihil bone fortune reperit, ad viliora declinavit:  Franconem de Borsel militem in virum recepit; quod egre ferens dux  Borgundie Philippus Olandiam ingressus Franconem ipsum captivavit,  eratque animi neci hominem dare, qui tantum matrimonium invitis  consanguineis femine contraxisset. Sed miserta viri mulier, ut cum  hoc saltem ultimo marito tranquillam ageret vitam, universa eius  dominia duci Borgundie pro viri redentione assignavit retenta sibi  parva terra circa mare, ex qua viveret. Ac sic demum cum viro  infortunata finivit diem. Franco etiam hodie terram illam possidet.</p>
</div1>
<div1 type="paragrafo">
<head><emph>XXXVIII</emph></head>


<head><emph>DE ALBERTO DUCE AUSTRIE</emph></head>
<p><emph>ALBERTUS DUX</emph> Austrie, Priderici Cesaris germanus, cum fratre sub  tutela Friderici ducis senioris fuit. Qua finita, cum germanus regimen  accepisset, minime cum eo convenit: rara est enim inter dominantes  concordia. Tamquam igitur profugus fratrem, adhuc ducem, fugiens  ad Albertum patruum, regem Romanorum, in Hungariam venit  obviusque sibi in itinere factus (nam ille ex Buda in Austriam egrotus  reverti festinabat) querelas exposuit nec adiutus est illo paulo post  mortuo. Fuit igitur cum regina Elizabet diu contraque rebellantes  Hungaros militavit. At postea fratre in Romanorum regem electo et ad  imperium procedente comiti Cilie se coniunxit bellumque intulit fratri  quasi patrimonium vindicaturus. Invasit quoque nonnulla castella, sed  dum ante Labacum, quod est opidum primum Carinthie, castra teneret  diuque urbem premeret, ad extremum tamen dimittere obsidionem  compulsus est. Itaque varia fortuna pugnavit nunc vincens, nunc  succumbens. Post hec cum Fridericus preter opinionem coronatus ex  Aquisgrani nuper reverteretur ac prope Viennam esset, Albertus  contra suorum consilia fratri obviam inermis processit ac cum eo  intravit Viennam, postque Novam Civitatem veniens cum fratre  concordatus est illique uti consiliarius iuravit stetitque pacificus. Nec  diu post cum intellexisset Petrum Cotram episcopum, cancellarium  suum, proditionis esse reum, illum cepit dirisque carceribus  mancipavit, in quibus adhuc sordescit, quamvis ipse servatis ossibus,  que sibi cum carnibus dabantur, affixisque intra rimas murorum  turrim altam ascenderit ac exinde per frusta linteaminum descendens,  cum altitudo maior esset quam speraret, casum dederit ac  tibiam fregerit; cuius dolore clamore edito rursus interceptus artius  custoditur, stultus, qui iuxta voluntatem principia noluit monachalem  habitum suscipere potius quam in carcere macerari. Huius castella  simulatis eius litteris dux ipse mox ad se recepit, quamvis sint ecclesie  ysagabriensis. Exinde cum cesar Norembergam peteret (nam ibi cum  electoribus de rebus Ecclesie consulturus erat) secutus eum Albertus  est et exinde missus cum exercitu in Sveviam et Elsaciam contra  Suicenses, qui civitatem turicensem imperialem, domui Austrie  confederatam, et alias terras Austrie invadebant. Quibus in locis  plurima sue virtutis experimenta dedit. Rapesuillensibus qui cincti  erant obsidione fameque inextimabili premebantur, auxilium tulit  victualiaque ubertim intulit, obsidionem removit. Sechingen quoque  opidum obsidione cinctum liberavit pluraque hostibus damna intulit.  Adeo se diligi fecit, ut Albertus marchio brandeburgensis, Iohannes  marchio badensis, comites de Virtemberg totaque fere nobilitas  Svevie sibi in auxilium venirent. Aduch etiam ibi est, cuius studio  Anna, soror eius, Carolo marchioni badensi maritata est. In eius  concilio magni fuerunt Iohannes de Aich, qui post episcopus factus  est, et Wilhelmus de Stayn, qui etiam regie maiestatis consiliarius est;  nam in iudiciis plurimum valet. Hunc sui, quoniam minus bene ortus  esset (nam ex concubina, quam post pater duxit uxorem,  molendinaria), diu spreverunt egre ferentes, ut de sua nobili domo se  nominaret. Sed hic studio litterarum edoctus mundumque circuiens  Sigismundo regi piacere cepit intantumque tum apud Sigismundum,  tum Albertum, tum Fridericum Cesares crevit, ut ultro rogaretur sue  domus patrocinia suscipere, factusque est omnium primus, qui  vix ultimus reputabatur, superavitque virtus odium, quod nativitatis  macula genuerat. Huic nobilis uxor ex Athesi fuit; qua mortua iam  senex puellam virginem ex domo sua recepit uxorem, annos natam  quatuordecim. Tuncque grave bellum instaurare cepit, cum iam  fuissent arma Marti reddenda. Huic etiam scripsi ego epistolam De  natura et cura equorum admodum longam, ut eam duci Alberto  exponeret. Is quoque dux rogatum me fecit, sibi ut fabellas Esopi in  prosam redigerem; nam metricas non plane intelligebat. Cui parvi  libens.</p>
</div1>
<div1 type="paragrafo">
<head><emph>XXXIX</emph></head>


<head><emph>DE PETRO DE LUNA</emph></head>
<p><emph>PETRUS DE LUNA</emph> post mortem Clementis apud Avinionem in  scismate (nam Gregorius apud Italiam colebatur) summi pontificatus  cathedram arripuit Benedictusque vocatus est, vir magno ingenio  preditus, multarumque litterarum peritiam habens, vite caste  bonorumque morum, sed dure atque adamantine cervicis; nec enim  cuiusquam nisi suum voluit sequi consilium. In eius obedientia  fuerunt Gallie atque Hispanie dempta Portugallia, que romanum  papam sequebatur; ob quam rem ferunt eum sepe dixisse: ' Nihil est,  quod me magis deprimat quam ultima pars litterarum emuli mei, dum  inquit: Datum Rome apud Sanctum Petrum; nam hoc est, quod me  territat ' inquit ' et quod Christi fideles attrahit. ' Is cum Gregorio in  tractatu fuit, ut ambo pro pace ecclesie cederent, locusque cessionis  Saona fuit. Itaque venit ipse Albengam, Gregorius vero Ianuam, sed  numquam concordari potuerunt, ut Saonam simul venirent; ob quam  rem cardinales ab utrisque recesserunt pisanumque convocavere  concilium, ubi ambobus depositis Alexander assumptus est.  Hic ergo per Veneris Portum in Cathaloniam navigavit iam  Galliis ab eo rebellantibus et pisanum sequentibus concilium. Sole  Hispanie cum eo remanserunt, ex quibus concilium apud Perpinianum  congregavit consuluitque, quid esset agendum. Tunc concilium  sedecim viros doctiores elegit, qui simul convenientes retulerunt  Benedicto videri omnibus nihil esse salubrius quam pro pace ecclesie  ipsum resignare papatum. Tum ille ' Estis ne ' inquit ' omnes huius  sententie? ' cum et illi omnes uno excepto respondissent, replicavit '  Plus ille unus scit quam vos omnes', multisque rationibus cepit illius  unius opinionem tueri nec de cessione voluit verbum audire. Ad  ultimum, cum constantiense concilium congregatum esset nec vellet  hic ei aliquatenus consentire, Sigismundus Cesar ad eum venit  multisque verbis cessionem nisus est persuadere. Sed cum apud eum  adamante duriorem nihil proficeret, cum regibus Hispanie rem peregit  suasitque detrahi sibi obedientiam adherereque concilio. Ac sic ille  cum solis Aragonensibus mansit fuitque, sed privatus, in Constantia ac  tanquam hereticus condemnatus. Postremo etiam Aragonensibus  amissis in insulam Piniscule cum thesauro suo se reduxit, ubi tanquam  papa mori voluit successore sibi ordinato, qui postea cedens apud  Maioricam in archiepiscopum ordinatus est. Elegit et hic in  cardinalem Alfonsum, qui postea per Martinum electus est dictusque  Sancti Eustachii. Magna huius Petri industria fuit diligenterque  semper, quid agerent adversarii, sciscitabatur. Tenuit sepe in Roma  doctissimos viros, qui sub forma pauperum cardinalibus servientes,  quicquid ageretur in Urbe, sibi significabant. Sed nihil prodest  industria nisi fortuna comite.</p>
</div1>
<div1 type="paragrafo">
<head><emph>XL</emph></head>


<head><emph>DE ALFONSO SANCTI EUSTACHII CARDINALE</emph></head>
<p><emph>ALFONSUS SANCTI EUSTACHII</emph> cardinalis nobili apud Hispanos  loco natus (ex familia Carillorum) ut diximus per Petrum primo ac  post per Martinum insignia suscepit. Vixit Rome cum magno statu,  Bononiam aliquamdiu rigide gubernavit. Congregatio basiliensi  concilio adversus Eugenium illuc venit dimissa legatione, quam apud  Avinionem habuerat, multaque contra papam molitus est. Cumque  iam novem cardinales, et quidem potiores, essent in Basilea, placuit  eis disputare de pontificatu Eugenii; erant namque plerique, qui eum  minus canonice electum asserebant. Cumque disputatio vehemens  esset, Branda cardinalis placentinus vulpino ingenio sciscitaturus  mentem cardinalium de successore (voluisset enim Iulianum  surrogari, timebatque Nicolaum Sancte Crucis) ' Quid ' inquit ' super  electione Eugenii disputamus? aut male electus est, et successorem  inquirere oportet; aut bene electus, et propter malam vitam  deponendus est. Et idem facere convenit, quia insimul convenimus, de  successore, priusquam illum deponamus, ne postea simus in electione  discordes fiatque error novissimus peior priore. ' ad hec Alfonsus ' Nil  opus est ' inquit ' successorem querere, quem iam habemus; nam  Nicolaus est verus papa. ' hunc sic dicentem plures secuti sunt. Unde  Placentinus mox cum Iulianum <add resp="ed">exclusum audivit,</add> impedivit  amplius electionem discuti voluitque procedi per crimina, rursusque  alli indignati ad favorem Eugenii versi Iuliani conatus impedivere. Sic  per inimicos defensus est Eugenius. Alfonsus paulo post adveniente  cesare Sigismundo diem obiit, dum fumum carbonum nescivit evitare,  et apud cartusiam sepultus est.</p>
</div1>
<div1 type="paragrafo">
<head><emph>XLI</emph></head>


<head><emph>DE ALBERTO ERNESTI FILIO</emph></head>
<p><emph>ALBERTUS ERNESTI</emph> filius post obitum patrie ducatum in Bavaria  suscepit. Huius amita regina Bohemie fuit, uxor Venceslai quondam  Romanorum regis, qui propter desidiam imperium amisit. Nutritus est  hic Albertus in Bohemia sermonemque et mores gentis didicit.  Vivente adhuc patre mulierem ignobilem, forma pulcram et super  omnes insignem dilexit, quam etiam ducere in uxorem cogitavit: tam  perdite amavit eam. Quid enim non suadet amor? illa ubi se diligi a  principe vidit, superbiens nec patrum nec matrem suam dignabatur  intueri; nec enim se amplius ex illis natam credebat, dum tanti  principis conubiis uteretur. Sed Ernestus, ubi filium deperire vilis  mulieris amore perpendit et ab omni nobilium abhorrere matrimonio,  misso extra patriam Alberto feminam apud Strobingam in Danubio  submergi mandavit: dura prorsus sententia, hominem occidere, ut  homo vivat; sed illam fortasse spretorum parentum crimine sic  necabant. Dolor ingens Alberto fuit, sed postea coniugem ex domo  Brunsvicensium duxit, insignem forma feminam moribusque  venustam, talem tamen, ut virum blandis alloquiis et arte muliebri  devictum regeret. Ex qua sobolem procreavit. Is vir est in musicis  peritus cantuque plurimum oblectatur, sed nulla maior ei voluptas est  quam venatio. Lupis inimicus est. Mansiunculas in arboribus construit  atque in modum stubarum ordinat. Ibi pronus cum sagittis delitescit  adescatisque lupis, ubi adesse multitudinem videt, tensis nervis bestias  ferit ac sic ieme tota, dum nives sunt horrescuntque frigora, suum  tempus deducit. Domi tamen iustitiam administrari precipit nec vel  minimo subdito iniuriam patitur inferri. Ad hunc Alberto Romanorum  rege, qui et Bohemiam tenuit, defuncto oratores Bohemie cum  quadringentis equitibus venerunt eumque regem suum petiverunt tum  propter lingue peritiam, tum propter affinitatem, tum propter domus  sue nobilitatem. Sed is magna usus moderatione regnum se inquit  acceptare nolle, in quo ius alius haberet; nec se rursus hereticis  imperare posse respondit. Credo etiam sibi magis quietem placuisse;  forsitan etiam regnum exhaustum refutavit; quod si more primo dives  fuisset, forsitan aliter respondisset. Cum propter ecclesiam  frisingensem lis inter Iohannem Grunengualder, qui creatus erat per  Felicem cardinalis ac frater illegitimus ducis Ernesti credebatur, et  Henricum Slik esset, Iohannem illum adeo iuvit, ut non solum Gaspari  Slik, Henrici fratri, sed etiam Friderico Romanorum regi minaretur.  Compaternatisque vinculum, quod cum Gaspare habuit, propter  sanguinem contempsit. Ad extremum vero Gaspari reconciliatus  iustitiam currere permisit. Hic etiam per eundem Iohannem, qui tunc  vicarius erat frisingensis, unus et primus omnium contra  protestationem principum Alamanie obedientiam publice Felici  prestitit, eaque res Iohannem ad cardinalatum provexit.</p>
</div1>
<div1 type="paragrafo">
<head><emph>XLII</emph></head>


<head><emph>DE LUDOVICO DE VIRTEMBERG</emph></head>
<p><emph>LUDOVICUS</emph> in domo de Virtemberg cum fratre Ulrico diu regnavit  concordique more patriam gubernavit. Horum pater sepe potuit  illustrari princepsque fieri, cum Sigismundo Cesari multum servivisset  eumque ad Hispanias sociasset. Sed respondit ' Malo comes magnus  esse quam parvus princeps'. Ludovicus in iuventute admodum enormis  fuit, libidini ac voluptati deditus; sed ubi uxorem duxit, mores mutavit  alterque vir effectus multa probitatis ostendit inditia. Hi fratres  viros doctos et presertim theologos diligunt, quorun consiliis in rebus  magnis utuntur. Alberto duci Austrie contra Suicenses non modica  auxilia prestiterunt. Domus horum antiqua est. Ex his unus fuit, qui  vocatus Ratispo nam ad cesaris curiam, vestem bipertitam fecit:  mediam ex ostro, me diam ex lorica perfecit. Cumque cesar eum  alloqueretur verbaque blanda daret, latus ostreum preferebat; cum  mine inferebantur, lori cam opponebat, ac sic quasi inconstans  videbatur idque sibi recedenti inter suos cesar imputabat. Sed  consiliarii rem animadverterunt dixeruntque cesari: ' Comitis animum  sicut res ostendit; nam ille post discessum, quia non bene visus fuerat,  plures imperii civitates igne succendit. ' Fuerunt plura bella inter  domum de Virtemberg et civitates Svevie, semelque adeo afflicta  domus fuit, ut perditis omnibus solum unum castrum remanserit; cum  quo tamen illi dominia omnia vendicarunt.</p>
</div1>
<div1 type="paragrafo">
<head><emph>XLIII</emph></head>


<head><emph>DE IOHANNE GISKRA</emph></head>
<p><emph>IOHANNES GISKRA</emph> nobili loco apud Moravos natus relictis paternis  opibus militiam secutus est ac nunc in Italia, nunc in longinquioribus  provinciis armorum officio se exercens, postquam etiam ultramarina  loca perlustravit, Hungariam cum tribus tantum famulis ingressus est.  Ubi modo Sigismundo Cesari, modo Alberto Romanorum regi  serviens contra Turcos plura sue virtutis experimenta ostendens in  clarum virum evasit atque, cum prius sub aliis ducibus militaret, ipse  postmodum dux exercitus factus est; namque cum defuncto Alberto ab  regina coniuge Ladislaoque eius puero Hungari deficerent  polonumque regem sequerentur, hic solus ex omnibus ducibus, qui  arma in Hungaria tenebant, intrepido animo menteque stabili  mansit in fide regisque Ladislai partes tutatus est. Ex qua premium  illum meruit, ut omnium exercituum eiusdem regis dux crearetur, tum  per reginam Elizabet, tum per Fridericum Cesarem, ipsius regis  tutorem, sibique ac suo regimini quammulte trans Danubium civitates  et ipsa aurifodinarum caput Cremitia committerentur. Plura huic  adversus rebelles Hungaros bella fuere. Sed tam ei dextera celi  coniuncta fuit, ut sepe cum quingentis sexcentisque bellatoribus sex  milia octoque milia hominum fugarit. Infinite illi insidie structe  fuerunt, quas tum viribus, tum prudentia vitavit; mira namque eum  semper felicitas comitata est. Hic cum Novam Austrie Civitatem  petivisset suum regem visurus Ladislaum eiusque in conspectu foret,  ac tum pulcritudinem, tum gravitatem pueri contemplaretur, lacrimari  cepit et voce submissa ' Heu! quot ' inquit ' labores tui causa subivi!  quot adivi pericula! quas sum passus insidias! utinam eo etatis venias,  in quo fideles qui tibi fuerint possis intelligere. Me quidem semper  habebis. ' aderat forte Iohannes, sive gratia regis camere agister, sive  exquestor dixitque puero ' Hic tui exercitus ductor est, serenissime  rex; quin tu illi stipem tradis? ' sex annorum erat puer atque ut  exquestorem audivit nec ipse marsupium haberet, arrecta ipsius  questoris bursula sex ereos nummos recepit Giskreque tradidit. Quos  ille filo suspensos aureo collo suo suspendit continuoque sic defert,  aiens se in eo nosse puerum, si vixerit, liberalem futurum. Cum post  hec Giskra in Hungariam se recepisset, fuerunt inter eum atque  Pancratium de Sancto Nicolao plures discordie tandemque reconciliati  amicitias firmarunt, quibus durantibus idem Pancratius fide rupta  (nam parvi est fidelem apud Hungaros esse) castellum unum per  insidias Giskre furatus est. Hic Pancratius ex parvo non virtute, sed  furtis atque rapinis in virum magnum crevit societatemque maximam  cum Orsatio Michaele, quem Sigismundus Cesar ex luto  sublimaverat in celum, habuit. Sed ambo infideles heredi Sigismundi  fuerunt immemoresque beneficiorum; ob quam rem Orsatius magnum  dominium, quod habuit in Gunza, cum latrociniis intenderet, perdidit  multumque humiliatus est. Hi ambo in partibus regis Polonie fuerunt  Ladislao inimici. Pancratius opidum Calexii ab preside Gasparis Slik,  qui ibidem erat, parvo pretto emit ibique postea latrocinia fecit; ob  quam rem suis quoque Polonis cepit molestus esse, vocatusque  Budam captus est atque, ut liberaretur, filium se dare obsidem  promisit; fecitque ad se venire rusticum suo filio persimilem, quo suo  loco dimisso recessit. Inde post paucos dies compertum est  subpositum fuisse rusticum; quod Pancratius non negavit dicens  licitum sibi fuisse decepisse illos, qui eum sub salvo conductu  captivaverant; rusticus autem dimissus fuit. Sed ut ad Giskram  revertamur: hic ubi audivit proditionem Pancratii, mox exercitum  congregavit hominum circiter novem milium. Sed cum egredi vellet,  nihil eris habebat, quo suos ex hospitiis liberaret magnaque arte a suis  civibus aureos mille quingentos recuperavit. Quibus habitis admodum  ilaris egressus in campos ' Nihil ' inquit ' deest armato exercitui; hi  gladii nobis victum parabunt. ' cumque ad eum quamplures equites  nobiles cum ex Moravia, tum ex Sclesia confluerent, vocatis omnibus '  Vos ' inquit ' spem habetis magna me vobis stipendia posse largiri; sic  enim dignum esset. Sed mihi nihil est nisi ferrum et animus. Ego nunc  adversus Pancratium proficiscor, harum partium predonem infidum,  crudelem, avarum, qui non solum mihi, sed Alberto eiusque coniugi et  filio ac ipsi postea regi Polonie fidem datam violavit. Hunc me ulcisci  oportet. Si annuunt superi (quod par est) victoria potiri (causa namque  potior nostra est), iam nedum stipendia, sed premia quoque ex me  referetis. Quod si aliquid sinistri evenerit, sunt adhuc agri paterni in  Moravia, quos distrahi mandavi. Hinc vobis satisfaciam nec  quemquam vestrum inremuneratum abire a me sinam. Tantum forti  animo estote latronemque istum ut deprimamus iuvate. Vos me et  illum nostis. Quis non letus in bellum eat, quod pro iustitia contra  infidelitatem sumitur? ' Sic animis militum persuasis castellum  Pancratii invadit obsidioneque ingit, ubi adhuc castra tenet; et  quamvis sibi continuo dicatur venturos Hungaros cum exercitu, ipse  tamen intrepidus perseverat ' Nec ' inquit ' timeo; si Hungari in  decuplo maiori numero supra me veniant, non cessabo nec detrectabo  certamen. ' nihil postea quid secutum sit scio. Faveat illi Deus. Giskra  mediocris homo stature est, niger, hispidus, letus, animo vasto, nihil  pecuniarum cupidus, prodigalitati quam avaritie proximior. Cum  milites sui sepe stipem peterent nec ipse pecuniam haberet (nam raro  apud eum est), vestem exuit militique dedit. In domo vixit splendide  ac fortasse luxuriose. Cum uxorem duxisset episcopi agriensis, qui  regi polono favebat, neptem ac propterea suspitio mali oriretur, ' Stulti  sunt ' inquit ' qui non fidem meam secuturam uxorem, sed me ultro  secuturum feminam rentur. Non ego tanti unam facto vulvam, ut  fidem perdam. Sed hanc ideo duxi, ut episcopum agriensem alloqui  possem confidentius in measque partes trahere; nam me qui mutare  retur, frustra laborat.' Agriensis autem cum in bellum contra Turcos  sequeretur regem polonum, occisus est ac infidelitatis penam, quam  de christianis merebatur ab infidelibus reportavit.</p>
</div1>
</body>
</text>
</TEI.2>
