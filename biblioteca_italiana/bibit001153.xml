<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Epystolae familiares (Testo gamma)</title>
      <author>Francesco Petrarca</author>
    </titleStmt>
    <extent>116 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit001153</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Opera omnia</title>
        <author>Petrarca, Francesco</author>
        <editor id="ed">Stoppelli, Pasquale</editor>
        <publisher>Lexis Progetti Editoriali</publisher>
        <pubPlace>Roma</pubPlace>
        <date>1997</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>300</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CGB">
        <term>Lettere ed epistolari</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Correzione linguistica</item>
    </change>
    <change>
      <date>2004-07-06T00:00:00.000+02:00</date>
      <respStmt>
        <name>Valeriano Fiori</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-07-15T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1 type="capitolo"><head>IV</head>
<div2 type="epistola" n="2 Ad Dyonisium de Burgo Sancti Sepulcri"><head>2</head>
<opener><salute>Reverendo sacre theologie doctori fratri Dyonisio de Burgo ordinis heremitarum.</salute></opener>
<p>[1] Nichil letius viderunt oculi mei, postquam ab eis elongatus es; nichil dulcius audierunt aures mee, postquam vocem tuam audire desierunt, quam quod ad regem vocatus accesseris. ‘Rationem’ inquies, ‘huius sermonis expecto’. Non possum breviter explicare que cupio; aliquantulum igitur altius exordiar. [2] Optavit aliquando tibi genitrix longitudinem dierum, innumerabilibus periculis et calamitatibus obiectam; aliquando formam corporis, magnam deformitatis animi plerunque materiam; nonnunquam divitias, humanarum mentium non mediocrem laqueum et funestam sarcinam libertatis. Quid de aliis dicam? Nutrix tua, cum te diu pressum ad ubera deponeret aut attonita cerneret infantibus colludentem, dixit interdum: ‘Vade felix et tibi contingat principatus antequam moriar’. Optarunt tibi potentiam amici, cuius obtentu ipsi se potentiores futuros arbitrabantur; optarunt honores seculi fallaces et breviter casuros. [3] De patre licet altiora meditari; quid igitur optasse illum filio crediderim, nisi quod ait Satyricus, <quote>Eloquium et famam Demosthenis aut Ciceronis?</quote></p>
<p>[4] Multis et inanibus pro te votis aures Dei sunt fatigate. Ego tibi horum aliquid anxie non postulo; nimirum interdum homini hec quibus inhiamus, quales habitura sint exitus ignoramus. Satis sit illud, si tibi bonum deprecor quod michi, beatam vitam, ad quam multi suspirant, pauci vero perveniunt. Pervenirent autem plurimi, nisi viam que ad illam perducit, scientes volentesque desererent et per devia vagarentur.</p>
<p>[5] Eam vitam in hoc corporis ergastulo mereri quidem utcunque potest labor humanus et sperare, amplecti autem et tenere non potest. Cum “enim non habeamus hic manentem civitatem”, quandiu peregrinamur a celesti Ierusalem, quid aliud dicendi sumus quam viatores atque exules? Quo cum perventum fuerit, tunc demum finis erit et requies laborum. Est itaque stadium hoc quod oportet decurrere, per quod, ducente doctrina et virtutibus comitantibus, ad illum terminum pervenitur. Nec nobis hoc solis persuasum est, cum apud Ciceronem pro comperto scriptum sit quod hec “vita via est in celum”; [6] quod cum forte contingit, quiddam illi eterne habet hec vita simillimum, ut si beata nondum sit – beatum enim est cui nichil deest – iam tamen miserias humanas longe infra se videat et in imo stans adhuc superne felicitatis luce resplendeat. Item autem hec prorsus nunquam sine animi tranquillitate peragitur, ad quam adipiscendam quantum conferat nobilium ingeniorum familiaritas et clarorum virorum conversatio, novit qui expertus est.</p>
<p>[7] Cernis, ut arbitror, iam, pater amantissime, quorsum pergat oratio mea; dicam tamen expressius. «Quis in Grecia clarior Themistocle?» ait Tullius; ego fidentissime dixerim: ‘Quis in Italia, imo vero quis in Europa clarior Roberto?’ in quo sepe cogitans soleo non tantum dyadema quam mores, nec tam regnum quam animum admirari. [8] Illum ego vere regem iudico, qui non subditos modo, sed se ipsum regit ac frenat, cui datum est in passiones suas imperium, quique
<quote rend="block"><l>metus omnes et inexorabile fatum</l>
<l>Subiecit pedibus strepitumque Acherontis avari.</l></quote>
[9] Quomodo tu regem illum appellabis, in quem regnat ambitio ? quomodo invictum, quem prosternit ad omnem impetum fortuna ? quomodo strenuum, quem perpetuus meror obnubilat? quomodo magnanimum quem minimarum rerum pavor exanimat? At ut hec fulgida virtutum cognomina taceamus, quis michi liberum dicet eum qui multis et variis cupiditatum generibus velut totidem tyrannis servilia colla subiecit? [10] Infra omnia descendam: qua tandem fronte hominem dicimus, quem scimus ex homine nichil preter nudam effigiem retinere, beluarum moribus deformem et sevorum animantium feritate terribilem? Vides ergo quis hic et quam comunis est error regem eum dicere qui nec rex nec liber, interdum nec homo quidem sit. [11] Magnum est regem esse, facile regem dici; rariores sunt reges quam vulgus extimet; minus gemmarum atque eboris sceptra consumerent si soli reges illa gestarent; et sepe quem in opulentissimis regiis frustra quesieris, in agello fodientem regem aut intra privatum limen invenies. Cineas a Pyrro legatus Romam missus ad Senatum, retulit regum urbem sibi visam; atqui de ea urbe loquebatur, a qua non modo reges sed ipsum quoque regium nomen exulabat; unde regum expulsor Collatinus, preclarus et benemeritus civis, ob invisam suspectamque regii cognominis similitudinem pulsus erat; ubi regnum affectantes nobilissimos cives, duris affectos suppliciis et aut de rupe deiectos constabat aut concivium suorum mucronibus fuisse confossos; denique, ubi adolescentes filios, quod pro regibus scripsissent, rigidus pater occiderat; et tamen affirmare audeo legato illi nichil unquam verius visum esse.[12] Seneca tuus in quadam tragedia quid regem faciat et quid non, egregie recolligit his versibus:
<quote rend="block"><l>Regem non faciunt opes,</l>
<l>Non vestis tyrie color,</l>
<l>Non frontis nota regie,</l>
<l>Non auro nitide trabes;</l>
<l>Rex est qui posuit metus,</l>
<l>Diremit mala pectoris.</l></quote>
Et post pauca:
<quote rend="block"><l>Mens regnum bona possidet;</l>
<l>Nichil illi opus est equis</l>
<l>Nil armis et inertibus</l>
<l>Telis, que procul ingerit</l>
<l>Parthus, cum simulat fugas.</l>
<l>Admotis nichil est opus</l>
<l>Urbes sternere machinis</l>
<l>Longe saxa rotantibus.</l>
<l>Rex est qui metuit nichil.</l></quote>
[13] Hec Seneca. Profecto autem, seu vulgus in hac re seu philosophos sequamur, Robertus iste vere est rex, invictus et clarus. Quam enim late regnet in alios, dissonantes lingua et moribus populi et disiunctissimi subiectarum regionum fines ostendunt; quam vero sit imperiosus in se ipsum, indicant inusitate patientie et moderationis exempla. Que audita memorie mandavi mandaturus forsitan et literis, nisi conceptus meos precipitata dies mortis abruperit. Hi sunt reges, qui quod eos vere venerabiles facit, intra se gerunt; semotis scilicet satellitibus et abiectis insignibus reges sunt; ceteros cultus exterior facit esse metuendos. [14] Ad hunc itaque regem, ut principio finis conveniat, vocatus ivisti. Duo diversi actus, una tamen fuit amborum ratio: ille iussit, tu paruisti. Ceterum, utrunque quid movit nisi studiorum et voluntatum aliqua ex parte conformitas? Ipse quidem quantum curis suis solamen ascivit, docerem si apud alium loquerer: tibi certe ad interni hominis pacem, quam, uti sepe querebaris, tuscarum rerum fragor impulerat, nulla compendiosior fuit via. Quid ergo ? Plato, philosophorum princeps, gratias diis agebat, ut verbo eius utar, immortalibus, quod etate Socratis editus fuisset in lucem; Philippus Macedo non tam gratulari videtur natum sibi esse filium, quam quod in illud seculum incidisset, quo Aristotilem preceptorem esset habiturus: tu nonne Cristo gratias ages, quod ad huius regis tempora es reservatus? [15] Ego quidem congratulor seu prudentie seu fortune tue, et vocem quam ad primum profectionis tue nuntium effudi, nunc multo etiam securius repeto. Ubi enim quod michi iam fama predixerat, per literas tuas accepi, te de Florentia digressum perrexisse Neapolim, et mecum et cum amicis dixi: ‘Dyonisius noster ad tranquillitatem magnis passibus contendit et ad beatam vitam rectum iter ingressus est’. Vale.</p></div2></div1>
<div1 type="capitolo"><head>VI</head>
<div2 type="epistola" n="2 Ad Anibaldum cardinalem"><head>2</head>
<p>[1] Deambulabamus Rome soli. Meum quidem obambulandi perypateticum morem nosti. Placet, nature moribusque meis aptissimus: ex opinionibus quedam placent, alie autem minime; non etenim sectas amo, sed verum. Itaque quamvis nunc perypateticus, nunc stoicus sim, etiam interdum achademicus; sepe autem nichil horum, quotiens quicquam apud eos occurrit, quod vere ac beatifice fidei sit adversum. Ita enim philosophorum sectas amare et approbare permittimur, si non a veritate aberrent, si nos a principali proposito non avertant; quod ubi forte tentaverint, seu ille sit Plato seu Aristotiles seu Varro seu Cicero, libera contumacia contemnantur omnes atque calcentur. [2] Nulla disputationum argutia, nulla verborum lenitas, nulla nominum nos tangat autoritas: homines namque fuerunt, quantum inquisitione humana fieri potuit et notitia rerum docti et eloquio clari et ingenio naturali felices, sed miserabiles privatione supremi et ineffabilis subiecti et, ut qui viribus suis fiderent veramque lucem non requirerent, cecorum in morem sepe lapsi, sepe ad lapidem offendentes. [3] Itaque sic ingenia miremur illorum, ut ingenii veneremur auctorem; sic illorum erroribus compatiamur, ut nostre gratie gratulemur, et cognoscamus nos gratuito, sine ullis meritis, honoratos prelatosque maioribus ab Illo qui archanum suum, quod “sapientibus abscondit, parvulis revelare” dignatus est; denique philosophemur, ut, quod philosophie nomen importat, sapientiam amemus. [4] Vera quidem Dei sapientia Cristus est; ut igitur vere philosophemur, Ille nobis in primis amandus atque colendus est. Sic simus omnia, et ante omnia simus cristiani; sic philosophica, sic poetica legamus et historias, ut semper ad aurem cordis Evangelium Cristi sonet: quo uno satis docti ac felices; sine quo quanto didicerimus plura, tanto indoctiores atque miseriores sumus futuri; ad quod velut ad summam veri arcem sunt omnia referenda; cui, tanquam uni verarum literarum immobili fundamento, tuto superedificat humanus labor, et cui doctrinas alias non adversas studiose cumulantes, erimus minime reprehendendi; etsi enim ad summam rei modicum forsan, ad oblectamentum certe animi et cultiorem vite modum plurimum videbimur adiecisse. Hec incidenter, quantum locus iste capere visus est, dixerim. Procedo.</p>
<p>[5] Vagabamur pariter in illa urbe tam magna, que cum propter spatium vacua videatur, populum habet immensum; nec in urbe tantum sed circa urbem vagabamur, aderatque per singulos passus quod linguam atque animum excitaret: hic regia Evandri, hic Carmentis edes, hic Caci spelunca, hic lupa nutrix et ficus ruminalis, veriori cognomine romularis, hic transitus Remi, hic ludi circenses et Sabinarum raptus, trio Capree palus et Romulus evanescens, hic Nume cum Egeria colloquium, hic tergeminorum acies. [6] Hic fulmine victus victor hostium artifexque militie Tullus Hostilius, hic rex architector Ancus Martius, hic discretor ordinum Priscus Tarquinius habitavit; hic Servio caput arsit, hic carpento insidens atrox Tullia transivit et scelere suo vicum fecit infamem. [7] Hec autem Sacra Via est, he sunt Esquilie, hic Viminalis et Quirinalis collis, hic Celius, hic Martius Campus et Superbi manibus decussa papavera. Hic miserabilis Lucretia ferro incumbens, et in mortem fugiens adulter, et lese pudicitie vindex Brutus. [8] Hic minax Porsenna, et tuscus exercitus, et infestus erranti dextre Mutius, et tyranni filius cum libertate decurrens, et hostem urbe pulsum ad inferos sequens consul, et fractus a tergo viri fortis Pons Sublicius, et Horatius natans, et Tyberis revehens Cloeliam. Hic erat Publicole nequicquam suspecta domus, hic Quintius arabat dum fieri meruit de aratore dictator, hinc abductus Serranus ad consulatum venit. [9] Hoc est Ianiculum, hic Aventinus, ille Sacer Mons, in quos ter irata patribus plebs secessit; hic libidinosum tribunal Appii fuit, et ferro patris iniurie subducta Virginia, et decemviri luxurie dignus finis. Hinc Coriolanus, armis forte victurus, suorum pietate victus abscessit; hoc saxum defendit Manlius, hinc excidit; hic Camillus inhiantes auro Gallos subito repulit interventu et desperantes cives amissam patriam ferro docuit recuperare, non auro. [10] Hic descendit Curtius armatus; hic inventum sub terra caput hominis et immotus terminus presagium summo et stabili imperio fuere. Hic fallax virgo armis obruta et suis circumventa fallaciis; hec Tarpeia arx, et romani populi census toto orbe collectus; hic anser argenteus; hic custos armorum Ianus; hoc Statoris, hoc Feretrii Iovis templum; hec fuerat cella Iovis, hec domus omnium triumphorum; huc compulsus est Perses, huc compulsus Hanibal, hinc repulsus Iugurtha, ut quidam opinatur, alii vero in carcere illum necant. [11] Hic Cesar triumphavit, hic periit. Hoc Augustus in templo reges affusos et tributarium orbem vidit; hic Pompeii arcus, hec porticus, hoc Marii Cimbrum fuit. Hec Traiani columna, ubi ille unus omnium imperatorum, ut ait Eusebius, “intra urbem est sepultus”; hic eiusdem pons, qui Sancti Petri nomen invenit, et Hadriani moles, cui ipse quoque subiectus est, quod Sancti Angeli Castrum vocant. Hoc est saxum mire magnitudinis eneisque leonibus innixum, divis imperatoribus sacrum, cuius in vertice Iulii Cesaris ossa quiescere fama est. [12] Hec Telluris edes, hec Fortune domus, hoc templum Pacis, adventu vere pacifici regis eversum; hoc opus Agrippe, quod a falsorum deorum matre veri Dei mater eripuit. Hic ninxit Nonis Augusti; hinc rivus olei in Tyberim fluxit; hinc, ut fama est, monstrante Sibilla senex Augustus Cristum vidit infantem. [13] Hec insolentia Neronis et in edificiis fervens luxus; hec Augusta domus, via Flaminia, ubi sepulcrum ipsius domini quidam tradunt; hec Antonini columna, hoc eiusdem proximum Appie palatium; hoc Severi Afri Septizonium, quam tu Solis sedem vocas, sed meum nomen in historiis scriptum lego. Hoc Praxitelis Phidieque extans in lapide tot iam seculis de ingenio et arte certamen; hic Cristus profugo vicario fuit obvius; hic Petrus in crucem actus; hic truncatus est Paulus; hic assatus Laurentius; hic sepultus venienti Stephano locum fecit. Hic sprevit fervens oleum Iohannes; hic Agnes post obitum vivens suos flere prohibuit; hic Silvester latuit; hic lepram deposuit Constantinus; hic gloriosam exercuit Calixtus Libitinam. [14] Sed quo pergo? possum ne tibi in hac parva papiro Romam designare? profecto, si possim, non oportet; nosti omnia, non quia romanus tu es, sed quia talium in primis rerum curiosissimus ab adolescentia fuisti. Qui enim hodie magis ignari sunt rerum romanarum, quam romani cives? invitus dico: nusquam Roma cognoscitur minus quam Rome. Qua in re non ignorantiam fleo solam – quanquam quid ignorantia peius est? – sed fugam virtutum exiliumque multarum. Quis enim dubitare potest quin illico surrectura sit, si ceperit se Roma cognoscere? sed hec alterius temporis est querela.</p>
<p>[15] Solebamus ergo, post fatigationem quam nobis immensa urbs pepererat, sepius ad Termas Dioclitianas subsistere, nonnunquam vero supra testudinem illius magnificentissime domus ascendere, quod et aer salutaris et prospectus est liber et silentium ac votiva solitudo nusquam magis. Ibi de negotiis nichil omnino, nichil de re familiari, nichil de publica, quam semel flevisse satis est. Et euntibus per menia fracte urbis et illic sedentibus, fragmenta ruinarum sub oculis erant. [16] Quid ergo? multus de historiis sermo erat, quas ita partiti videbamur, ut in novis tu, in antiquis ego viderer expertior, et dicantur antique quecunque ante celebratum Rome et romanis principibus veneratum Cristi nomen, nove autem ex illo usque ad hanc etatem; multa quoque de ea parte philosophie que mores instruit, hinc nacta cognomen; interdum vero de artibus et de auctoribus et de principiis earum. [17] Itaque die quodam, dum in eam mentionem incidissemus, flagitasti ut explicite dicerem unde putarem liberales et unde mechanicas initium habuisse, quod carptim ex me audieras. Feci quod iubebas haud duriter, quod hora diei et vacuitas inutilium curarum et ipse locus hortabatur ut sermonem longiusculum ordirer, et attentio tua rem tibi admodum placere inditio erat. Testatus sum tamen me nichil novum vere meum dicere, imo vero nichil alienum: omnia, enim undecunque didicimus, nostra sunt, nisi forsan oblivio ea nobis abstulerit. [18] Queris nunc ut quod die illo dixi, repetam ac literis mandem. Multa, fateor, dixi, que si non mutatis verbis dicere cupiam, non possim. Redde michi illum locum, illud otium, illam diem, illam attentionem tuam, illam ingenii mei venam: potero quod unquam potui. Sed omnia mutata sunt; locus abest, dies abscessit, otium periit, pro facie tua literas aspicio mutas, ingenio meo relictarum a tergo rerum fragor officit, qui adhuc in auribus meis tonat, quamvis ob hoc ipsum in primis inde diffugerim, ut tibi liberius responderem. Parebo tamen ut potero. [19] Ad antiquos et modernos te mittere possem, a quibus acciperes id quod poscis; sed ne ita liberem me providisti, dum rogas ut dicam meis verbis quicquid id est, quod, ut ais, tibi omnia ex ore meo cum gratius tum clarius sonent. Gratiam habeo, sive ita se res habet, sive ut accendas animum, dicis. Accipe igitur quod tunc dixi, verbis forte aliis sed sententia profecto eadem. [20] Verum, quid agimus? nam et non parva res est et epystola hec abunde crevit, et nondum cepimus et diei huius extremum est. Vis parumper digitis meis atque oculis tuis parcam? differamus in diem proximam que restant, et laborem atque epystolam partiamur, nec eadem papiro res diversissimas involvamus. [21] Sed quid rursum cogito, quid ve polliceor tibi die proximo epystolam alteram? nec diei unius opus est nec epystolare negotium; librum exigit, quem non prius aggrediar – si tamen curis maioribus non retrahor atque disturbor – quam in solitudinem meam me fortuna revexerit. Ibi enim, non alibi, meus sum; ibi meus est calamus, qui nunc passim rebellat et recusat imperium, molestissimis occupationibus meis fretus. Ita ille, qui ex otio meo iuge negotium habet, otium ex negotio sibi querit, et quasi impius servus et contumax, domini laborem in requiem suam trahit. [22] Ubi vero primum meos attigero fines, suum subeat ipse iugum cogam, et de eo quod queris, seorsum singulari libro, quid aliorum scriptis, quid meis coniecturis assequor, scribam: sane, ut familiares epystolas ludens et in ipso maxime viarum discursu tumultuque rerum scribere soleo, sic ad scribendum libros solitaria quiete dulcique otio et magno nec interrupto silentio opus est. Vale.</p>
<closer><dateline>VII Iunii.</dateline></closer></div2></div1>
<div1 type="capitolo"><head>VII</head>
<div2 type="epistola" n="12 Ad Iohannem de Ancisa"><head>12</head>
<opener><salute>Eximie religionis viro fratri “Iohanni de Ancisa” ordinis fratrum predicatorum, priori conventus Florentie.</salute></opener>
<p>[1] Hei michi, frater carissime et amabilis, hei michi, quid aspexi, quid legi, quid audivi! caligassent utinam oculi, et obtorpuissent omnes corporis mei sensus, nequa rumor infelix sue sortis ignaram et sibi letiora promittentem animam subintrasset! O spes mortalium fallax, o cure supervacue, o labilis status! nichil homini tranquillum, nichil stabile, nichil tutum; hinc fortune minis, hinc mortis insidiis circumvallamur miseri. Et inter tot mundi laqueos incauti spondere nobis iocundum aliquid audemus? Totiens frustrati, totiens decepti, totiens ludibrio habiti, sperandi consuetudinem et milies elusam credulitatem nescimus exuere; tanta felicitatis, licet false, dulcedo est! [2] ‘Heu demens, heu cece “rerumque oblite mearum”’ quotiens mecum dixi, ‘vide hic, nota, attende, subsiste, recogita, imprime signum fixum, mansurum indelebile; memento fraudis huius et illius; nichil unquam speraveris, nichil credideris fortune. Qualis sit in omnibus, ex paucis intellige: mendax est, fugax levis infida; priora eius blanda et mitia, posteriora eius acerbissima nosti. Iam hoc ferale prodigium expertus, a nemine iam docendus, tuis igitur exemplis tibi consule et ullum cum hac inire commercium caveto; eque promittentem ac negantem despice, eque largientem rapientemque contemne. Sic enim inimice cuspidem arcumque prefregeris; nulla quidem arte nisi generosa contumacia et masculo vincitur contemptu’. [3] Hoc michi, frater, decreveram; hoc iampridem mente firmaveram; at post tam virile propositum, ecce rursus quam muliebriter, quam inepte – seu aliter dici mavis, quam pueriliter – lapsus sum: ridiculose dixerim an vero flebiliter? ridiculose aliis fortasse, michi quidem prorsus miserabiliter atque miserrime. [4] Post tot rerum speratarum inopinos casus, post tot lamenta, tot lacrimas, induxi in animum sperare iterum atque huic momentaneo et velut hiberno sereno fidere et ex eventu crastini pendere, preceps temerarius inconsultus. Interblandiri curis mordacibus ausus sum: ‘Ecce iam dilectus meus aderit, Franciscus meus, frater meus, amicus meus, non minus michi iunctus voluntate quam nomine, non minus amore quam sanguine; ecce aderit et forte iam adest’. [5] Tam vehementi enim meditatione in eum incubueram, ut sepe velut ante oculos aspicerem, tanto maris ac terrarum spatio distantem et heu, nunquam amplius in huius michi peregrinationis exilio revidendum. Amantum quidem illud notum et insigne privilegium apud poetam est, quod
<quote rend="block"><l>absentem absens auditque videtque.</l></quote>
Hoc igitur ego interim iure meo fruens, invise moras solabar absentie meque ipsum quadam cum voluptate fallebam. [6] Quotiens aliquis ex pueris meis, quibus ille se se fecerat multa morum suavitate carissimum, ad me aliquid nuntiaturus intraverat, excitabatur miris modis spiritus meus velut ille iam afforet; quotiens quisquam fores impulerat, fluctuabam incertus animi et eiusdem poete illud in primis occurrebat:
<quote rend="block"><l>Nescio quid certe est: et Hilas in limine latrat.</l>
<l>Credimus? an qui amant ipsi sibi somnia fingunt?</l></quote>
[7] Hec michi miser amans somnia fingebam, his angebar curis, his estuabam solicitudinibus, pascebarque tenui quadam spe non aliter quam somniatis opimis dapibus sopitus esuriens pasci solet; et latratus canum et servorum voces et moti stridor cardinis et pavimentum proterens ungula cornipedis, et omnis omnino strepitus excitabat. [8] Quotiens vel libellos quibus inhiabam, vel cui inherebam calamum, festinabundus abieci! quotiens surrexi, quotiens prosilui, videndi avidus tenendique dilectum meum, dilectum votorum meorum et curarum mearum predulcissimum participem, neque fratrem solum – ut Tullii, quibus hoc loco possum proprie, verbis utar – sed suavitate fratrem prope equalem, obsequio filium, consilio parentem, sine quo nichil michi et cui sine me nichil iocundum fuerat ex quo nos invicem semel aspeximus, quod nescio an nimis sero nobis acciderit an verius nimis cito! Nisi enim amare hominem cepissem, nequaquam intempestiva eius morte in has lacrimas incidissem.</p>
<p>[9] Biennio vix integro illius hominis convictu et amicitia fretus sum, tempus, heu, vix colloquio, ne dicam amicitie, satis patens; sed hoc uno solor orbitatem meam, quod ambo certatim illius temporis brevitatem ardentissima hinc illinc caritate laxavimus, et quicquid in amicitia dulce vel sanctum est, quod in spatioso evo alii solent, nos explicuimus in angusto; ut iam delectatio nostra diuturnior, amicitie vero fides certe neque sincerior, neque familiaritas arctior esse posset. [10] Invidit gustatam michi vite dulcedinem fortuna. Plurima et magna fidei sue pignora sanus egerque suscepi, que in animi mei penetralibus adamantina sede recondidi; spero itidem de me ille sentiret, eoque propensius, quo et humaniorem illum et amantiorem natura protulerat, et meliora nascentem astra respexerant. Nunc autem illius temporis memoria et amara michi simul et dulcis est; hinc mulcet hinc cruciat, nec satis expedio malim ne fuisse illi homini notus an incognitus; amicum enim talem, felix et dulce quidem habuisse, sed miserum et amarissimum caruisse; et quantum a tergo prospiciens delector, tantum nuda latera circumspiciens ingemiscam. [11] Numquam fere alias me ipsum, ut nunc, excusseram; quodque non sine pudore fateor, et affectuum plus in me et virium minus quam opinabar, invenio; putabam enim – et dignum erat multa lectione longaque rerum experientia – callum obduxisse adversus omnes ictus et iniurias fortune. Fallebar infelix: nichil me mollius, nichil enervatius. [12] Putabam, imo vero certus eram, me Franciscum meum amare tenerrime; hoc enim illius erga me caritas et obsequia merebantur, sed quatenus amaverim, heu sero!, nec aliter quam perdendo cognovi. Ideoque nunc intractabilius ulcerosa mens dolet, plus se cernens amisisse quam crederet, et statum suum demum intelligens post ruinam. Qua in re nichil michi magis obfuit quam impremeditatio eius quod non solum evenire poterat, sed non evenire non poterat: non cogitaveram moriturum. Et profecto siquis in hoc torrente rerum humanarum ordo esset, ante me mori non debuit post me natus. [13] Accessit fervens atque anxia eius expectatio, de qua multa iam dixi: sic enim ipse michi supremo lacrimans digressu, sic deinde per literas pollicitus, quas de Parisius ultimo ad me misit; sic Lodovicus meus non futurum iam, sed presentem eius nuntiaverat adventum, digressum ex Gallia recto ad me tramite in Italiam properare. [14] Heu michi! nunc recolo; velut, adhuc felix atque integer, proximam abscissionem et instantes miserias presagirem meque confestim scirem optima mei ipsius parte cariturum, brevissimam felicitatem meam nitebar extendere, quid fata mecum agerent ignorans. ‘Veniet’ dicebam, ‘prius me quam grandevum patrem, quam dulces fratres ac sorores visere; iniciam manus ac tenebo, nec magnis viribus opus erit; amor ipse uncos habet et cathenas’. [15] Iam ille michi crebro dicere consueverat horatianum illud:
<quote rend="block"><l>Tecum vivere amem, tecum obeam libens.</l></quote>
Sed, heu dolor ingens et irreparabilis iactura!, manus quas ego sibi inicere cogitaveram, mors iniecit; et spem michi preripiens desiderium geminavit. [16] Quid faciam igitur? lacrimis ne atque suspiriis alar, et in amissi locum merorem meum indesinenter amplectar? an vero serenare animum nitar, et circumstrepentibus fortune minis, in arcem rationis evadere? Hoc prestat, illud placet; hinc virtus erigit, hinc affectus incurvant; et quo me vertam, quid ve potissimum sequar, incertus sum, et male michi est sepissime cadenti, sepissime resurgenti.</p>
<p>[17] Saona nocens atque impia, que me his anxietatibus involvisti, quid tibi pro meritis imprecer? abstulisti michi “anime mee dimidium”, ac florentissima etate crescenteque iuvenem virtute, “dum adhuc ordiretur”, inexorabiliter “succidisti”, et nunc illi pectori in quo Franciscus meus habitabat, violenter incumbis. Ipse enim abiit, te licet invita; nichil in illum iuris habes, corpus tantum illius et spem meam simul obruis. [18] Pro quo quid aliud optem tibi? curvati in arcum colles extendantur, et in faciem directi importuosique litoris redacta, iniquam prebeas classibus stationem; corruant menia et manufacta presidia, que infestis ventis ac fluctibus obiecisti: huc Euripi fervor, huc Scyllea rabies, huc Caribdis impetus et quecunque vasti maris pericula transferantur; laxet Eolus inquietos fratres, Austrum et reliquos, qui tuis finibus insultare sunt soliti, ut toto orbe tranquillo, te unam perpetue quatiant procelle; [19] et quicquid vel mortium vel morborum per omnes terras ac maria pestifer hic annus effudit, in te solam confluat; queque aliis annua, tibi perpetua pestis sit. Purgetur insula Sardinie et quicquid celi crassioris usquam est; purgentur stagna et sulphurei lacus limoseque protinus paludes; tepescat Arthos, refrigeretur Ethiopia, vacuetur serpentibus suis Africa, tigribus Hyrcania, quicquid monstrorum et immanium beluarum orbis habet, in te ex omni terrarum parte conveniat. [20] In te tristes nebule, in te latices funesti et inclementes aure, in te frigora estusque deseviant; denique cum summa humani generis salute tu sola depereas; tu locus mortis, tu formidinis ac terrorum regio, tu luctus et miserie domus esto. Te peregrinus, te mercator, te denique cives tui fugiant, te viator pallidus e summis Alpium despiciat iugis, te nauta trepidus ex alto prospectet et infamem scopulum declinans, opem remorum velis adiciat. [21] Heu, quo me dolor pepulit infelix? quid loquor? aut ubi sum? mortalia mortalis tam graviter fleo, et insontem terram, que suum ius recepit, execror, incertus ubinam ipse moriturus atque hanc terram terre redditurus sim. Itaque iam, frater, lamentis et gemitibus abstinendum est, et pro fratre premisso potius quam amisso, dum supersumus, orandum; hoc potius viros decet, hoc agamus. [22] Tibi vero, civitas pulcerrima, que depositum meum servas, ad me tandem reversus, gratiam habeo quod in terra forsan barbarica iaciturum ipsa complecteris. Vite quidem brevitas fatalis fuerit; tuum est quod amico meo, inveni licet, fesso tamen iam curarum ac negotiorum pondere, contigit italici saltem requies sepulcri; leve quidem solamen, sed multis iam viris illustribus optatum. [23] Te nimirum hactenus ut cupide viderem, ipse terrarum situs amenitasque prestabant; deinceps carissimi michi cineris servatricem, amara licet quodam dulcedine multo tamen libentius videbo. Si enim amantissime olim coniugi, Pompeii sui mors et truncum impie cadaver arenas niliacas commendabat, usque adeo ut inde nollet avelli, cur non ego dilecti mei perpetuam sedem, litus italicum, amabo? Salve, tellus egregia, fraternarum reliquiarum custos fidelissima, tu me largius flere, tu parcius sperare docuisti. [24] Tu autem, ante tempus erepte michi frater, qui spem meam in lamenta precipitas, eternum vale; ego quidem ex te gaudium ac solamen, quod in his quibus assidue morimur terris expectabam, ubi neque gaudii neque solatii locus est, multo certius multoque cumulatius deinceps in terra viventium expecto. [25] Sed ecce nunc experior quod apud Statium regi:
<quote rend="block"><l>Dulce loqui miseris.</l></quote>
Profecto sic est; quam multa enim non sentiens, impetu magis quam animi iudicio, dolenter effudi! nec loquendo satior, sed accendor, nec desinere quidem scio: abrumpam igitur. Vale, frater dulcissime.</p>
<closer><dateline>Parme, XI Maii sero.</dateline>
<signed>Franciscus vester.</signed></closer></div2>
<div2 type="epistola" n="14 Ad Brunum de Florentia"><head>14</head>
<opener><salute>Egregio viro ser Bruno de Florentia, amico Pyeridum atque suo.</salute></opener>
<p>[1] Solum seu solis comitatum curis epystola vestra me repperit, laudum mearum honusta preconiis, et quanquam testis abforet, erubui tamen inter legendum, fateor. Quia vero non proprium aut alterius non amantis, sed Sennucii mei testimonium secuta in eam narrationem venerat, ingens michi responsionis negotium eximitur. [2] Illud enim, omnibus que vel dicta sunt vel in eam sententiam dici possunt, respondisse suffecerit: solere amantum ceca esse iudicia. Hinc et apud Flaccum Balbinus Agne polipo delectatur, et apud vulgus amantis ardentius fabella est, qui monocule mulieris amore correptus, a parentibus tandem morbo consulentibus in alias oras missus, et post aliquot annos amore deposito in patriam reversus, forte illi quam vehementer amaverat, obvius fuit ac repente ceu tristi et insolito concitus spectaculo, quesivit quonam illa casu oculum amisisset. Illa autem inquit: ‘Minime oculum amisi, sed tu oculos, quos perdideras, invenisti’. [3] Graviter quidem ac preclare. Atqui ne longius vager, siquis usquam est amans, Sennucius amantissimus est suorum. In reliquis igitur deinceps, siquid michi fidei est, sibi non ut dodoneo Iovi vel delphico Apollini, sed ut viro unice veridico adhibete aures animumque. Quotiens ad me, quem paterne amat, eius mellifluus et suavis sermo descenderit, parcius credite, nisi forte – quod in sapiente non suspicor – errare et decipi dulce est. Hec hactenus. [4] Sane carmen egregium quod insertum erat epystole, sine responso mansisset, tacita mei pectoris admiratione contentum, nisi obstitisset ingenii vestri meritum in tantam presertim vulgaris ignorantie nubem radiantis. Accipe igitur et qualecunque est, boni consulite carmen breve, quod in lacrimosa nimis materia occupato nunc animo vix violenter extorsi, non tam ut id responsum esset quam ne nichil. Vale.</p>
<closer><dateline>Verone, VI Idus Aprilis, silentio noctis intempeste.</dateline></closer>
<ps><l>Pyerias comites et plectra sonantia Phebi</l>
<l>Hemoniamque alio laurum procul orbe relictam</l>
<l>Noveris, antiqui precium predulce laboris.</l>
<l>Tristia pro musis habitant precordia cure,</l>
<l>E quibus infaustas mors imperiosa choreas,</l>
<l>Fortuna modulante, ciet. Non aridus agnos</l>
<l>Dente lupus rabido, teneros non feta iuvencos</l>
<l>Tigris et imbelles Iovis armiger ungue columbas</l>
<l>Acrius insequitur, quam caros e era nobis</l>
<l>Illa rapit dominos; quo victa dolore Thalia</l>
<l>Ceptum liquit opus. Elegos et flebile carmen</l>
<l>Fessus arat calamus – siccis sitit Africa glebis</l>
<l>Nostra fatigato longum deserta colono –,</l>
<l>Castalii nec fontis opem nec frondis odorem</l>
<l>Sentit Apollinee, sed, robora dira, cupressos</l>
<l>Funereosque rogos lacrimarum proluit imbri,</l>
<l>Quem nimbi tristesque animi peperere procelle.</l>
<l>Heroas canere institeram; conatibus obstant</l>
<l>Sidera magnificis, alio levis orbita calle</l>
<l>Ingenii transversa mei, male sanus ad egros</l>
<l>Ducor et heu, merens aliorum lumina tergo.</l>
<l>Cogis enim, fortuna nocens. En tempore quanto</l>
<l>Quinque sepulcra virum, quales si prisca dedissent</l>
<l>Secula, meonio vigilatum carmen Homero</l>
<l>Clara vel ausoniis celebrasset Mantua musis!</l>
<l>Ergo deas alibi. Sed quid loquor? omnia tecum,</l>
<l>Et Phebum et comites totumque Elicona require;</l>
<l>Ars michi nam gemere est et castigare gementes.</l></ps>
<closer><signed>FRANCISCUS.</signed></closer></div2></div1>
<div1 type="capitolo"><head>VIII</head>
<div2 type="epistola" n="2-5 Ad Cristianum prepositum S. Antonimi"><head>2-5</head>
<opener><salute>Venerando et egregio viro domino Cristiano, preposito Sancti Antonini placentini, honorabili fratri suo.</salute></opener>
<p>[1] Venerande atque amabilis frater et amice, motus crebris quidem et validis precibus magnifici Paduani domini, cui propter singularem atque egregiam humanitatem suam carus esse ceperam multis annis antequam cognitus, et veritus ne michi vel inertie ascriberetur vel superbie, si tanti viri tam intensum desiderium diutius distulissem, de Parma discessi decimo Martii hora prima; quinto autem Maii hora nona, Deo dante, sanus et incolumis sum reversus. Et ut prius expediam quod te primum, frater, expectare arbitror, qualiter scilicet per illum mitissimum atque optimum dominum visus sum qualiter ve tractatus, hoc unum dixisse velim, de illo quidem merito dici posse quod ait de Carthagine Salustius; esset enim de actibus suis melius tacere quam parum loqui. Unum sane de multis, omnium maximum vulgari forte iudicio, meo autem, etsi magnum in se, maiorum tamen comparatione minimum, dicam, ut fraternum animum prosperitatis mee, seu verius nostre, participem faciam de longinquo. Siquidem generosus ille spiritus et artificiosissime liberalis, mores meos atque animum solicite contemplatus, ut me ad trahendum interdum Padue moram honorificis quibusdam, ut ita dixerim, compedibus alligaret, iuvenem quendam canonicum paduanum sanguine sibi coniunctum ad resignandam prebendam suam, quedam sibi maiora pollicitus, induxit; et ita per manus domini Legati, assistente epyscopo paduano et grande michi nimis atque humeris meis utinam tolerabile testimonium perhibente, prebendam ipsam Padue per viam permutationis obtinui, cumque ingenti totius ecclesie letitia possessionem eius sum pacificam consecutus die sabati post Pascha. Et hec de tota illa materia dicta sint, reliquis omnibus in tempus aliud et si Deus annuerit, vive vocis oraculum reservatis.</p>
<p>[2] Verum quia nichil omni ex parte felix aut dulce dum vivimus, omnisque dulcedo hominis multis amaritudinibus respersa est, ita michi accidit, ut dum eo ac redeo, exoptatissimum michi tuum et Maynardi nostri colloquium conspectumque, care frater, amiserim. Itaque letus in itinere – quis crederet? – in domo propria tristis fui, comperiens vos illic fuisse mei videndi desiderio, superatis Alpibus atque omni viarum asperitate calcata, tandemque me in patria non invento, magna veluti spe frustratos, dolentes ac solicitos abiisse. Vix vere lacrimas continui, hec a famulis meis audiens et literas vestras, quas tanquam eximie dilectionis obsides in bibliotheca mea dimiseratis abeuntes, relegens atque considerans. Cogitabam enim et ex me ipso in eo statu vestros animos metiebar; sed quoniam aspera in leniorem partem flectere sapientis est, cogitare cepi fortassis hec nobis divinitus accidisse. Siquidem me, ut optabatis, invento, facile poterat uterque vestrum, amici visione contentus, nichil aut modicum de reditu cogitare. Nunc vero non solum cum eadem qua veneratis, siti sed etiam ampliori et per amici absentiam, ut auguror, irritata digressi, hinc quidni assidue de reditu cogitetis, ut michi perpaucorum dierum absentia multorum forsan annorum presentia in posterum compensetur? Certe ego sic michi fingo, sic spero, et in hac spe, multis licet obsessus angustiis, conquiesco. Et sic ad illud venio quod principalius in literis vestris, ni fallor, intenditur. Hic igitur, fratres, aperite, queso, aures animumque: de summa enim rerum nostrarum locuturus sum. Multa quidem altius dici possent, at non multa, que quidem ego noverim, utilius. Sed de hoc omnes vos videritis, amici; quod enim uni dico, omnibus dico, et cupio, si fieri possit, has literas per ora omnium circumferri, et siquis ibit istinc ad occidentem nuntius, Ludovico nostro nominatim dirigi, ut omnes intelligant vel sensus meos vel ineptias. Simpliciter forte, sed certe fideliter locutum fatebuntur.</p>
<p>[3] Nunc ad rem venio, frater: aut iam viri sumus aut profecto nunquam erimus. Nemo nobis blandiatur; nemo iuventutis appellatione decipiat; non sumus decrepiti certe, nec pueri. Decet itaque non muliebriter, non pueriliter, sed viriliter atque acriter cogitare quid sumus et quibus undique periculis circumventi; qualis denique vita hominis, quam fugax, quam incerta, quam fragilis; meminisse quam brevi temporis spatio tanquam somnium aut umbra preterierit, et ab oculis nostris evanuerit quicquid in terris carius habebamus. Piget et impedior gemitu carissimas omnis status ac sexus et michi vel sanguine vel amore iunctissimas enumerare personas, quas annus hic pestifer et de omni seculorum serie eradendus intempestiva morte preripuit. Pauci quidem ex omni grege hominum, pauci admodum, fateor, superestis, cum quibus vivere cupiam et mori; et ut ad presens de absentibus tantum loquar, estis vos duo quos pridie ignorans hospites habui, et Ludovicus noster; nec Guidonem Septem, nec Barbatum meum, certe nec Romanellum ab hoc numero segregarem, nisi quia in eis difficultates non modicas atque alio vocantem fortunam video. Ad vos itaque tres restringor. Neque nunc de dominis loquor, quorum benivolentia sperari potest, conversatio non potest. Obstat enim mutuo convictui disparitas fortunarum; alioquin aliquos dinumerem, atque in primis dominum epyscopum, de quo utinam aliquando videamus quod quotidie videor videre, quod et valde possibile est, Deo simul et glorie ipsius et quieti nostre misericorditer providente. Sed redeo ad id quod non modo possibile, quin facile etiam reor. Tres estis et ego sum quartus; omnium animos ut meum proprium, nosse michi videor. Quid nos impedit quominus pariter istas vite reliquias, quantulecunque sint, in tranquillitate animi et studiis bonarum artium transigamus, et «si in freto viximus» ut ait Seneca, «moriamur in portu»? Quid nos impedit? Dicat qui novit; ego enim fateor me nescire. An quod uni quondam et comuni domino obsequentes fecimus, id nobis iam viventes non audebimus, plusque in nobis potuit servitutis studium quam libertatis amor? Animos scio omnium, ut dixi; sed nescio forsitan impedimenta fortune; et tamen omnia didicisse iampridem debui, experientia magistra. Quid enim in ullo vestrum unquam michi fuit occultum? Non sumus principes terre et maris, ut ait Aristotiles; certe: nec oportet ad beatam vitam. Habemus quantum sufficere possit animis modestis et se se componentibus ad naturam. Et si habet unusquisque quod sufficit, quid eventurum suspicemur? Omnibus abundabimus, michi crede, magisque forsan invidia nobis quam inopia metuenda est. Quid expectamus igitur? cur mari, cur montibus fluminibusque disiungimur? cur non tandem iungit una domus quos iunxit ab olim unitas voluntatum? quid, precor, obstaculi, aut quid difficultatis intervenit, nisi quia nova et insueta quelibet reformidat animus? Ego quidem non solum conscientie mee, sed etiam presentis epystole fretus testimonio, culpam omnem – ignoscite, fratres mei – in vos seu vestrum aliquos, quicunque illi fuerint, ad salutare consilium tardiores, retorqueo, coram Deo et hominibus proclamans per me non stare quominus identitatem animorum nostrorum corporalis presentia comitetur. Omnium nempe minimus sum, et si non essem, fieri volo; vel vocantem sequimini, vel unanimiter evocate. Quid stamus, quid expectamus, quid somniamus? Vel precipite, vel parete; michi sane precipere durum, parere perfacile est; ideoque vocanti sepe Ludovico nostro paratum me obtuli, si negotium cavallicense succederet, per quod et honestus in illis locis manendi color et vite necessaria quererentur, ire quo sibi libuisset, non ignarus quidem rerum harum et illarum; sed sciens vos ibi esse quos michi solos fortuna reliquerat, amoris vestri velut uncis validissimis ac tenacissimis retrahebar, licet, ut in epystola quadam testatus sum, viderer michi e portu in tempestates medias reversurus; sed, ut dixi, omnia vincens ac vinciens amor, non dissimulantem quod in scopulos ageret, urgebat. Nunc, frater, mutata sunt omnia: et vos inde abestis, et Ludovicus meus, qui solus ibi est, quamvis unus in animo meo possit omnia, quamvis inveterate consuetudinis vi et ipse ibi esse et omnes suos meque ante alios secum habere cupiat, nunquam tamen audebit, omni spe abscissa, in eas me terras arcessere, ubi omnes alienigene et peregrini sumus. Neque enim ludus est hominibus mortalia et caduca corpuscula trahentibus dicere quod anime felices corpore resolute apud Virgilium loquuntur:
<quote rend="block"><l>Nulli certa domus; lucis habitamus opacis,</l>
<l>Riparumque toros et prata recentia rivis</l>
<l>Incolimus.</l></quote>
[4] Si enim ista sufficerent, posset utique Vallis Clausa nobis omnibus abunde rivulos et herbosa cubilia ministrare; sed alia quedam exigit natura. Est enim certa vel philosophice vel poetice necessitatis meta, quam preterire suspectum est. «Non <emph>est</emph> per se sufficiens» ut ait Aristotiles, «natura ad speculari; sed oportet et corpus sanum esse, et cibum et reliquum famulatum existere».
<quote rend="block"><l>Neque enim cantare sub antro</l>
<l>Pyerio, thyrsum ve potest contingere seva</l>
<l>Paupertas, atque eris inops, quo nocte dieque</l>
<l>Corpus eget,</l></quote>
ut Satyricus ait. Itaque Clausa Vallis ad aliquod breve tempus forsitan, ut olim, nobis urbanarum voluptatum tedio affectis diverticula non inamena sufficeret; in longum certe nec promitteret necessaria nec prestaret. Nobis autem, si sapimus, non modo in longum, sed in finem quoque providendum est, ut fugiamus illud Senece quod humano generi facit, improperium, ubi ait: «De partibus vite <emph>cogitare</emph> omnes, neminem de tota». Vere sic est, frater, et hoc est quod consilia nostra precipitat, ut inter occupationes tam varias – miserandum simul et ridiculum dictu – ignoremus quonam fluctuantis vite nostre gubernacula dirigamus. Scio Clause Vallis optabilem estivo tempore stationem: et si ulli unquam secessus ille gratus fuit, michi fuisse gratissimum decennis testatur incolatus. Et si apud te, imo vero apud alterum me ipsum, licitum est sine arrogantia gloriari, pace montium ac fontium et silvarum, quid habet locus ille gloriosius habitatore Francisco? Quod idcirco dixerim, nequis dubitet me illud rus nunc spernere, quod michi et rebus meis aptissimum semper inveni, ubi sepe curie curas ac tumultus solitaria quiete deposui; quod non tantum electione ipsa, sed et verbis, animi testibus, nunc quidem soluta oratione, nunc carminibus illustravi.</p>
<p>[5] Illic, ut cetera sileam, <title>Africam</title> cepi, tanto impetu tantoque fervore animi, ut modo limam per eadem referens vestigia, ipse propriam audaciam et magna operis fundamenta quodammodo perhorrescam; ibi magna ex parte <title>Bucolica</title> mea scripsi; Deus bone, quam brevi temporis spatio! Nullus usquam locus aut plus otii opusculis meis dedit aut maius calcar ingenio. Denique iuvenilis amoris ardorem, qui me multos annos torruit, ut nosti, sperans illis umbraculis lenire, eo sepe velut in arcem munitissimam fugiebam. Sed heu michi incauto! medicina ipsa in mortem et in perniciem vertebatur; siquidem curis quas ex urbe mecum advexeram, animum incendentibus, et in tanta solitudine nullo prorsus ad incendium accurrente, desperatius accendebar. Itaque per os meum flamma cordis erumpens, miserabili murmure valles celumque complebat; hinc illa vulgaria laborum meorum cantica, quorum hodie, fateor, pudet ac penitet, sed eodem morbo affectis acceptissima. Quid multa? siquid alibi cum his que ibi scripsi, conferatur, loca omnia locus ille superet. Est igitur eritque michi dum vixero, sedes illa michi gratissima commemoratione iuvenilium curarum, quarum usque ad hanc etatem in reliquiis elaboro. Veruntamen, frater, nisi nosmet ipsos fallimus, alia sunt viro providenda quam puero, et ego quidem aliud illa etate non videram, nisi forsan in transitu, et siquid videram, obstabat tamen recto iudicio cecus amor, qui talis scilicet pingitur ab effectu, quoniam quos vulnerat cecos facit; obstabat domini nostri tunc viventis reverentia, iuxta quem esse tanti erat. Nunc, ut vides, et dominum et amatas quaslibet personas amisimus et, heu misero! quod absque gravi suspirio dici nequit, virentissima olim laurus mea vi repentine pestis exaruit, que una michi non Sorgiam modo, sed Ruentiam Ticino fecerat cariorem; velumque, quo oculi mei tegebantur, ablatum est, ut videam quid inter Vallem Clausam Venesini et apertas Italie valles collesque pulcerrimos et urbes amenissimas ac florentissimas intersit. Et tamen vide quantum vetus consuetudo valeat. Adhuc ad illam vallem remeare non renuo, si tantum honestus ibi vite modus ostenditur; qui quoniam ostendi nullo pacto potest, et de re certissima nimis diu disputo, ideo, frater, tuum et Maynardi consilium sine hesitatione complector, et ambobus videor proprie admodum responsurus Iulii Cesaris exemplo, qui Oppio Cornelioque scribens: «Consilio» inquit, «vestro utar libenter, et hoc libentius, quod mea sponte facere constitueram». Sic et michi licet dicere: ‘Sic constitueram, sic faciam, eoque securior, quod video mecum talium amicorum concordare sententiam’. Non ibo, nisi forte – quod non spero – Ludovicus ille meus, efficacioribus me vocibus excitaret; consilioque vestro in Italie finibus etatem agam. Vita enim, ut spero, erit hic iocundior et mors felicior et suavius sepulcrum, sicut in quodam loco dixisse me recolo, ut et me ipsum aliquando incipiam allegare.
<lb/><emph>Post prelia</emph>
<lb/>inquam
<quote rend="block"><l>tanta</l>
<l>Fortune ausonia saltem tellure recondi</l>
<l>Dulce michi, et patriis longum requiescere saxis;</l>
<l>Seraque cum fragilem tumulum convulserit etas,</l>
<l>Lenius hesperia cinis hic agitabitur aura.</l></quote>
[6] ‘Vos etiam, fratres, vos etiam huc, siqua quietis cura est, dissolutis vel potius abscissis occupationum vestrarum laqueis, festinate’ dicerem ‘venite et videte’. Sed et venistis et vidistis. Que si vobis regio me absente usque adeo placuit, quid faceret me presente, quando naturalis amenitas locorum amici convictu ac sermonibus condietur? Neque michi superbie detur quod ad me alios trahere potius quam ipse alios sequi velim; ad utrunque paratus sum. Dicite michi fidenter siquis usquam vestro iudicio vite nostre locus est aptior, et confestim adero; non enim sum qui fidele consilium spernere soleam; nulli, puto, mortalium maior autoritas amicorum. Quodsi omnibus circumspectis, nusquam nostris tempestatibus tranquillior portus est – quod uterque vestrum suis testatur literis, et testimonio vestro, cui forte plus fidei dabitur, Ludovico notum fieri postulo –  quid tandem timemus unum in locum convenire, qui, ut idem sepe repetam, in unam iampridem convenimus voluntatem? Habemus quantum satis est; quicquid amplius poscimus, non nature sed cupiditatis appetitus est, cui nullus modus, nullus est terminus. Declinemus infinitum, queso, illud chaos et inextricabilem laberintum. Habet hoc avaritia proprium ac pessimum: torquet curis inanibus nec animum satiat sed incendit, et quo nichil est deterius, presentibus uti prohibet, dum venientia pollicetur. Nunquam hec sitis habendi plura querendo, sed pauciora cupiendo, sedabitur. Ego quidem – quod de vobis, amici, tanto magis spero, quanto plus in vobis consilii modestieque novi – ego posui cupiditatibus meis modum, et oraculi loco horatianum illud accepi:
<quote rend="block"><l>Semper avarus eget: certum voto pete finem.</l></quote></p>
<p>[7] Petii, fateor, hunc finem, et Deo favente attigi; nec verebor ne michi segnitiem obiciat heres meus; michi vivo non sibi, et rerum mearum cum amicis dominus, non negotiorum eius qui fortasse nondum michi cognoscitur, gestor sum. Pro me autem quid michi tantopere laborandum est? Plus obtulit ultro fortuna quam necessitas requirebat, et metuo ne sim honustior quam oportet; decet expeditum esse impedito itinere gradientem; quid ergo nunc etiam inutiles sarcinulas cogitamus? Eleganter ait Flaccus:
<quote rend="block"><l>Vite summa brevis spem nos vetat inchoare longam.</l></quote></p>
<p>[8] Ita est, non fallitur. Licet vite huius angustias quo possumus modo, etatum scilicet operosa distinctione, laxemus et in quantaslibet particulas dividamus, reduc tamen in unam cunta congeriem et a primo ad ultimum quamvis longissime vite diem mente complectere: fateare necesse est summam huius rapidissimi temporis esse brevissimam. Huius ipsius, si retro circumque respicimus, bonam partem egimus. Colligamus nos ergo ad extrema viarum et proculdubio duriora, ac supervacuis abiectis, necessaria teneamus. Quid procrastinamus? quid differimus? Canos iam senectutis comites et nuntios mortis aspeximus; quid expectamus amplius? an ut oculi senio caligent, tremant poplites, terga curventur? Primum, quis novit an tantum tempus supersit? deinde, stultum est quod iustis in spatiis et ex commodo fieri potest, inter angustias differre. Votum solet esse viatoribus ante noctem hospitari; accingamur, obsecro, et post labores itinerum nos illi eterno tandem hospitio preparemus. In hoc ego vobis, vita michi cariores fratres, totum siquid in me opis aut consilii est, sine exceptione polliceor; siquid oblectationis ex ingeniolo meo sperari potest, siquid subsidii ex his que improprie vocantur mea, cum sint in potestate fortune, non magis id propriis quam uniuscuiusque vestrum usibus dedicasse me noveris. Magna offerre non possum; me ipsum et libellos et ortulos meos offero, et siquid est aliud. Sunt autem non pauca quorum indiget vita comunis, que nominatim stilo inseri, pudor vetat.</p>
<p>[9] Habitationem meam parmensem approbare videmini. Parva est, fateor, sed iocunda, sed solitaria, sed salubris, et certe paucorum hominum ac tam bene concordium late capax. Habemus aliam domum vicinam ecclesie, non quidem nostram sed archidyaconatus nostri propriam. Illam, ut arbitror, non vidistis, quam idcirco non inhabito quia ibi cum tribus aut quattuor famulis solus sum; sed si omnes nos in unum fortuna coniungeret, non deerit nobis urbe media, quale apud Virgilium habuit rex Latinus,
<quote rend="block"><l>Tectum augustum, ingens, centum sublime columnis.</l></quote>
Illa nos domus expectat vacua interim et deserta, et de vestra conqueritur tarditate. Quandiu iuxta Padum iuvabit moram trahere, erit nobis hinc Bononia, studiorum nutrix, in qua, ut meministi, primum adolescentie tempus exegimus, delectabitque, variantibus non solum animis sed capillis, antiqua revisere, et firmiori iudicio illius nunc civitatis necnon, ex collatione presentis preteritique temporis, animorumque nostrorum habitum et quantulum vivendo processerimus, contemplari, cuius etiam terre dominum miro modo michi ac meis propitium non negabis; erit inde Placentia et Antonini tui venerabilis domus, ubi tu omnium hospes eris. Occurrent, si paulo longius proficisci libeat, hinc Mediolanum, hinc Ianua; illa terrestrium, illa maritimarum decus urbium, ubi etiam me amicis non carere gaudebitis, hanc quoque, qua nulla preciosior est supellex, participantes ut reliqua. Quis enim dimidium amare poterit? recte quidem Horatius amicum “dimidium anime” sue vocat, quod dictum legimus placuisse Augustino. Qui ergo unum ex nobis amaverit, amet alterum necesse erit. Sic erimus bonis omnibus carissimi; malis autem, quorum infinitus est exercitus, nec hostes erimus nec amici profecto nec cogniti; vultus nostros aspicient, animos ignorabunt. Sequemur enim illius consilium qui monet ut «intus omnia dissimilia sint, populo frons nostra conveniat». Putabunt illi nos agere quod vulgo agitur; nos nostrum aliud negotium et forte maius aliquid agemus. Denique, ut semel expediam, aut felices erimus aut non multum a felicitate distantes; quo nobis studiosius adcelerandum est. Est enim nobis naturaliter felicitatis innata cupiditas, quam scimus sine amicorum solatio non posse contingere, et licet veniat ad nos, ut ait Seneca, «ex his quos amamus, etiam absentibus, gaudium», est tamen, ut ibidem ait idem, «levo et evanidum; conspectus et presentia et conversatio habent aliquid vive voluptatis». Ibimus vacui curarum per eos quibus incredibiliter delector, Thirreni maris anfractus, et optatum semper otium, quod nobile illud amicorum par, Scipionem ac Lelium, post labores bellicos in Caiete quondam tractu consuevisse novimus, nos post studiorum vigilias in Ianue litoribus sortiemur. Siquando autem hac terrarum parte satiati erunt animi, alia nobis Patavi, in regione Italie transpadana, nec minus tranquilla nec minus ydonea sedes adest, ubi non parva portio felicitatis nostre fuerit, talis illius viri ac de nobis tam benemeriti meruisse convictum; eritque ad latus, omnium quas ego viderim – et vidi cuntas prope quibus Europe regio superbit – miraculosa civitas Venetia eiusque dux illustris, non minus virtute et optimarum disciplinarum studiis, quam tanti magistratus clarus insignibus, qui et ipse de illorum numero esse non erubuit, qui, nescio quo falso nomine decepti, me antequam conspexerint, dilexerunt. Erit et Tarvisium, estive delitie, et fluminibus civitas insignis et fontibus, unde omnis tristitia quam longissime relegata est. Ita quotiens identitas, tedii mater, offenderit, aderit optima fastidii medicina, varietas; et quicquid molestie obrepserit, alterno colloquio et talium locorum mutatione purgabitur. Nescio quid aliud dicam; et sentio me animi calore tuam ac ceterorum faciem dum loquor assidue meditantem, longius quam destinaveram processisse. Unum hoc identidem, quod tibi sine hortatu meo in animo esse perpendi, inculcare non desinam: conveniamus, oro, impigre in hunc locum omnes, si locus hic omnibus placet; alioquin ex toto orbe terrarum – nullum enim mundi angulum, nullam barbariem recuso – eligite qui vobis tribus placebit locum; ego affectus meos exuo ac iudicium proprium abicio, vostrum sequor; et simul tantum esse liceat, bene erit. Eligite ubi quod restat pacifice vivamus, ubi equanimiter moriamur; et ut in preces ac vota concludam, inspiret nobis utinam consolator Spiritus in hoc saltem conspirare, ut dum spiramus, ad requiem adspiremus, et qui tota die suspiramus, respiremus ad vesperam. Vale, frater amantissime, nostri memor.</p>
<closer><dateline>Parme, XIX Maii.</dateline>
<signed>Ille tuus F.</signed></closer>
<ps><p>[10] Placet michi caritas tua, frater, qua offers te facturum sumptus Ludovico nostro, si oportet; sed favente Deo, provisum erit sine gravamine vel tuo vel alterius, super quo sibi iam scripsi. Duo preterea eram oblitus nullatenus omittenda: primum, quod aer teanensis est michi suspectus – pro Deo, frater, brevem tibi morulam [concedo] cum licentia tantum domini epyscopi, cui, non dubito, carus es –; secundum, quod hic est aer optimus et turpissime mulieres vinumque bonum et optabile ad quietem et anime ac corporis sospitatem.</p></ps></div2>
<div2 type="epistola"><head>9</head>
<p>[1] ... O si prius expergisci liceat! Sed de hoc alias; nunc inexhaustam seriem gemituum meorum prosequor. [2] Nondum satisfaceram fortune, nisi acutiori me cuspide impeteret et ad iram Dei malignorum furor accederet. Hei michi! iam deficere, iam tremere incipio, et illorum more quos primus torpor gelide febris invadit, iam toto corpore cohorresco, [3] et libenter valde ab his curis et ab hoc sermone diverterem, sed impellit ac precipitat animum dolor, quem frenare non valeo. [4] Duos nobis amicos fortuna reliquerat; et licet alios reliquisset, hi tamen erant quibuscum tempus vite nostre quod restat, ea non prohibente, posse traducere videbamur. Quid enim ex omnibus obstabat? Non paupertas, non divitie, non disparitas voluntatum; animus in quattuor unus erat. [5] Itaque gloriabar antiquitatem perraris et in diversis seculis uno vel altero, etatem vero nostram esse et domum unam brevi fore duobus simul amicorum paribus adornatam. Minus proprie ‘paria’ nominavi; unum erat, imo vero nullum par, sed una omnium mens, ut dixi. Quid, heu, michi Luca nostro benignius, quid Maynardo suavius, in quorum iudicio nos errare diuturnior experientia non sinebat? [6] Primus quidem sic animo compositus, ut preter dulcissimum iocundissimumque convictum, etiam nostrorum studiorum particeps et comes esset. [7] Alter autem etsi huiuscemodi rerum expers, abunde tamen ornatus his per que studiis talibus pervenitur, humanitate scilicet, fide, liberalitate, constantia. Quid multa? Liberalium disciplinarum nescius, sed vir bonus et amicus esse didicerat, et in cetu nostro talis unus aptior erat quam si omnes, studio deditos, ceterarum rerum omnium incuriositas habuisset. Itaque ad oportunitates varias commode admodum et pene divinitus ille nobis quartus accesserat. [8] Nimis felices visi sumus: invidit crudelissima fortuna et indignata est, quod nos nondum totos, tantorum comitum perditione, prostrasset. Moverant ambo simul, et te, frater, apud Avinionem, ut certus sum, non sine suspiriis dimisso, me, alteram animi sui partem, cupidissime petebant. [9] Mestam nimis et miseram historiam aggressus sum; sed est quedam et lugendi dulcedo, qua sepe nimium pascor infelix. [10] Veniebant pariter optimo animo, fato pessimo, miserabili eventu, ille Romam petiturus, ille Florentiam. Quo ergo divertitis, amici? Ite rectius, ite securius; non hoc vestrum iter: quid vobis cum Alpibus nivibusque?
<lb/><quote>Omnia vincit amor et</quote> vos cessistis <quote>amori</quote>. [11] Veniebatis me visuri: hic erat uncus; hac cathena trahebamini; non ibatis, sed trahebamini ab illo cui celum ipsum obsequitur, cui discordantia invicem obediunt elementa: amor omnipotens vos trahebat. [12] Agnosco insidias fortune. Hoc egit ut inconsolabilius dolerem; quin et illud impie molita est, ut qui iam recurso anni spatio pedem Parma non moveram, nunc abessem sub obtentu magni nescio cuius boni, quo scilicet et nos aspectu mutuo privaret et vos animo consternatos raptimque ac propere fugientes, facilius in laqueum preparate mortis impelleret. Heu dolor insatiabilis, heu vulnus eternum! Festinabatis obliti laborum et periculorum omnium; ceteras enim curas et spes ac desiderium oppresserat: naturale est ut minorem passionem maior absorbeat. [13] Ardebat animus me coram cernere, et mecum de vite totius ordinatione disserere; inde susceptum iter agere et rebus in patria dispositis, huc reverti; hoc eis nempe propositum erat, mi frater ac meorum dolorum comes unice, ut te illuc accersito simul usque ad exitum viveremus. Quodsi me Parme repperissent, poterat mora longior fortune duritiem fortassis inflectere. Mutassent forte consilium, et per nuntios actis que acturi erant in patria, ipsi amoris dulcedine compediti mecum inseparabiliter resedissent, et nunc quid prohiberet quominus simul omnes essemus in quiete illa animi diutius exoptata? Sed adamantinis fatorum vinculis tenebamur, et ut abessem ferox fortuna providerat. [14] Itaque cum Parmam venissent, percuntando per obvios re comperta, tristes ad domum nostram deiectis animis ac vultibus descenderunt. Quid singula prosequar? Omnem domus atque orti angulum, omnes herbosos cespites – ceperat enim iam ad Arietis adventum bruma mitescere – dulci accubitu compresserunt, implentes cunta suspiriis; deinde, cum possent alibi, ambo per noctem in lectulo meo iacuerunt, credo ut quem ad quietem necessariam humana fragilitas meditata est, ad laborem michi perpetuum consecrarent. [15] Postero autem circa horam diei sextam abierunt, literis domi relictis, quibus michi et eorum tristitia, redeundi propositum multaque preter hec alia nota sunt; quas ego literas, dum vivam, inter delitias habebo, dolorum stimulos ac lacrimarum materiam immortalem. [16] Mensis abhinc integer lapsus erat, cum ego ignarus horum omnium domum redii, literas repperi famulosque meos cum earum tenore concordes audivi, tristis et admirans. Sed quid agerem? Illi tanto ante discesserant ut iam demens expectarem reditum et negligentiam accusarem; que, postquam michi debito longior visa est, unum ex famulis Florentiam misi, Maynardum literis excitans ad observantiam promissorum atque illud adiciens, ut eundem nuntium Luce nostro mitteret, [17] seu ille Rome moras ageret seu Teani, cui ingentem quoque epystolam scripsi exhortatoriam ad votorum modestiam et ad huius vel alterius loci electionem, quicunque rebus nostris appareret oportunior, necnon ad amorem studiose solitarieque vite; que, quoniam omnes equaliter tangebat, ut per eum ad te etiam mitteretur inserui. Preclare quidem, ut multa, illud a Virgilio dictum est;
<quote rend="block"><l>Nescia mens hominum fati sortisque future.</l></quote>
[18] Literarum portitor abscesserat, et ego qui Romam secundam, multa michi dulcia fingebam: ‘Hec quidem ab ortu aderunt, illa autem ab occasu; quis me felicior congressu talium amicorum? quorum usque tranquilliora studia? quorum vita quietior?’ Has inter curas, que infausti rumoris amaritudinem geminarunt, nuntius meus die octavo postquam hinc discesserat, per intensissimum imbrem non expectatus affuit et pluvia et lacrimis madens et fronte vulnus animi visibiliter preferente. [19] Dirigui, et excusso manu calamo – scribentem enim forte compererat –: ‘Quid novi affers? dic ocius’ exclamo. At ille gemitu verba frangente: ‘Infelix’ inquit, ‘nuntius advenio. Amici tui super Apennini verticem in sevas latronum manus inciderunt’. [20] ‘Hei michi, quid mali est!’ Prosequitur ille singultiens, Maynardum, qui casu quodam nil tale metuens substiterat, in insidias lapsum et repente compressum, inter carnificum gladios procubuisse; Lucam, clamore permotum, adacto calcaribus equo, advolasse viriliter, solumque inter decem aut amplius sicarios stricto mucrone constitisse, multisque vulneribus datis et acceptis, vix tandem vivum evasisse; [21] predones, sublata occisi preda, impio gressu abiisse, ita tamen ut labore simul et conscientia defessi, facile capi potuerint excitatis agrestibus ad tumultum, nisi quidam falso et indigno nobilitatis nomine superbi, quos nominari non est necesse, accurrentes e montibus, et cohibuissent iustum impetum insequentium et cruentam predonum cathervam suis menibus excepissent. Lucam adhuc gladium in manibus habentem procul inde visum inter rupes ac memora; nil de eo deinceps aliud auditum. O frater, quid michi tunc animi fuisse arbitraris? duobus una mortiferis ictibus in corde transfigor, hinc scilicet desperato et irreparabili dolore, inde solicito ancipitique metu.</p>
<p>[22] Avertat Deus omne malum; quodammodo equanimius audivissem ambos extinctos. Scirem nempe quid agerem: clauderem fores, consolatores excluderem, solus essem et dolori meo totus incumberem; ita vel exhonerarem merore animum vel opprimerem, vel lenirem fletu desiderium vel implerem, et amicos duris vulneribus ablatos lacrimando conquererer. [23] Nunc vero non una sed tribus acerrimis passionibus indesinenter afficior, dolore metu spe, et miserabilem in modum fluctuantibus atque inter se se certantibus curis laceror atque discerpor; [24] que michi vita nichil morte suavior est, et finem eius supplicibus atque assiduis votis expecto. Aliquanto enim longior est quam vellem: adhuc quidem iuvenes videbamur; ecce biennio plusquam oportuit viximus. [25] Misi nuntios ac literas per diversa terrarum, in primis Placentiam, Florentiam ac Romam; ex his enim precipue civitatibus de eo qui superstes dicitur, aliquid expectabam. Ita iam intentus atque inhians et omne iter circumspiciens et ad omnem strepitum contremescens, quintum decimum diem ago, quod tempus, si cum multorum annorum calamitatibus trutinetur, facile preponderet. [26] Fuit michi impetus interdum ire, nec subsistere donec presens Luce nostri statum, quicunque esset, agnoscerem, et Maynardi – o inevitabilis sors hominum! – alpinum et rude cernerem sepulcrum. Fuit enim, ut fama est, ingenti non modo circumstantium castrorum sed civitatis etiam concursu summaque omnium misericordia tumulatus, indignantibus et exclamantibus multa ruricolis graviterque ferentibus non modo defuncti casum, sed propriam quoque fortunam, quod animo presagirent id quod illico consecutum est, interrupto scilicet itinere, pro hospitibus ac lucris damnosa sibi bella succedere. [27] Issem profecto iampridem, in easdem forte manus, simul fato impellente, venturus, nisi me et anni tempus adversum et valitudo corporis imbecillior tenuisset; et tamen an sibi an animo contrarium suggerenti potius obtemperem, hactenus, frater, incertus sum. Transibat hac – sextus hodie, ut reor, aut septimus dies est – nobilis quidam vir, florentinus civis, e Curia veniens, cui cum forte in via publica equos suos curanti occurrisset unus ex pueris meis secretorum michi conscius dolorum, et ex sermone hominis, ut fit, etiam patriam cognovisset, ultro verbis eum aggressus, inquirere cepit an de hoc amicorum nostrorum casu nosset aliquid. Et cum nosse omnia videretur, hortatus est ut mecum loqui et infestum dubietatis mee nodum vellet absolvere. At ille, audito nomine meo, alioquin licet michi incognitus, benigne admodum multis comitantibus ad me venit; quem de omnibus diligentissime percuntatus, in summa didici Lucam nostrum vivere; sic et apud vos literas Florentia transmissas, sic publicam famam loqui. Ita ego, quod mirari et indignari soleo, in media positus Italia, rumores italicos ignoro, donec ex Gallia nuntientur. Illius ergo digressu sic remansi quasi inter densas animi mei nubes, quidam insperati gaudii radius penetrasset. Heri autem cum iam advesperasceret, sacerdos quidam senex familiaris meus ad me lacrimabundus accessit, narrans nuntium quendam de Tuscia venientem dicere Maynardum non solum, sed cum aliis periisse; quod audienti michi de pectore statim, alterius invecta sagitta, serenitas omnis ablata est. Sed vixdum sacerdos verba compleverat, et ecce mercator quidam mediolanensis notus meus, locum in quo mestus eram, ingreditur. Salute data et reddita, ‘Cum’ inquit, ‘hac transitum facerem, audiens quod hic esses, licere michi non credidi sine conspectu et colloquio tuo progredi’. ‘Urbane’ inquam, ‘sed unde nunc te revehis?’. ‘Quartus’ inquit, ‘dies est, ex quo Florentia discessi’. ‘Et Deus bone’ inquam, ‘queso, quibus itineribus transivisti?’ ‘Rectum’ inquit, ‘iter sequi non potui. Audiisti enim, ut arbitror, illius boni viri mortem, pro cuius ultione populus florentinus ad arma consurgens, multa iam in illis montibus castra combussit. Itaque devio quodam et silvestri calle profectus sum’. ‘Dic age’ inquam, ‘viri an virorum mortem memoras? Hic enim’– et sacerdotem illum digito signavi – ‘plures narrat occisos’. ‘Minime vero’, inquit, ‘unus profecto solus occubuit, reliqui evaserunt’. Et cum intentum me atque anxium videret, adiecit: ‘De hac re preter voces populi nichil habeo. Illic enim in omnium civium conventu nonnisi de unius nece audiuntur indignationes hominum et querele. Credibile est autem quod si plures essent, de pluribus loquerentur’. Placuit coniectura; sed quia nichil certi afferebat, serenare animum frontemque non potuit, et qualem invenerat, dimisit.</p>
<p>[28] Hec singula, frater, tam scrupulose exequor, ut particulariter intelligas, quod in summa scire te non dubito, pessime michi esse, alternantibus his curarum fluctibus et fragilem spei cimbam hac illac estu reciprocante iactantibus. [29] Accedit ad erumnarum cumulum, quod dum numerare dies incipio, quod curiose faciunt amantes, miror et stupeo, quid est quod ad literas meas Tarvisii, inde Patavii, mox Verone datas, tanto lapsu temporis nil omnino rescripseris, presertim cum per fidos nuntios misse et de rebus non parvis scripte essent. Nescio quid nunc michi nove suspitionis oboritur; audio enim pestem illam anni alterius, que abscessisse videbatur ex integro, rursus invasisse Rodani ripas, a quibus utinam abesses! Sed quid ago infelix? Annon satis michi vera et presentia mala sufficiant, nisi et ficto et futuro insuper miser fiam? Vertat hec Deus in melius, ut qui falsa spe totiens deceptus sum, semel saltem decipiar falso metu. Quodsi acciderit ut te cum pauculis qui supersunt, adhuc semel aspiciam antequam moriar, vixisse me satis arbitrabor. Ceterum epystola texi ceperat, in libelli modum evasit, cuius me illud precipue delectat in malis meis, quod scribentis animo nubilo et inquieto non solum stilus ipse, sed forma etiam literarum et papirus et atramenta conveniunt, que nisi proiecero et vim dolori fecero, nullus erit modus; alia enim ex aliis erumpunt. [30] Sed forte nec adhuc nobis sol dierum omnium occubuit, et aliquid in crastinum reservandum est. Litere exemplum quam Florentinis misi super hac tanta eorum ignominia, quia te iuvet lecturum auguror, presentibus innexui. Vale, frater, et temet ipsum rebus letioribus preservare studeas, ut nos si tamen ex alto permissum est, in terris iterum videamus.</p>
<closer><dateline>Parme, Iunii XX.</dateline></closer>
<ps><p>[31] Recommendo me domino meo domino Teanensi, participi dolorum meorum; item domino archidyacono Leodiensi; similiter domino meo domino Cavallicensi et domino Senescallo, si prope sunt. Dominum Guidonem Septem et Romanellum et Leonem saluto. Hei michi, Maynardum amplius more solito non saluto, sed saluto eum sicut possum, et pro eo, tantus peccator, indesinenter oro, quatenus cuius corpus mei videndi desiderio in perniciem et in mortem incidit, anima saltem evadat de manibus impiorum, liberante et salvante liberatore et salvatore nostro domino Iesu Cristo, qui propter peccata mea multa et gravia me nunc in amici corpore vulnerari tam graviter passus est. Benedictum sit tamen in secula nomen eius. Vale iterum et semper mei memor, et rescribe, queso, si vivis et si vales. Hec, frater, ut facile perpendi potest, scripsi inter molestias et tumultus animi varios, et cum multa festinantia, licet nuntius aliquis non adesset; sed aderit forte, dum non sperabitur, vel me absente, qui perferat; ego enim quotidie per rura nostra discurro, non tam rei familiaris cura, que michi nulla est, quam amore solitudinis, ut si quo modo fieri possit, me ipsum obliviscar et langores meos.</p></ps>
<closer><signed>Tuus Franciscus.</signed></closer></div2></div1>
<div1 type="capitolo"><head>IX</head>
<div2 type="epistola"><head>1</head>
<p>[1] Crebros insultus atque impetus fortune, nec minus crebros fame volatilis, his temporibus passus sum; venenatis enim spiculis per singulos dies et aures meas et animum vulneravit; quocunque me verto, vel percutit vel minatur. Solebat leta tristibus, amaris dulcia miscere; nunc, heu, tristia et amara omnia; ut breviter dicam, meros loquitur morores. [2] Quid agerem? quo clipeo adversus hoc monstrum tegerer? quibus alis aufugerem? volucris ac pennata est. Hoc remedii placuit, de nullo hominum percontari; sed id rursus inutile. Etsi enim linguam frenassem, aures non obstruxi; ideoque nichil interrogans audivi sepe quod nolui et morbos et funera et graves amicorum casus, quorum vel meminisse supplicium est. [3] Importuna quidem hec nuntia in hoc se michi mitiorem prebuit, quod non prius egritudinis quam convalescentie tue notitiam ingessit et simul mulsit et pupugit; surrexisse scivi quem ignoraveram cecidisse. Ita de presenti securus, de preferito non iam solicitus – nulla est enim solicitudo preteriti – sed potius stupens et velut qui ancipites atque preruptas angustias incautus evaserit, attonitus hereo et pre gaudio vitati discriminis contremisco, Deo gratias agens qui et sospitatem tuam passus est tentari, quo tibi scilicet et amantibus nomen tuum carior foret in posterum, et eam obrui non permisit ne summo nos dolore conficeret, quin potius periculo gaudium cumularet. [4] Optarem sane tantisper Pyerides meas herbarum notitie et “mutis”, ut est apud poetam, atque “ingloriis” artibus permutasse, ut tibi aliquid in hoc statu salutifere opis impertirer. Ceterum quod ego posse cuperem, is qui ad te mittitur egregius phisicus Deo aspirante prestabit. [5] Unicum tamen antidotum quod apud medicos nostros didici, presentibus inserui, quod si haurire potes, sanius a quoquam Ypocrate consilium non expectes. Est autem ex his ferme confectum rebus, ut in primis te ipsum et res tuas divino volens committas arbitrio animumque ad celum erigas, et in Illo figas fluctuantis spei anchoram a quo uno non solum accipere potes ut sis felix, sed ut esses aliquid eccepisti, neque diffidas extrema tua magnifice curaturum Eum qui tantam de primordiis curam gessit; [6] simul ut intelligas decere virum fortem et fortune preliis assuefactum morbos ac mortem et mortalia cunta despicere, se se supra humanos casus attollentem, [7] cogitantemque quod experimento compertum est in utranque partem animi nostri habitum plurimum corpori solere conferre. Sunt qui occultis angoribus cor proprium exedentes etatis iuste tempus abrumpant et ante diem precipitent fatum suum, qua nulla maior dementia fingi potest; sunt qui honesto gaudio florentes annos prorogent, mortem ac senium eludentes, quamvis et illa cum nature lege pervenerint, equanimiter laturi; quorum nisi fallor, sanum et virile consilium est. [8] Hec igitur mei consilii summa sit: depone dolorem, pelle supervacuas curas, discute tristitie nebulas, quicquid vel minimum premit, abicito; enitere, ut cum Virgilio concludam,
<quote rend="block"><l><emph>Durare</emph> et <emph>temet</emph> rebus <emph>servare</emph> secundis.</l></quote></p>
<closer><salute>Vive et vale.</salute>
<dateline>III Kal. Augustas.</dateline></closer></div2>
<div2 type="epistola"><head>4</head>
<argument><p>Revocat amicum a periculosis amoribus mulierum.</p></argument>
<p>[1] Verba michi nunc metus et dolor eliciunt; alterum forte sine altero tacitus tulissem. Scio quidem, ut iam a nemine michi videar docendus, quid est quod te et eidem vite deditos attonitos habet relictoque calle planissimo per abrupta circumvolvit; sordet omne parabile, difficilia delectant eoque magis quo ad impossibilitatem propius accedunt; aperta contemnitis, obserata temptatis, nec Dei timor nec legum reverentia nec furis aut effractoris terret infamia, precipue quod exardescitis. [2] Sicubi vel vir zelotypus vel mater anxia vel solicitus pater insignem aliquam videtur adhibuisse custodiam, nusquam tamen ardentius quam ubi femineus pudor inaccessibili sepe vallatus est, hanc vel muneribus blanditiisque perfringere vel aliquo fraudis genere transilire, dulcissimum interque preclara iuvente facinora. Quibusdam venationibus mos est sopitum cervum aut iacentem in herba leporem non tangere; prede fuga studium excitat insequentium; sic vester amor, ut eleganter ait Flaccus,
<quote rend="block"><l>Transvolat in medio posita et fugientia captat.</l></quote></p>
<p>[3] Hinc illi labores, hinc suspiria, hinc repulse, postremo ut secunda Venere propitioque Cupidine res eant, [4] hinc illa sepe supplicia et a iudiciis publicis et a privatis furoribus maritorum. [5] Cuius rei exemplum tam recens et tam clarum esse doleo; si enim et vetera et nova cessarent, abunde nuper insignis viri gravissimus casus omnes eo calle gradientes exterruisse debuerat. Quo eventu et eius qui nos dilexerat miseram nimis et miserabilem fortunam et inustam militie maculam et irreparabilem iacturam amicorum lugeo, sed super omnia indelebilem et eternam infamiam tanti viri, [6] qui non modo ardenter, quod omnium amantium comune malum est, sed cece prorsus et incaute, homo alioquin non imprudens, ad voluntariam mortem ruerit atque amens verius quam amans, ad nutum femine – et quod magis indignor, eius femine cuius, ut aiunt, non novus esset amor sed antiquum potius, si saperet, ex satietate fastidium – in eas se se intruserit angustias, ubi nec defensionis copia nec fuge nec decore tandem mortis ulla foret. [7] Itaque non inermis modo sed nudus irato coniugi victima procubuit. Desidero illum quem perdidimus, nec minus prudentiam desidero quam perdiderat ille dum se perdidit, quodque olim in Claudio Marcello flevit populus romanus, id in hoc flendum censeo, non mortem que omnibus equa est, non gladios quos multi magna sepe cum gloria pertulerunt, sed errorem tantum, ea etate presertim que inconsultos ac precipites adolescentie motus transcendisse debuerat et certe adolescentiam ipsam longe transcenderat. [8] Nescio quenam infernalis Alecto intempestivis facibus modestum pectus accendit, aut quenam dire tartaree stridentibus alis circum lumina volitantes vicine mortis providentiam abstulere. Verum huius calamitas ex earum genere est que fleri possunt, non mutari; ad te redeo, ut inconsolabili dolore pretermisso metum cui occurri potest, attingam breviter.</p>
<p>[9] Multa enim de amoris amara dulcedine tecum agere, supervacue ostentationis fuerit, quem experientia et ars Nasonem nostri temporis aut Propertium aut Catullum fecit. Ingerere tibi quid hi quid ve alii dixerunt et precipue Flaccus in sermone ilio de fugitandis amoribus matronarum pueris etiam notissimo, nichil est aliud quam pleno pectori nauseam excitare; unum quod nescio an adhuc legeris, interseram, ut intelligas antiquissimam passionem esse, quam quotidie renovat mortalis insania. [10] Plautus in ea que <title>Cistellaria</title> dicitur, duas mulierculas colloquentes facit, alteram rudem et inexpertam, alteram vero doctissimam; prioris vero interrogatio ad hunc modum se se habet:
<quote rend="block"><l>An amare occipere amarum est, obsecro?</l></quote>
Respondet altera:
<quote rend="block"><l>Namque, ecastor, amor et melle et felle fecundissimus:</l>
<l>Gustu dat dulce, amarum ad satietatem usque aggerit.</l></quote>
Sed forte dicat aliquis hoc sexui tributum cui cum passionibus animi non equa luctatio est; [11] audi ergo quid ibidem paucis interiectis validior sexus dicat:
<quote rend="block"><l>Credo ego</l></quote>
inquit,
<quote rend="block"><l>amorem primum apud homines carnificinam commentum.</l>
<l>Hanc ego de me coniecturam domi facio, ne foris queram,</l>
<l>Qui omnes homines supero atque antideo cruciabilitatibus</l>
<l>animi.</l>
<l>Iactor crucior agitor</l>
<l>... versor</l>
<l>In amoris rota, miser exanimor</l>
<l>Feror differor distrahor diripior,</l>
<l>Ita nullam mentem habeo animi.</l>
<l>Ubi sum, ibi non sum; ubi non sum, ibi est animus...</l>
<l>Ita amor lassum animi ludificat</l>
<l>Fugat agit appetit raptat retinet</l>
<l>Iactat largitur; quod dat non dat; deludit:</l>
<l>Modo quod suasit dissuadet,</l>
<l>Quod dissuasit, id ostentat.</l></quote>
[12] Et hec quidem ille. Quid autem? hec ne tibi verba tranquilli animi videntur? Crede michi, qui sic loquitur male iacet. Forte qui hoc a poeta fictum dicent, nec fallentur; sed hoc iterum expertus experto crede: nichil fingi naturalius, nichil verius dici potest. [13] Itaque quoniam – verum fateor – inescatos hamos gutturi ac blandos pedibus tuis laqueos permetuo, queso et obtestor ut vite ac saluti tue consulas deque alieno periculo, quod nostro tamen cum merore coniunctum est, propriam tibi conficias cautionem, ex grandi malo hoc saltem bonum eliciens, exemplum, quo ut nullum tristius sic nullum poterat esse conspectius. [14] Ardentibus vicini edibus aquam tuis adhibere ne differas; lubrica res est ignis et per similem materiam, flatu presertim impellente, facile serpit incendium. Quid velim intelligis et tamen de hac re multa loqui habeo, que calamus reformidat. Unum alterius comedie dictum pro conclusione inferam:
<quote rend="block"><l>Nemo ire quenquam publica prohibet via,</l>
<l>Dum ne per fundum septum facias semitam</l></quote>
et que in hanc sententiam sequuntur. Si locum queris, <title>Gurgulio</title> fabule nomen est. Denique hoc tibi suadeo quod michi, Deo gratias, persuasisse iam spero. [15] Siquid illi veteri flamme faville tepentis superfuerat, cogitatio oppressit, tempus leniit, novissime mors extinxit; quod ad hoc humane vite bellum attinet, receptui cecinisse me noveris. Vale.</p></div2>
<div2 type="epistola" n="11 Ad Nicolosium Bartholomei"><head>11</head>
<opener><salute>Ad Nicolosium Bartholomei de Luca, civem et habitatorem Venetiarum.</salute></opener>
<p>[1] Tuus hic et bonorum omnium amicus atque honestarum amicitiarum diligentissimus proxeneta, summo studio institit ut tibi aliquid scriberem. Quod cum aliquandiu recusarem, ignarus unde inciperem aut quibus verbis hominem solius fame testimonio cognitum alloquerer, evicit tandem ut calamum arriperem scripturus quicquid occurreret; quod cum fecissem, letus et voti compos abscessit. [2] Michi autem in silentio cogitanti quonam artificio familiaris epystola de nichilo texeretur, mirantique et mecum requirenti quid michi tecum rei esset que ve scribendi materia, nichil prius in animum venit quam Ciceronis illa vulgata quidem sed preclara sententia: «Virtute nichil amabilius nichilque quod magis alliciat», tantamque eius esse vim ut “eos” quoque “quos nunquam vidimus, diligamus”. Itaque confestim, veluti percussa valido aquilone nubecula, et cuntatio et admiratio omnis evanuit; iam latum scribendi campum video, [3] iamque nichil miror talem animo meo virum esse carissimum, quanquam facies eius michi hactenus quidem ne visa sit. Si enim nisi quod oculis vidimus, amare non possumus, primus et maximus amandi gradus evertitur: semet ipsum nullus amabit; nemo namque suum animum, nemo faciem suam vidit. Hoc nimirum interest, quoniam ut nos ipsos quos nunquam vidimus, amemus, natura est; ut vero alios, virtus efficit et fama, virtutis nuntia. [4] Hec est que preclarissimum regem Masinissam oblitum patrie ac pignorum tantorum Africani mei congressum coegit expetere, ac presentia tanti ducis “attonitum” e Carthaginiensium castris ad romana signa perduxit; [5] et quod instar monstri facit morum animorumque diversitas, eiusdem ducis et rei causam, sui quidem hostis sed virtutum amici honorificentissimo decreto, et supplici ac venerabunda predonum acie absentis honestavit exilium; denique divine eius originis in pectoribus hominum opinionem genuit, et nedum veris laudibus, sed etiam fabulis locum fecit. Hec est que benemeritos et viventes in terris celebrat et extinctos ad celum effert cumque eternitate victuros elicit e sepulcris. [6] Credibiliora recenseo; quantum sane quamque accensum studium, quanta inter legentes audientesque de heroum rebus solet esse contentio, amante ac venerante quolibet non quem vidit sed quem fame credidit! [7] Magnum hoc; quod sequitur maius, quoniam non modo quos non vidimus seu quos videre nequivimus, sed etiam quos odimus mediatrix illa conciliat; quod et breviter attigi et dicendum est latius. Hec est enim que odiis in amorem versis, prevalidas munitissimasque urbes expugnavit; [8] que gravissima sepe bella confecit, et Camillo quidem ferreas Faliscorum portas aperuit; Pyrrum regem ductoresque romuleos, Curium rigidumque Fabritium, quanta inter hostes esse potuit familiaritate devinxit; Porsennam superbum illum Etrurie regnatorem ab obstinata raptim obsidione distraxit. [9] Hec tantum virorum et tam multos Orientis populos unius vidue subiecit arbitrio; [10] hec ad genua Cesaris Iulii adhuc forsan grande aliquid ausuros Gallorum regulos inclinavit; hec Magnum Pompeium ad Possidonii fores, hec Alexandrum Macedonem ad Dyogenis dolium direxit; hec Tito imperatori totius humani generis consensu gloriosissimum cognomem tribuit, dilatumque Germanico in personam licet immerentis filii restituit principatum. [11] Atque ut aliquid de Hebreorum historiis attingam, hinc quoque miratrix illa Salomonis regina de tam longinquo Ierosolimam venit visura quod audierat; et legatio Machabei maria transivit amicitiam expetens Romanorum. Innumerabilia huius generis exempla se ingerunt; [12] sed ut iam longiusculam epystolam brevi fine concludam, quid hic miri est si virtus tua et fama, virtutis comes individua, multorum atque in primis latoris presentium fidei credita, me in amicitiam tuam dulcedine captum trahit, presertim cum nichil impediat, non etas, non patria, non imparitas studiorum? Confabulari tecum hactenus iocundum animo meo fuit; hinc iam michi manum solite occupationes iniciunt; tu vero vale et quotiens amicos tuos numerabis, cave, queso, ne meum sileas nomen.</p>
<closer><dateline>Sub intempeste noctis silentio, Patavi, VI Idus Ianuarias.</dateline>
<signed>Ille tuus incognitus
<lb/>prematuris frondibus laureatus.</signed></closer></div2>
<div2 type="epistola" n="13 Ad Philippum de Vitriaco"><head>13</head>
<opener><salute>Philippo de Vitriaco clarissimo musico, increpatur mollities eorum qui gloriosam dominorum vel amicorum absentiam ceu triste aliquid lamentantur.</salute></opener>
<p>[1] Amicas aures amicus sermo pulsabit non tam blandus quam verax neque tam compositus quam fidelis. Quid enim loqui verear de longinquo quod coram positus non vererer? Magna est amicitie libertas, magna securitas; qui multum diligit, nichil timet, imo vero timet omnia, et omnia circumspicit magnus amor, illa inquam omnia quibus amatum suspicatur offendi. [2] De amico quidem suo Seneca viderit, de quo ait: «non amo illum nisi offendero»; ego nichil minus velim quam te offendere. Sed absit ut offendi vero possis, veri semper acutissimus et ardentissimus inquisitor; delectare potius spero et imbecillitati animi virtutis ope succurrere, ut tantus etatis nostre philosophus, abiectis vulgi delirantis ineptiis, iam non modo viriliter sed philosophice sentias et loquaris. [3] Quid enim, queso te, ne dicam eternum sed vel diuturnum restat homini, si in animum quoque senectus admittitur? Ego quidem et ratione insita et experientia magistra et illustri etiam historico attestante didiceram «orta omnia <emph>occidere</emph> et aucta <emph>senescere</emph>». Sed ab hac ineluctabili rerum sorte mortalium exemptum animum arbitrabar, quippe qui non terrestris sed etheree substantie se se in altum vi propria et quibusdam, ut ita dixerim, nature sue alis attolleret, mortemque despiceret quodque de quibusdam vetustissimis Italie populis apud poetam legeram, quod scilicet
<quote rend="block"><l>nec tarda senectus</l>
<l>Debilitat vires animi,</l></quote>
latius extendens ad omne genus hominum referebam. [4] Cogis me in hac dubium opinione subsistere. Videris enim michi – et eloquar aperte quod sentio – videris inquam michi, vir egregie, non tam corpore quam animo senuisse; quodsi accidere tibi potuit in tanta bonarum artium copia tantaque virtutum suppellectili, quid eventurum credimus his nudis et inermibus, nullum virtutis solamen habentibus, nullum presidium literarum, his dico qui passim in triviis oberrant curis inanibus circumacti, ad nil aliud quam ad explendum turbe “numerum” ydonei “et fruges” comedere “nati”, ut eleganter ait Flaccus? Atqui hoc mihi non negaveris, si senescere animus potest, posse etiam interire, cum hauddubie ultima vite pars et quasi quidam descensus ad interitum sit senectus. [5] Quod ubi concesseris, vide quid sequitur: dulcedo enim vite omnis intercidit spe immortalitatis erepta, que una prestabat ut me hominem non dolerem, ex parte altera morti temporaliter obnoxium, nobiliori interim et, quod nature fides addiderat, utraque tandem parte victurum. Nec sum nescius mirari te quorsum tam longis anfractibus mea pergat oratio; imo vero si ingenium tuum novi, iamiam conscientia vellicante quid dicam et quid sim dicturus intelligis. [6] Est hic, ut nosti, preclarissimus pater et comunis amborum dominus Guido Boloniensis cardinalis et Sedis Apostolice legatus. Iam faciem tuam intueri videor; modestus illam rubor invasit. Non presagiebas me de manibus suis tuas literas inspecturum; quodsi eventurum cogitasses, nunquam profecto tam molliter tam demisse, nunquam – da veniam veris nominibus – tam muliebriter loquereris, et si non michi, at saltem Musis hospitibus meis parceres; que ne modo adversus te numeris suis armentur, non illarum patientia, sed temporis brevitas causa est. [7] Quid enim ais, oro te? Recognosce mecum verborum tuorum formulam; consignatis, ut dici solet, tecum agitur tabellis. Hunc ipsum dominum nostrum arguis pungis increpitas et nimus intoleranda mollitie non absentiam sed, ut tu vocas, exilium eius defles peregrinationemque sanctissimam et qua nulla gloriosior esse potest, exilii cognomine decoloras. [8] Hec nimirum est illa senectus animi quam in te lugeo, amice; nunquam quo primum michi tempore notus esse ceperas, ista dixisses. Defervuit sanguis et ille ardor egregius, quo nulli secundus videbaris, abdita quelibet et incognita perscrutandi. Ita ne inter curiositatem anxiam ultimamque segnitiem nichil est medium? Parum tibi distans India videbatur; iam Thoprobanen et siquid orientalis occeanus habet occultius, cupido metiebaris ingenio; iam ad extremam Thilen ignotis litoribus latitantem suspirabas, quoniam Orchades et Hyberne et quicquid terrarum noster fluctus alluit, ipsa vicinitate sordebat. [9] Quid autem miri si angusta animo literatissimi hominis terra erat, in hunc assidue celi verticem qui supra nos stabili temone convertitur, inque illum alium quem siqui sunt antipodes, suspiciunt, in obliquum denique solis callem inque fixas et errantes stellas infatigabili studio conscendentis? Nunc quid non dies longior evertit? [10] Esse in Italia miserum exilium reris, extra quam esse, nisi quia omne solum forti patria est, potius videri posset exilium. Pace tua dixerim, nimis tibi Parvus Pons parisiensis impressit testudinei sui arcus effigiem; nimis aures tuas subterlabentis Secane murmur oblectat; postremo nichil calceo tuo nisi gallicus pulvis insedit. Oblitus michi videris illius qui interrogatus cuias esset, mundanum se esse respondit; tu usque adeo gallus es ut Gallie fines excedere quamlibet ob causam exilium voces. [11] Est quidem, non infitior, natalis patrie dulcedo nobis insita; scio preclarissimos viros nequaquam huius affectus expertes; audio apud Livium, restitutorem urbis et imperii Camillum, quibuslibet summis ducibus parem, se se in exilio ardeatino tactum fuisse celi patrii memoria confitentem; audio Dyomedem apud Virgilium ne suam Calydona reviseret deorum invidie ascribentem; audio Nasonem suam absentiam non paucis verbis sed integro volumine deplorantem. [12] Cum hoc autem et illud scio, pusilli et invalidi animi esse, ubi honeste vacant cause, abiectis his compedibus non posse consurgere. Ingens est romanorum et externorum ducum, ingens quoque philosophorum copia, qui vel ut bellicam vel ut ingenii gloriam cumularent, vitam in perpetuis peregrinationibus exegerunt. Sed quia libentius professioni nostre viciniora commemoro, philosophorum aliquos attingam. [13] Plato relictis Athenis, ubi, si dici fas est, pro terrestri quodam numine colebatur, Egiptum primo, deinde Italiam circuivit. At quantus labor homini sedere solito! sed per omnes viarum difficultates discendi cupiditate pro vehiculo utebatur. Est et peregrinatio famosa Democriti, famosiorque Pithagore, qui semel domo egressus numquam rediit, veri flagrantior amore quam patrie; “lustravit” ergo “Egiptum”, ut ait Cicero, “Persarum magos adiit, tantas regiones barbarorum pedibus obiit, tot maria transmisit”. Cuius peregrinationis extremum si queritur, in Italiam ipsam venit, ibique reliquum vite egit et quattuor ibi lustra consumpsit, ubi tu nunc annuam domini nostri moram velut flebile exilium et prorsus perditum tempus dolea. [14] Expergiscere, expergiscere, obsecro, et ingenium tuum excita, vir insignis, atque inclinatum animum attolle. Videbis quanta opinionum nube vulgarium tenereris, dum ille tibi voces exciderunt, quas utinam non legissem. Non est exilium quod tu putas, sed brevi labore fame materia sempiterne. Hoc tibi persuadere nunc difficile est, qui, ut video, nichil extra Parisius magnificum aut delectabile suspicaris et extra illas agelli tui glebulas, quibus animum addidisti. [15] Cum vero ad te ipse redieris et profanis vulgi rumoribus exclusis te unum percuntari tibi credere malueris, bene de te sperare non desinam. Redde michi collocutorem meum, redde michi pristinum Philippum; me quidem tacente veritas perorabit; at modo non tecum sed cum altero nescio quo Philippi illius hoste conflictatio michi ista suscepta est. Quamobrem siquid forte liberius dictum legis quam blanditiarum nostri evi mos habet, ignoscito. «Iuvat enim magnifice loqui, et certe decet» ut quadam ad Ciceronem epystola Brutus ait, «adversus ignorantes quid pro quoque timendum sit».</p>
<p>[16] Ut enim ad exulem tuum revertamur, videres hunc utinam augustiorem solito et fronte siderea per urbes italicas incedentem; videres populorum ac principum concursus summo illum honore prosequentium; audires plaudentium atque faventium voces; enervati puderet elogii, neque iam exulem sed pacis et quietis auctorem atque sospitatorem reipublice nuncupares veriori vocabulo. [17] Cum enim inter Hungarie Sicilieque regna profundis odiorum fontibus scatentes bellorum cause magnam Europe partem in discrimem traherent, tanto par honeri nemo alter inventus est. Hoc Romani Pontificis iudicium, hunc sacri collegii consensum, si tu sibi miserum aut penitendum censes, quid felix faustumque dicturus sis, nescio. [18] Sed adiuro te per illam que preesse debet affectibus, rationem, quod tu michi otium cum hoc negotio, quas michi delitias cum his curis, quam michi requiem cum his laboribus comparabis? Viderit epycureum vulgus quid pronuntiet; ego tam generosum exercitium omnibus delitiis omnibusque voluptatibus pretulerim, quas somnus aut venter aut ambitio prestare potest. Omnis enim virtus, omnis gloria, omnis honesta delectatio in arduo sita est; ad obscena descendimus, conscendimus ad honesta. [19] Noli igitur domini nostri deplorare fortunam; exulem te potius credito et exilium tuum geme, qui tam procul a contemplanda illius gloria recessisti. Dolerem et ego nunc pariter vicem tuam, nisi tu iter eius miseratus, tacite quidem te felicem absentia iudicares. Gaudenti autem compati non pietatis sed dementie opus est, nisi forte miserari falso gaudio gaudentem, ea demum misericordia summa est. [20] Ceterum etsi tu ante tempus immobilis factus es, patere tamen equo animo hunc, quem tota te mente diligere certe scio, inertes moras itineri posthabuisse magnifico; virens enim etas est, corpus validum, preclarus sanguis, altum ingenium, cor magnaninum, ardens noscendi cupiditas; hi sunt stimuli quibus impulsus et Secanam et Rodanum dimittere ausus est.</p>
<p>[21] Neve solos philosophos peregrinatos atque hoc obtentu hunc regia prosapia ortum ab illorum humilitate segregandum putes, illustrioribus exemplis agam. Quattuor et viginti annos natus erat Scipio cum adversus quattuor validissimos Carthaginiensium exercitus totidemque clarissimos duces in Hispanias profectus est. [22] Inde innumerabilibus victoriis ornatus rediens, cum parta laude contentus domi manere posset, tonante per Italiam Hanibale, in Africam transire maluit, et se inter asperrima vocantem maioris spem glorie secutus est, non inde divitias relaturus sed salutem patrie, agnomen sibi; qui enim Cornelius iverat rediit Africanus. [23] Ivit ad Troiam Neoptholemus, contemptis avi precibus ac lacrimis; ivit Ulixes per omnes terras ac maria; et erat illi domi decrepitus pater, infans filius, coniux adolescens et procis obsessa, cum ipse interea circeis poculis, Sirenum cantibus, Cyclopum violentie, pelagi monstris ac tempestatibus decertaret. [24] Vir erroribus suis clarus, calcatis affectibus, neglecto regni solio et tot pignoribus spretis, inter Scyllam et Caribdim, inter nigrantes Averni vertices senescere maluit quam domi, nullam aliam ob causam quam ut aliquando senex doctior in patriam remearet. [25] Et revera si experientia artem facit, quid artificiosum quid ve alta laude dignum sperare relinquitur illi qui paterne domus perpetuus custos fuit? Boni villici est in avito rure consistere, telluris sue vim bovumque cognoscere. [26] Contra nobilis et in altum nitentis ingenii est, multas terras et “multorum mores hominum” vidisse; verissimumque est quod apud Apuleium legisti: «non immerito» enim inquit, «prisce poetice divinus auctor apud Graios, summe prudentie virum monstrare cupiens multarum civitatum obitu et variorum populorum cognitu summas adeptum virtutes cecint». Quod poeta quidem noster imitatus, suum Eneam nosti quot urbibus ac litoribus circumducit.</p>
<p>[27] Tu domino nostro compateris quod aliquid preter Parisius vidit, nec intelligis quam gratum spectaculum illi fuit ingenio oculis cernere quod cogitatione previderat. [28] «Etenim si» in Tusculano disputans Cicero ait, «aliquid assequi se putant qui ostium Ponti viderunt et eas angustias per quas penetravit ea que est nominata
<quote rend="block"><l>Argo, quia argivi in ea delecti viri</l>
<l>Vecti petebant pellem auratam arietis,</l></quote>
aut hi qui occeani freta illa viderunt
<quote rend="block"><l>Europam Lybiamque rapax ubi dividit unda»,</l></quote>
[29] quid se dominus noster adeptum putare potest, qui fractas punico aceto italicas Alpes vidit, et Cisalpine Gallie letissimos atque latissimos campos libero permensus intuitu, Mediolanum, urbem egregiam et a maioribus vestris conditam, Brixiamque et Veronam, ab eisdem vestris maioribus possessa loca, prospexit? [30] Inde petens Patavum, troici opus Anthenoris, hine Venetorum inter cuntas litoreas mirabilem atque permaximam urbem, mox cinctum fluminibus et estivis delitiis amenum parvumque Tarvisium, quam sibi sedem delegit, delectationi non tam proprie quam undique convenientium prospiciens; [31] inde ad compescendos arthoos motus Aquilegiam pretervectus Alpesque Noricas transgressus, longe lateque Germaniam peragravit, et illum olim imperii limitem Danubium, Nilo parem, mille superbum fontibus et horrificis gurgitibus estuantem attigit; inde nuper multa reversus cum laude, hodierno die minoris corpus Antonii ingenti populi devotione transvexit, que una sibi apud Patavum longiuscule more causa fuit; cui translationi ego interfui gravitatis eximie ac cerimoniarum mirator unus ex plurimis.[32] Crastino iter inceptum aget, ut sicut Adriatici fremitum maris vidit, sic thirrenas aspiciat tempestates; et primo quidem fluviorum regem transibit Eridanum; et antiquissimam civitatum Ravennam, post Ariminum, mox Fanum, inde Perusium, prevalidam urbem, atque interiacentes alias, tandem rerum caput et dominam Romam petet, quam quicunque non viderit, temere alias admiratur; cuius urbis aspectus ut interdum speciosior foret, populi romani fortuna prestabat, ut vero nunquam salutarior, iubileus annus efficiet. Voces licet exulem, ille michi videbitur felicissimus peregrinus. [33] Ibit per apostolorum limina et terram calcabit sacro martirum purpuream cruore; videbit vel muliebri linteo servatam vel in cuntarum ecclesiarum matris parietibus extantem dominici vultus effigiem; videbit ubi profugo Petro Cristus occurrit, et super preduram silicem eternum gentibus adoranda vestigia; [34] ingredietur in Sancta Sanctorum, locellum celestis gratie plenum; Vaticanum lustrabit et beatis ossibus extructum Calixti specus; incunabula et circumcisionem Salvatoris aspiciet et virginei lactis vasculum candore mirabili; videbit Agnetis anulum et divinitus extincte libidinis miraculum recognoscet; contemplabitur truncum Baptiste caput et Laurentii craticulam, et advectum aliunde Stephanum, unoque duos contentos hospitio; [35] videbit ubi Pauli fuso sanguine dulcis aque fontes eruperunt, unde nato Domino fons olei descendit in Tyberim, ubi templi pulcerrimi fundamenta estive nivis indicio iacta sunt, et ubi partu Virginis templa fortissima corruerunt; cernet lapidem infando Simonis cerebro maculatum; monstrabitur sibi Silvestri latibulum et visio Constantini et dictata celitus insanabilis morbi cura, innumerabilia quoque alia quorum partem idem ego ad Clementem sextum scribens, loquaci quondam sum complexus epystola.</p>
<p>[36] Siquando vero a celestibus ad terrena descendere libuerit, cernet romanorum principum stupenda, licet collapsa, palatia, Scipionum Cesarum et Fabiorum domos; videbit septem colles unius muri ambitu circumclusos; mirabitur latas vias, captivorum quondam agminibus angustas, et triumphales arcus subactorum quondam regum ac populorum spoliis honustos; Capitolium ascendet omnium caput arcemque terrarum, ubi olim cella Iovis fuerat, nunc est Ara Celi, unde Augusto Cesari puer Cristus ostensus est. [37] Hec ille; tu vero quotiens prata Germani et Genovefe collem contemplabere, ortum solis tibi lustrasse videberis et occasum, opinione tua felix, si tamen ulla est in errore felicitas. [38] Roma autem digressus ille, nequid nescias, per aliam Italie regionem Etruscorum urbes invisere in animo habet, gelidis ac tepentibus circumfluum fontibus Viterbium, et Urbem Veterem prerupti saxi in vertice sedentem, Senas preterea et lupa altrice et septem collibus Rome emulam civitatem, et romanorum opus ducum Florentiam, de qua nichil ad presens, nequi te michi, me tibi suspectum faciat amor patrie. [39] Inde superato rursus Apennino, per studiosam transire Bononiam atque huc iterum reverti cogitat, omnium hic legationis sue prelatorum solemne concilium acturus; atque ita tum demum Mediolanum repetet et ad levam flectens tertio transibit Apenninum, visurus et Ianuam, nec immerito; nulla enim animosior, nulla hodie verius regum civitas dici posset, si civilis inde concordia non abesset; ita per Ligusticum sinum, quo nullus amenior, per cedrinos ac palmiferos saltus, per odoriferum atque undisonum litus ad Italie finem veniet in Gallias reversus. [40] Non hec properantis tedio affecti animi signa sunt; vides ut menandreo more circumflectitur, quo et a pluribus locis adventus sui iocunditas sentiatur et generosa mens pluriformium rerum recreetur aspectibus. [41] Habet igitur exul tuus magnam gaudendi materiam: multa et magna et memorabilia vidisse, et ubique preclarissimum nomen suum illa que minuere famam solet, auxisse presentia; habet et quo letetur Italia, que inter presentis evi nubila hoc velut benigno quodam sidere serenata est; et que ab initio rerum, ut ipse non ignoras, omnium auctorum testimonio laudatissima terrarum omnium semper fuit, tantum preconem nostra etate unde non sperabat invenit. Crede enim michi, mirabere ubi eum reducem audies de rebus italicis predicantem. [42] Itaque ut iantandem aliquando concludam, si desiderium tanti patris egre fers, si solitudinem tuam et situ nimio contractam animi rubiginem lamentaris, possum humanis passionibus veniam dare; si vero vel nos illi vel illum nobis invides, prorsus satyrico dente mordendus es, quem torqueat aliena letitia. Proinde quicquid est, breve est; estas te proxima victorem faciet, redditura tibi dominum quem nobis eripiet; imaginem tamen illius nulla dies de nostris precordiis extirpabit. [43] Et quanto, putas, alacrior quantoque rerum experientior redibit, quanto non solum ceteris sed etiam semet ipso sublimior, qui tam multa oculis suis viderit et urbanitatem gallicam italica condiverit gravitate! In plausus illud tuum omnipotens vertes eloquium, pudebitque inutilium querelarum, quarum nulla quidem erat excusatio nisi quia vulgari sermone conscripte sunt, ut intelligi detur non te in illis tuam sed vulgi secutum esse sententiam, cuius cecum depressumque iudicium semper fuit. Tu vive et vale, nostri memor. Salutat te Marcus medicus compatriota Virgilii.</p>
<closer><dateline>Patavi, xv Kal. Martias.</dateline>
<signed>Ille tuus premature et ante meritum
laureatus Franciscus.</signed></closer></div2></div1>
<div1 type="capitolo"><head>XII</head>
<div2 type="epistola" n="8 Ad Lapum de Castiglionchio"><head>8</head>
<opener><salute>Facundo viro Lapo de Castiglionchio amico suo.</salute></opener>
<p>[1] Geminus michi Parnasus, alter in Italia est, alter in Gallis, qualisqualis exulantium late Pyeridum duplex domus. In ausonio Elicone felicior fui
<quote rend="block"><l>dum fata Deusque sinebant,</l></quote>
ut apud Maronem illa miserabilis amans ait, si tamen amans miserabilis et non pudicissima ac constantissima mulier fuit Dido. [2] Nunc me gallicus orbis habet et occidentalis Babilon, qua nichil informius sol videt, et ferox Rodanus estuanti Cocyto vel tartareo simillimus Acheronti. Piscatorum inops quondam hic regnat hereditas, mirum in modum oblita principii. Stupor est memorare illos, hos cernere auro honustos et purpura, superbos principum ac gentium spoliis; videre pro inversis ratibus luxuriosa palatia, et menibus clausos montes pro retibus parvis, quibus olim in estu galileo victus vix exiguus querebatur, quibus in “stagno Genesareth tota nocte laborantes nichil ceperant”, mane autem facto capta est in nomine Iesu ingens “piscium multitudo”; [3] audire nunc mendaces linguas, spectare membranas vero vacuas et pendenti plumbulo versas in retia, quibus in nomine eodem, sed in operibus Belial, credula cristianorum turba concluditur, ut mox, squamis exuta, curarum flammis et “desolatoriis carbonibus” exuratur, avari ventris expletura voraginem; cernere pro sancta solitudine frequentiam sceleratam et circumfusas acies satellitum pessimorum, pro sobriis ieiuniis voluptuosa convivia, pro peregrinationibus piis otium inhumanum et obscenum, pro nudis pedibus apostolorum niveos furum volitare cornipedes, auro instratos, auro tectos, aurum mandentes, auro denique propediem, nisi Dominus servilem luxum coerceat, calciandos. Quid multa? [4] Persarum aut “Partorum reges” dicas, quos adorari oporteat, quos “salutari sine munere” nefas sit. O hirsuti ieiunique senes, quibus laborastis, quibus agrum dominicum sevistis, quibus seta rigantes sacrum sanguinem effudistis? Mitto autem hec. His igitur nunc in locis – miserare sortem iniquissimam amici aliud forte, sed hoc certe supplicium non merentis – his ego nunc in locis, ubi puer fueram, iam senior sum, fato me liberum, ut putabam, ad puerilia rursum fastidia retrahente. [5] Itaque more meo nuper in Elicona...</p></div2></div1>
<div1 type="capitolo"><head>XVI</head>
<div2 type="epistola" n="6 (abbozzo)"><head>6</head>
<p>[1] Vir fortis, ut notum hostem et solitum pugne genus excipiat, hortatore non eget; venienti obviam procedit, de victoria prope certus de laude certissimus; gaudet experimentum sui pati, virtutemque languescere non sini. Itaque inter pulverem ac sudorem, inter enses et vulnera non modo sine consternatione sed sepe etiam cum voluptate versatur; totus in finem prominet, et laborans in spe glorie conquiescit. [2] Tibi quidem caritate frater etate fili dignitate autem pater, quem ante annos ex puero virum virtus, demum etiam ex iuvene dignitas senem fecit, longo sermone non est opus, ut intelligas, quod sacre litere locuntur, “militiam esse vitam” nostram, nec militiam modo sed bellum iuge, durissimum, sine induciis, [3] sine pace in quo bene cepisse non sufficit sed oportet si coronam victorum cupias, usque ad vite vesperam in acie stare, et adversus hostes dextra levaque sevientes, indefessa virtute consistere. [4] Hinc dura paupertas premit, hinc improvisa calamitas, vel nostra vel amicorum, hinc animi dolor, hinc corporis morbus, hic multa et varia bella fortune. [5] Nichil ulla ex parte tutum homini est; etiam cum summa tranquillitas videtur, tacitas mundus tendit insidias; [6] omnes vie laqueis sunt referte, nullum iter fuge nulla spes quietis; totum in presidio celesti et in animi virtute repositum, ut siquis acriter intendit videat melius tutiusque sibi, in bello esse quam in pace; de ea pace loquor que haberi solet in hac vita, quando corpus validum animus letus fortuna propitia est; quod raro accidit non ut sub specie pacis fraus efficacior delitescat; vera enim pace nichil melius, sed illa ut dixi, hic procuranda, alibi expectanda est. [7] Audivi pater, et usque in solitudinis mee portum turbidus rumor irrepsit, [8] te gravi morbo corporeo laborare, et fatebor imbecillitatem meam: humanitus indolui usqueadeo ut in merorem leta presentis otii mei tranquillitas verteretur, [9] nec magis tibi compaterer quam amantissimo genitori, qui in membris tuis egrotat, et fortasse gravius quam tu. Tu enim forte nunc de omni periculo liberatus es, quod spero quidem et cupio, sed propter tantum maris et terre spatium ignoro. Ille autem mestus atque anxius et continue eger est, nec ante sanus unquam erit quam te sanum viderit. [10] Ad te enim properat, omissis omnibus quibus premitur curis quarum copiam nosti, relictis negotiis, deserta domo, contempto mari, despectis alpibus, spreta hieme, omnes difficultates omnesque suas res seque ipsum obliviscitur dum te solum cogitat pius pater. [11] Hec te cogitatio multo fortiorem fecisse debuerit, dum in mentem veniet, in te patrem tuum vivere, in te etiam languere, ut genitricem taceam, ut taceam fratres, taceam sorores, taceam amicos, in quibus me non ultimum numero, qui omnes te egrotante sani esse non possumus. [12] Delectatus sum mollioribus verbis uti et pene michi lacrimas ipsa pietas elicuit. Hec tamen omnia michi imputabis, et dices: «Loquitur ut se decet, non ut illum quem alloquitur». Scio sic esse.... Tu talibus non docendus sed monendus, ut memineris mortalia ferre alto animo, calcare presentia, sperare meliora, nichil mundo fidere, te ipsum et res tuas deo communicare, in illum spes curasque omnes sine cunctatione iactare, scire ex quo die in hanc vitam intrasti, bellum te asperrimum suscepisse... acciderit te... [13] nasci et vivere et egrotare et mori nature esse, modeste ac fortiter omnia tolerare virtutis, clariorem laudem esse, quam asperitas multa deterserit. [14] Serenior fama est ex fortuna nubilosiore proveniens. Gaudere, epulari, voluptatibus affluere, sciunt omnes; fortiter egrotare, constanter si oporteat, mori, id vere viri opus est, etiam cuius licet amara perpessio, dulcis tamen futura memoria est. [15] Vulgatum poete verbum est:
<quote rend="block"><l>forsan et hec olim meminisse iuvabit.</l></quote>
Multa scribendi tempus deest; itaque summa hec est: in deo spes figenda, et ab eo poscendum auxilium, denique adversus omnia que pateris vel que peti potes firmandus est animus. [16] Curam corporis tibi non suadeo, claro medico et qui clarissimum huius etatis medicum patrem habes. Puto tibi et causas morbi tui notas et remedia; [17] animi accidentia quantum valeant ad salutem corporis nemo melius novit. [18] Equum animum exhibe, et si potes letum, et inter cetera illud cogita, forte non solum illud agi, ut inter multa dei dona, quibus te ante tempus ornavit, scias te hominem esse mortalem, sed etiam ut presenti morbo secutura sanitas dulcior michi et ego carior meis sim; [19] simul illud cogites, nichil posse cum hac solitudine comparari, in qua te Socrates noster et ego cupidissime expectamus, ubi facile divina ope suffultus et corpus invalidum reparare queas et turbidum animum serenare. [20] De qua re multa nuper scripsi quorum repetitio frustra esset. Inter has temporis angustias non vacas, sed si voles ipse tibi Socrates mittet. Hoc siluisse noluerim, nulle hic tyrannorum...</p></div2></div1>
<div1 type="capitolo"><head>XX</head>
<div2 type="epistola"><head>14</head>
<p>[1] Ascensum Zenobii nostri letus audivi; amo enim hominem amarique nos omnes ab illo certe scio. Gratulor sibi, imo non sibi sed fortune sue seu verius nostre, qui inter tot non Dei non hominum amicos saltem unum habebimus amicum; sibi vero compatior et Musis, que tale ingenium non dico perdunt sed cum indignis consortibus partiuntur. [2] Et o qualiter eunt res! Non multum tempus est quod ipse michi fraternaliter condolebat meque predulcibus aculeis urgebat quod Mediolanum, ut eius verbo utar, “turbida civitas, esset Elicon meus”. Et hoc amantissime quidem, sed, ut reor, nesciens quid Mediolanum esset, et hauddubie nesciens qualiter, quam otiose, quam solitarie, quam tranquille hic essem, loquebatur, [3] nec, puto, presagiens tam prope sibi repositum babilonicum Elicona, de quo, non coniecturis inanibus sed longa experientia magistra, si quicquid sentio loqui velim, nullus erit fandi modus. [4] Sed me alie vocant cure, et preterea satis superque odii in illo “inferno viventium” iam conflasse michi veritas videtur; ceterum ipse in dies experiendo et vivendo quid ego de suo nunc Elicone tacuerim, intelliget, et si eum novi, sepe horum meminerit verborum, et parthenopeum otium suspirabit, ditior forte sed occupatior; quantum michi nunc invisurus, si ut ego procellas suas plane novi easque vel hinc video, sic ipse otium meum nosset! Saluta eum, queso, meis verbis.</p>
<closer><signed>Franciscus Petrarca.</signed></closer></div2></div1>
</body>
</text>
</TEI.2>
