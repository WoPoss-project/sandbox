<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>De veritate prophetica</title>
      <author>Girolamo Savonarola</author>
    </titleStmt>
    <extent>207 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit001205</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Verita della profezia</title>
        <author>Savonarola, Girolamo</author>
        <editor id="ed">Leonardi, Claudio</editor>
        <editor id="ed2">Bucci, Oddo</editor>
        <publisher>SISMEL, edizioni del Galluzzo</publisher>
        <pubPlace>Tavarnuzze ; Impruneta</pubPlace>
        <date>1997</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="ita">Italiano</language></langUsage>
    <textClass>
      <keywords scheme="CDD">
        <term>231.7 - Dio. Rapporto con l'esperienza umana.</term>
      </keywords>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Correzione linguistica</item>
    </change>
    <change>
      <date>2004-05-04T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-05-04T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1 n="Titolo"><p>FRATRIS HIERONYMI SAVONAROLAE FERRARIENSIS ORDINIS PRAEDICATORVM DE VERITATE PROPHETICA DYALOGVS. </p></div1>
<div1><head>ARGVMENTVM</head>

<p>Deambulanti in secessu Hieronymo, secumque divina meditanti,  septem Spiritus sancti charismata obviam facta inducuntur sub mysticis  nominibus, quasi incogniti quidam advenae peregre disputandi  desiderio profecti. Fit singulis disserendi copia. Agitur de veritate profetica,  super his, quae per eum universae Ecclesiae, et Florentino peculiariter  populo, iam septemnium a nonagesimo supra millenum et  quadringentesimum Christi natalis anno, praenuntiata sunt. Denique, comprobata  veritate, ac disputatione absoluta, sese ipsos aperiunt.
</p></div1>
<div1 n="Liber primus"><head>LIBER PRIMVS</head>
<stage>
<hi rend="italic">Colloquutores</hi>: Vrias, Hieronymus, Eliphaz, Rechma, Iechimham, Thoralmed, Abbacuc,  Saphtam
</stage>
<sp><speaker>VRIAS.</speaker> <p>Benedicat tibi Dominus, qui fecit coelum et terram.</p></sp>
<sp><speaker>HIERONYMVS.</speaker> <p>Et vobis Dominus benedicat. At quorsum per hanc  solitudinem iter facitis?</p></sp>
<sp><speaker>VRIAS.</speaker> <p>Nempe huc paulo ante Hieronymum Ferrariensem ex Ordine  praedicatorum, quem convenire cupimus, concessisse, nobis relatum  est. Atque oportune obviam factus es, si per te forsitan nobis indicetur.  Eiusdem nanque professionis te habitus iste ostendit. </p></sp>
<sp><speaker>HIERONYMVS.</speaker> <p>At quae vos ad hunc hominem ducit causa? </p></sp>
<sp><speaker>VRIAS.</speaker> <p>Bona quidem. Vbi is eam resciverit, laetabitur plurimum. </p></sp>
<sp><speaker>HIERONYMVS.</speaker> <p>Mirum profecto, ut in tot, quibus nunc innocens agitur,  persecutionibus, tam repente nova bona se offerant.</p></sp>
<sp><speaker>VRIAS.</speaker> <p>Hinc bonum sperare licet. Nam bene facere et mala pati  Christianum est.</p></sp>
<sp><speaker>HIERONYMVS.</speaker> <p>Iam primum ex isto sermone spem bonam concipio. Sed  quinam sitis et unde profecti (si licet) quaeso, dicite.</p></sp>
<sp><speaker>VRIAS.</speaker> <p>Orientales sumus, ex peregrinis partibus huc profecti,  antiquissimumque nobis genus est. Quod a vita primaevi idiomatis nomina  nostra testantur. Primus siquidem inter hos, ego Vrias vocor, secundus  Eliphaz, tertius Rechma, quartus Iechimham, quintus Thoralmed,  sextus Abbacuc, septimus Saphtham nuncupatur. Atque omnigenam  linguam callemus. Sed age ocyus, indica nobis virum, ut prius quod  volumus, una conferamus. Ita enim nostri notitia, et unde adventus noster  sit, causaque facilius demum constabit.</p></sp>
<sp><speaker>HIERONYMVS.</speaker> <p>Eccum, et videtis et compellitis hominem.</p></sp>
<sp><speaker>VRIAS.</speaker> <p>Vah! Tune ille Hieronymus es, de quo tot circunferuntur?</p></sp>
<sp><speaker>HIERONYMVS.</speaker> <p>Qualemcunque pauperem ac pusillum cernitis, ego sum. Atque  utinam multa de me non confingerentur mendacia!</p></sp>
<sp><speaker>VRIAS.</speaker> <p>Iccirco venimus ut, re coram inspecta, nebulam hanc plane  discutiamus. Anceps enim volitat fama, et varius de te sermo fertur in  populis.</p></sp>
<sp><speaker>HIERONYMVS.</speaker> <p>Fama levis et vana est, populorumque rumor velut stipula.</p></sp>
<sp><speaker>VRIAS.</speaker> <p>Boni tamen nominis rationem curare oportet.</p></sp>
<sp><speaker>HIERONYMVS.</speaker> <p>Fateor id quidem. Sed gloriae cunctisque praeciosis rebus  praeferenda est veritas.</p></sp>
<sp><speaker>VRIAS.</speaker> <p>Te plerique sapientes (quod hi mecum pariter norunt)  temeritatis ac falsitatis aeque coarguunt.</p></sp>
<sp><speaker>HIERONYMVS.</speaker> <p>"Sapientia carnis (ut ait Apostolus) inimica est Deo. Legi enim  Dei non est subiecta, nec esse potest".</p></sp>
<sp><speaker>ELIPHAZ.</speaker> <p>At ego a sapientibus ac spiritalibus viris damnari tua  frequenter audivi.</p></sp>
<sp><speaker>HIERONYMVS.</speaker> <p>Num Spiritus sanctus sibi contrarius est?</p></sp>
<sp><speaker>ELIPHAZ.</speaker> <p>Ergo doctrinam tuam a Spiritu sancto asseris?</p></sp>
<sp><speaker>HIERONYMVS.</speaker> <p>Quidni?</p></sp>
<sp><speaker>ELIPHAZ.</speaker> <p>Sequitur, hoc pacto, adversantem tibi sapientiam, animalem  et diabolicam esse.</p></sp>
<sp><speaker>HIERONYMVS.</speaker> <p>Ita fateri oportet.</p></sp>
<sp><speaker>RECHMA.</speaker> <p>Nunquid tu solus sapiens, et tecum morietur  sapientia?</p></sp>
<sp><speaker>HIERONYMVS.</speaker> <p>Absit. Non enim dereliquit Deus plebem suam.</p></sp>
<sp><speaker>RECHMA.</speaker> <p>At pauci tibi assentiuntur.</p></sp>
<sp><speaker>HIERONYMVS.</speaker> <p>Nonne scriptum est: "Multi sunt vocati, pauci vero electi"?  Nonne pauci semper fuere sapientes?</p></sp>
<sp><speaker>RECHMA.</speaker> <p>Te ergo e sapientibus unum esse profiteris.</p></sp>
<sp><speaker>HIERONYMVS.</speaker> <p>Amici, id credo quod in excessu suo dixit Propheta: "Omnis  homo mendax". Verum in his, quae praedico, non erro.  Et gratia Dei sum id quod sum.</p></sp>
<sp><speaker>IECHIMHAM.</speaker> <p>Obsecro te, mi Hieronyme, ingenue fatere in aurem,  ne me quicquam caeles (huiusmodi enim artes optime calleo): nonne  homines fallis?</p></sp>
<sp><speaker>HIERONYMVS.</speaker> <p>Ah! Quid flagitiosius et gravi magis animadversione sit dignum?</p></sp>
<sp><speaker>IECHIMHAM.</speaker> <p>At cuipiam flagitium haud videri posset his, quae nihil obsunt,  fallaciis, homines bonos facere.</p></sp>
<sp><speaker>HIERONYMVS.</speaker> <p>Erras, frater. Omne enim mendacium eo malum est, quo  veritati fit contrarium. Nam si omnis veritas bona est, omne mendacium  malum fateri oportet. Non sunt autem facienda mala, ut eveniant  bona.</p></sp>
<sp><speaker>IECHIMHAM.</speaker> <p>Sed parva committere mala, ut maxima assequamur bona,  forte improbaverit nemo.</p></sp>
<sp><speaker>HIERONYMVS.</speaker> <p>Immo quilibet sapiens hac damnandum putabit. Sed, obsecro  te, mendacia coram omni populo ex persona Christi fingere, eademque  milies confirmando repetere, leve crimen aut venia dignum tibi  videtur? Personam primae veritatis praetendere et falsa proferre, Deumque  mendacem facere, hoccine bonum vel leve peccatum dixeris?</p></sp>
<sp><speaker>THORALMED.</speaker> <p>Tametsi fallere homines malum nosti, id tamen de  industria et astu tuo facere, te quidam aiunt, ut, quod maxime optas,  ratione hac consequaris.</p></sp>
<sp><speaker>HIERONYMVS.</speaker> <p>Si ita sit, nihil profecto sperare a Christo possum. Quid vero a  mortalibus sperare mihi liceat? Cui totus fere mundus iam infestus est.  Nunquid homines callidi et versuti, mundanaeque gloriae ac opum  appetitores, semitas meas ingrediuntur et mecum ambulant?</p></sp>
<sp><speaker>THORALMED.</speaker> <p>Nequaquam. Sed contraria incedunt via.</p></sp>
<sp><speaker>HIERONYMVS.</speaker> <p>Si ergo sola huius mundi spe detinear sique, propter optatum  aliquid obtinendum, homines fallam, fallendoque contra me divites ac  praepotentes orbemque fere totum concitem, non equidem callidus, sed  amens et insanus sim. Nec quippe fallam, sed ipse admodum fallar.</p></sp>
<sp><speaker>THORALMED.</speaker> <p>Et hoc plerique aiunt.</p></sp>
<sp><speaker>HIERONYMVS.</speaker> <p>Viri, mihi credite. Nec fallo, nec fallor.</p></sp>
<sp><speaker>ABBACVC.</speaker> <p>Nunquid tu homo non es? An non potest omnis homo  falli?</p></sp>
<sp><speaker>HIERONYMVS.</speaker> <p>Homo, inquam, sum. Sed non parum inter se distant potest et  est.</p></sp>
<sp><speaker>ABBACVC.</speaker> <p>Quid, si forte falleris?</p></sp>
<sp><speaker>HIERONYMVS.</speaker> <p>Constat mihi quod non fallor.</p></sp>
<sp><speaker>ABBACVC.</speaker> <p>Vnde tibi hoc constat?</p></sp>
<sp><speaker>HIERONYMVS.</speaker> <p>Quia Deus non mentitur. Negare nanque se ipsum non potest.</p></sp>
<sp><speaker>SAPHTHAM.</speaker> <p>Nunquid tibi locutus est Deus?</p></sp>
<sp><speaker>HIERONYMVS.</speaker> <p>Quid, si mihi locutus est? Non impossibile, non difficile, non  Deo indecens peccatores alloqui, quandoquidem pro illis crucifixus  est.</p></sp>
<sp><speaker>SAPHTHAM.</speaker> <p>Sed, obsecro, dic clarius, rudior enim sum. Vnde tibi constat?</p></sp>
<sp><speaker>HIERONYMVS.</speaker> <p>Quamvis hac in parte verum sit quod scriptum legitur: "Nemo  scit, nisi qui accipit", tamen, si deinceps patienter et pie  audieritis, Deo favente, plane intelligetis me nec omnino fallere  quenquam, nec falli.</p></sp>
<sp><speaker>SAPHTHAM.</speaker> <p>Id scilicet audire, maxime cupio. Quamquam enim litterarum  maxime ignarus sum, non nihil tamen rerum usus me edocuit, et aetas  ipsa cautiorem effecit. </p></sp>
<sp><speaker>HIERONYMVS.</speaker> <p>Nisi forte istos pigeat, morem utique geram.</p></sp>
<sp><speaker>VRIAS.</speaker> <p>Immo omnes sermonem tuum libentissime attendemus,  singulique, ut ordo noster poscit, respondebimus.</p></sp>
<sp><speaker>HIERONYMVS.</speaker> <p>Ipse quoque hoc hodie lucro apponam, ut a vobis abeam  doctior.</p></sp>
<sp><speaker>VRIAS.</speaker> <p>En locus hic nos invitat. Consedeamus ad fontem hunc, inter  virentes herbas, sub frondosa hac platano, ut quietius iucundiusque  tecum de illuminationibus divinis conferamus.</p></sp>
<sp><speaker>HIERONYMVS.</speaker> <p>Vt lubet, iam sedeamus. Vos profecto admiratione dignos  intueor, quinimmo incredibili intus praecordia sentio flagrare desiderio.  Insuper septenarius iste numerus, quem impletis, in Scripturis valde  commendatus, aliquid in fronte boni pollicetur.</p></sp>
<sp><speaker>VRIAS.</speaker> <p>Missa haec, quaeso, ac nobis edissere potius, quomodo non  falleris.
</p></sp></div1>
<div1 n="Liber secundus"><head>LIBER SECVNDVS</head>
<stage>
Hieronymus, Vrias
</stage>
<sp><speaker>HIERONYMVS.</speaker> <p>Ad te primum, o Vria, cum sis istorum dux, oratione  convertar. Quaero abs te: cuius coloris lilium sit?</p></sp>
<sp><speaker>VRIAS.</speaker> <p>Nimirum albi.</p></sp>
<sp><speaker>HIERONYMVS.</speaker> <p>Putasne in hoc te decipi posse?</p></sp>
<sp><speaker>VRIAS.</speaker> <p>Nequaquam.</p></sp>
<sp><speaker>HIERONYMVS.</speaker> <p>Cur?</p></sp>
<sp><speaker>VRIAS.</speaker> <p>Video.</p></sp>
<sp><speaker>HIERONYMVS.</speaker> <p>Certum ergo habes, lilium esse album.</p></sp>
<sp><speaker>VRIAS.</speaker> <p>Certum.</p></sp>
<sp><speaker>HIERONYMVS.</speaker> <p>Si universus urbis nostrae populus lilium non esse album pari  voce asseveraret, oculone tuo potius an universo populo credendum  putares?</p></sp>
<sp><speaker>VRIAS.</speaker> <p>Oculo certe meo.</p></sp>
<sp><speaker>HIERONYMVS.</speaker> <p>Si vero sapientes rationibus et argumentis plurimis lilium  nigrum esse contenderent, eisne fidem adhiberes?</p></sp>
<sp><speaker>VRIAS.</speaker> <p>Minime.</p></sp>
<sp><speaker>HIERONYMVS.</speaker> <p>Si omnes homines uno ore contra te attestarentur, dicentes:  "Falleris, eo quod lilium nequaquam album, sed nigrum est", tecumne  diceres: "Cur soli mihi ita videtur? fallor equidem. Lilium candorem  non habet".</p></sp>
<sp><speaker>VRIAS.</speaker> <p>Labiis quidem id pronuntiare possem, sed mihi ipsi persuadere,  impossibile arbitrarer.</p></sp>
<sp><speaker>HIERONYMVS.</speaker> <p>Vnde hoc?</p></sp>
<sp><speaker>VRIAS.</speaker> <p>A forma. Naturales enim inclinationes formas rerum secuntur.  Quibus ipsae res a natura constitutae, nisi impediantur, certissime ad suos  fines tendunt ac perveniunt. Ita quoque, quod virtus visiva non possit  in colorum cognitione decipi, est a forma et a natura.</p></sp>
<sp><speaker>HIERONYMVS.</speaker> <p>Si hoc a forma esset et a natura, quolibet tempore videri posset.  Quod enim naturale est, semper adest. In tenebris autem visum  habemus et minime videmus.</p></sp>
<sp><speaker>VRIAS.</speaker> <p>Natura visus non recipit, ut in tenebris sed in lumine videat,  quo medium fiat actu diaphanum, obiectique species per ipsum ad  oculum deferatur, eundemque informet, atque ita informatus videat.</p></sp>
<sp><speaker>HIERONYMVS.</speaker> <p>Virtute ergo luminis sensus visus informatur, ut colores discernat.</p></sp>
<sp><speaker>VRIAS.</speaker> <p>Vtique. Nam sine lumine quis videre queat? </p></sp>
<sp><speaker>HIERONYMVS.</speaker> <p>Putasne in aliquo visum falli?</p></sp>
<sp><speaker>VRIAS.</speaker> <p>Circa proprium obiectum, si debita adsit distantia, nunquam  fallitur. Secus vero est circa commune obiectum et per accidens.</p></sp>
<sp><speaker>HIERONYMVS.</speaker> <p>Docte loqueris. Crebro etenim ob nimiam distantiam colores  rerum, sicuti sese habent, non discernimus. Similiter circa commune  obiectum, idest circa magnitudinem, figuram, motum, quietem et  numerum, fallimur; dum putamus nonnunquam solem parvae  magnitudinis, et aves in aere sublimes rotundae figurae stellas scintillare, coelum  quiescere et ut, circunducta virga, plures apparent. In obiecto autem  per accidens plurima subit decoeptio; qui enim ex colore saporem  diiudicat, frequentissime errat.</p></sp>
<sp><speaker>VRIAS.</speaker> <p>Quorsum haec? De propheticis visionibus loqui institueramus, et  ad physicas quaestiones divertimus.</p></sp>
<sp><speaker>HIERONYMVS.</speaker> <p>Non ab re haec locuti sumus.</p></sp>
<sp><speaker>VRIAS.</speaker> <p>Perge, igitur.</p></sp>
<sp><speaker>HIERONYMVS.</speaker> <p>Video te, apprime in philosophya eruditum, circa ea quae dicta  sunt, recte sentire; iccirco iucundior mihi tecum erit sermocinatio. Dic  ergo iterum. Si constat lilium esse album, unde hoc constat?</p></sp>
<sp><speaker>VRIAS.</speaker> <p>Video.</p></sp>
<sp><speaker>HIERONYMVS.</speaker> <p>Solem vides, attamen falleris, dum exiguae magnitudinis sese  conspectui offert.</p></sp>
<sp><speaker>VRIAS.</speaker> <p>Dixi circa proprium obiectum visum non falli.</p></sp>
<sp><speaker>HIERONYMVS.</speaker> <p>Quare?</p></sp>
<sp><speaker>VRIAS.</speaker> <p>Quia unumquodque secundum inditam sibi formam operatur.  Dum ergo visus specie albedinis informatur, non potest aliud de lilio  iudicare; quemadmodum et grave, prout gravitatem habet, alio quam  ad centrum moveri non potest.</p></sp>
<sp><speaker>HIERONYMVS.</speaker> <p>Ecce ergo quod in lumine corporeo (etiam si velit) homo circa  quaedam falli non valet.</p></sp>
<sp><speaker>VRIAS.</speaker> <p>Concedo. Sed quid ad rem?</p></sp>
<sp><speaker>HIERONYMVS.</speaker> <p>Sicut igitur proprium obiectum visus se habet ad ipsum, ita se  habet proprium obiectum intellectus ad ipsum intellectum, ut circa id  non decipiatur.</p></sp>
<sp><speaker>VRIAS.</speaker> <p>Verum est. Quilibet enim in se ipso manifestissima quaedam ita  experitur, ut circa ea nullatenus errare queat. Et philosophi omnes  fatentur, intellectum nostrum circa "quod quid est" (ut eorum vocabulo  utar) et circa prima principia falli non posse. Vnde Aristoteles ait: "In  foribus quis delinquet?".</p></sp>
<sp><speaker>HIERONYMVS.</speaker> <p>In quibus ergo magis fallitur intellectus?</p></sp>
<sp><speaker>VRIAS.</speaker> <p>In his, quae a sensu remotiora sunt (quia omnis nostra cognitio  incipit a sensu), magis errare videtur. Nam in mathematicis, quae etiam  a sensu apprehenduntur, demonstrationes invenit, in quibus vel  nunquam vel rarissime fallitur; in naturalibus autem saepissime errat; de  divinis vero perexiguam et fere nullam habet cognitionem.</p></sp>
<sp><speaker>HIERONYMVS.</speaker> <p>Ex his ergo, quae diximus, constat "quod quid est" et prima  scientiarum principia se habere ad intellectum, sicut se habet non  multum distans vel proximus color, et lux ad visum. Mathematicae vero  conclusiones sicut distans a visu color, quem quanto fit propinquior  certius cognoscit. Naturalia autem sicut obiectum commune,  supernaturalia vero sicut obiectum per accidens.</p></sp>
<sp><speaker>VRIAS.</speaker> <p>Ita est profecto. Sed adhuc quo tendas non video.</p></sp>
<sp><speaker>HIERONYMVS.</speaker> <p>Nihil a proposito devium in praedictis cognosces, si (ut coepisti)  mihi docte responderis.</p></sp>
<sp><speaker>VRIAS.</speaker> <p>Perge.</p></sp>
<sp><speaker>HIERONYMVS.</speaker> <p>Tune tantum nomine an etiam re ipsa Christianus es?</p></sp>
<sp><speaker>VRIAS.</speaker> <p>Ah! Cur me quasi suspectum tentas?</p></sp>
<sp><speaker>HIERONYMVS.</speaker> <p>Iocari interdum libet.</p></sp>
<sp><speaker>VRIAS.</speaker> <p>Non equidem ioco abs te prolatum puto. Saepe enim accepi  quod eos, qui tibi non credunt, non esse Christianos dicere ausus sis.</p></sp>
<sp><speaker>HIERONYMVS.</speaker> <p>Ne mihi succenseas, obsecro. Non enim eos qui non credunt,  sed qui protervo et obstinato animo contradicunt, dixi non esse vere  Christianos.</p></sp>
<sp><speaker>VRIAS.</speaker> <p>Quamobrem?</p></sp>
<sp><speaker>HIERONYMVS.</speaker> <p>Quia nemo divinis revelationibus obstinato potest animo  contradicere, nisi supernaturale fidei lumen amiserit. Neque enim omnia,  quae a Deo revelantur, credere tenemur, sed eis praesertim pertinaciter  contradicere non debemus, cum scriptum sit: "Prophetias nolite  spernere; omnia probate, quod bonum est tenete". </p></sp>
<sp><speaker>VRIAS.</speaker> <p>Siquo argumento ea, quae dicis, a Deo emanasse constaret, nemo  eis contradiceret. Sed dubia impugnare, quid culpae est? </p></sp>
<sp><speaker>HIERONYMVS.</speaker> <p>Nihil ego contra rationem naturalem, nihil contra sacras  Scripturas, nihil contra sanctae Romanae Ecclesiae doctrinam in medium  unquam attuli: sed omnia rationi et Scripturae plurimum consona, et  Deo possibilia, et factu facillima. Qui ergo pervicaci animo illis  repugnat, cum nulla ratione nullaque auctoritate infringi possint, nonne  stultitiam suam et infidelitatem ultro ostendit?</p></sp>
<sp><speaker>VRIAS.</speaker> <p>Vere stultus est, qui sine ratione loquitur; nec leviter peccat,  qui talibus sese rebus temere ac obnixe opponit; nec mediocre subit  conscientiae discrimen. Quia si illa a Deo sunt, sicut esse possunt, hic  divino lumini contrarius est. Sed qua ratione eum infidelem voces, non  video. Potest enim quis peccare, superstite tamen apud ipsum fide.  Nam fides potest esse informis.</p></sp>
<sp><speaker>HIERONYMVS.</speaker> <p>Fides est supernaturale lumen, quod intellectum nostrum ad  assentiendum firmiter his, quae non videntur sed divinitus revelantur,  inclinat. Sicut ergo grave, quamvis non actu, semper per omnes mundi  partes tendat ad centrum, per omnes tamen ad ipsum tendere potest; ita  et lumen fidei, quamvis non omnia a Deo revelata actu credat, omnia  tamen credere potest. Et quemadmodum grave, etsi non per omnes  mundi partes inclinetur deorsum, tamen nunquam sursum potest per se  elevari: adeo quod, si milies sursum iaciatur, propter gravitatis formam,  semper deorsum inclinantem, in aere stare non potest; ita, quamvis  non omnibus, quae a Deo revelata sunt, quis actu credat, nemo tamen  pervicaci animo eis contradicere potest, stante habitu fidei, quae semper  vel ad assentiendum, vel saltem ad non obstinate dissentiendum eis,  inclinat. Manifestum est ergo illum carere fidei lumine et, per  consequens, non esse Christianum, qui obstinato his quae praediximus animo  contradicit, cum sint a Deo.</p></sp>
<sp><speaker>VRIAS.</speaker> <p>Ratio profecto haec verissima est. Non enim potest quis  constanti animo negare huiuscemodi revelata, quae nec contra rationem,  nec contra doctrinam Ecclesiae sunt nec esse possunt, nisi penitus a fide  devius. Nam cur eis contradicat, non video, nisi quia nullam penitus  esse fidem tenet. Si enim fidem haberet, nimirum eventum rei  expectaret et quae possibilia Deo sunt, non negaret. Quid est ergo obstinato  animo huiusmodi nolle credere, nisi haec impossibilia esse omnino  affirmare? Quid autem hoc est, nisi totam fidem negare? Sed ingenue  fateor, me non facile rebus huiusmodi credidisse, neque tamen animo  praesertim obstinato eis repugnasse, sed aliquo tamen pacto addubitasse.  Scriptum est enim: "Qui cito credit, levis est corde".</p></sp>
<sp><speaker>HIERONYMVS.</speaker> <p>Qui talis est, perfacile sanari potest. Infirmus enim, si virtutem  naturalem non omnino debilitatam habeat, curatu facilis est.</p></sp>
<sp><speaker>VRIAS.</speaker> <p>Crede mihi, Hieronyme, fidelis ego sum, nihil penitus in  orthodosa haesitans fide.</p></sp>
<sp><speaker>HIERONYMVS.</speaker> <p>Equidem, tametsi ita locutus sum, hoc de te sentio.</p></sp>
<sp><speaker>VRIAS.</speaker> <p>Revertamur ergo unde digressi sumus.</p></sp>
<sp><speaker>HIERONYMVS.</speaker> <p>Si vere Christianum te profiteris, nonne absque ulla  dubietate fidei articulos ad unguem veros esse concedis?</p></sp>
<sp><speaker>VRIAS.</speaker> <p>Vtique verissimos.</p></sp>
<sp><speaker>HIERONYMVS.</speaker> <p>Ergo, omni semota ambiguitate, certus es. </p></sp>
<sp><speaker>VRIAS.</speaker> <p>Ita est.</p></sp>
<sp><speaker>HIERONYMVS.</speaker> <p>In quo igitur lumine certus es? In solarisne huius globi, aut in  naturalis rationis lumine confirmaris?</p></sp>
<sp><speaker>VRIAS.</speaker> <p>In neutro.</p></sp>
<sp><speaker>HIERONYMVS.</speaker> <p>In quo ergo?</p></sp>
<sp><speaker>VRIAS.</speaker> <p>In lumine fidei supernaturaliter infuso. Nam quae fidei sunt,  nec corporaliter videri possunt, nec ratione capi.</p></sp>
<sp><speaker>HIERONYMVS.</speaker> <p>Et quomodo in lumine illo certior effectus es?</p></sp>
<sp><speaker>VRIAS.</speaker> <p>Quemadmodum scilicet, praesentibus radiis solaribus, anima,  per oculum ad colores intendens, non fallitur, et naturali lumine  rationis circa proprium obiectum et prima principia intellectus errare  nequit, ita, assistente lumine fidei, quaecunque in Scripturis sacris et in  ecclesiastica doctrina continentur, constantissime credimus, adeo ut nulla  ratione ab eis dissentire vel ambigere valeamus.</p></sp>
<sp><speaker>HIERONYMVS.</speaker> <p>Vnde provenit haec fidei constantia?</p></sp>
<sp><speaker>VRIAS.</speaker> <p>A natura luminis fidei. </p></sp>
<sp><speaker>HIERONYMVS.</speaker> <p>Putasne quaecunque in ipsis Scripturis continentur, a nobis  aequaliter credi et cognosci?</p></sp>
<sp><speaker>VRIAS.</speaker> <p>Omnia quidem implicite pari ratione, idest quia a Deo  revelata sunt, creduntur et cognoscuntur. Non tamen explicite: quaedam  enim magis, quaedam minus in Scripturis expressa sunt.</p></sp>
<sp><speaker>HIERONYMVS.</speaker> <p>Profer exempla, ut perspicue magis intelligamus.</p></sp>
<sp><speaker>VRIAS.</speaker> <p>Quemadmodum sane de visu dictum est, quod circa proprium  obiectum, debita interiecta distantia, non fallitur, ita in Scripturis  quaedam adeo expressa et quotidie provulgata sunt, ut fidelis quicumque  est, ea indubitanter asserat et credat: velut unum esse Deum, eumque  coeli et terrae creatorem atque universi gubernatorem, et Iesum esse Dei  filium, mediatorem Dei et hominum, et caetera huiusmodi. Quae ita in  sacra pagina explanata sunt, ut nullus tergiversationi pateat locus.  Quaedam vero se habent sicut proprium visus obiectum remote ab oculo  distans, cui facile appropinquare et ipsum certe cognoscere possumus, ut  est sanctae Trinitatis mysterium et veri Filii Dei incarnatio, quae, nisi per  peccati interpositionem longe fuerimus, ex Scripturis sane cognoscere  poterimus. Heretici enim, quia longe positi erant, in his caecutientes  multipliciter delinquebant. Quaedam vero sicut obiectum commune se  habent, in quo saepe fallimur, nisi cum ratione huic fallaciae occurramus:  ut puta quae de futuro Ecclesiae statu scriptis habentur, quia obscure  tradita sunt, difficilius praesertim in particularibus, cognoscuntur. Iccirco,  in illis interpretandis, pie et caute incedendum est, nihilque  asseverandum, quod in aliquo ipsius Scripturae loco vel Ecclesiae doctrina non  exprimatur vel ea ratione probari queat, qua nullus supersit dubitationi  locus. Quaedam vero se habent sicut obiectum per accidens, ut sunt  aliqua de Trinitate subtilia, et de unione humanitatis ad Verbum, deque  Eucharistia, de angelicis hierarchiis, divinis iudiciis ac similibus, quae a  ratione naturali et ab his, quae in Scripturis coniicimus, longius distant.</p></sp>
<sp><speaker>HIERONYMVS.</speaker> <p>Perspicaciter profecto haec considerasti. Quae enim in ipso  intellectu percipiuntur, ad obiecta visus superius contulimus. Ex quibus  cognoscere possumus, quam apte visibilia invisibilibus comparentur, ut  nemo iam dubitare queat, quin ipsa corporea et palpabilia sint  incorporeorum et invisibilium umbra quaedam et imago.</p></sp>
<sp><speaker>VRIAS.</speaker> <p>Sed cur haec tam longo sermone discussimus? Cupiebam enim  scire quomodo (ut asseris) in iis, quae praedixisti, non falleris, et ad alia  divertimus.</p></sp>
<sp><speaker>HIERONYMVS.</speaker> <p>Non haec a nostro sunt instituto aliena. </p></sp>
<sp><speaker>VRIAS.</speaker> <p>Dic, obsecro, quid ad rem faciant. Ne me amplius remorare.</p></sp>
<sp><speaker>HIERONYMVS.</speaker> <p>Nonne ultro confessus es, in lumine tam corporeo quam  naturali et supernaturali quaedam adeo perspicua, ut nulla seu videntibus  seu intelligentibus credentibusve dubitatio relinquatur? </p></sp>
<sp><speaker>VRIAS.</speaker> <p>Equidem. </p></sp>
<sp><speaker>HIERONYMVS.</speaker> <p>Nunquid haec demonstratione aut ratione aliqua manifesta sunt? </p></sp>
<sp><speaker>VRIAS.</speaker> <p>Nequaquam, sed in ipso lumine.</p></sp>
<sp><speaker>HIERONYMVS.</speaker> <p>Putasne quod alterius rationis lumina, praeterquam huius,  inveniantur? </p></sp>
<sp><speaker>VRIAS.</speaker> <p>Alterius certe inveniuntur. Nam beati in lumine gloriae plurima  quae vident clarissime cognoscunt. Nullo tamen rationis discursu illa  comprehenduntur, sed omnibus eo lumine perfusis per se patent. </p></sp>
<sp><speaker>HIERONYMVS.</speaker> <p>Putasne prophetiae lumen eiusdem esse speciei, cuius et  fidei lumen?</p></sp>
<sp><speaker>VRIAS.</speaker> <p>Minime. Alioquin omnes vere Christiani essent prophetae.</p></sp>
<sp><speaker>HIERONYMVS.</speaker> <p>Non credis hoc lumen ita ad proprium obiectum, et ad sua  primo intellecta, sicut lumina praecedentia se habere?</p></sp>
<sp><speaker>VRIAS.</speaker> <p>Porro ita fateri oportet.</p></sp>
<sp><speaker>HIERONYMVS.</speaker> <p>Cur ergo de his quae praenuntiavi, quomodo certus sim, quaeris?  Quasi de ipsis, praeterquam rationibus et signis, certior fieri homo non  possit. Quis enim rationes veritatis primorum principiorum, nisi  insanus, quaerat? Aut quis, nisi caecus, lilium esse album dubitet, optetve per  rationes ac signa in his confirmari? Ita qui futurorum certitudines putet,  quae nulla ratione probari queunt, non aliter quam per signa et rationes  habere se posse, manifestum inscitiae suae dabit tarditatisque  argumentum. In lumine enim prophetiae ita constant, ut tale lumen  habenti, nullam omnino dubitationem relinquere possint.</p></sp>
<sp><speaker>VRIAS.</speaker> <p>Si eiusmodi lumine illustraris, haud falli te posse arbitror.</p></sp>
<sp><speaker>HIERONYMVS.</speaker> <p>Non ullo meo merito, sed clementissimi Dei munere et gratia  id mihi concessum (quoniam ratione me cogis) humiliter fateor.</p></sp>
<sp><speaker>VRIAS.</speaker> <p>Cave ne non humiliter sed arroganter sit dictum.</p></sp>
<sp><speaker>HIERONYMVS.</speaker> <p>Non falsum mihi arrogo, sed acceptum ad laudem Dei et  proximorum salutem confiteri non erubesco.</p></sp>
<sp><speaker>VRIAS.</speaker> <p>Praeciosum sane munus est.</p></sp>
<sp><speaker>HIERONYMVS.</speaker> <p>Nonne legisti Apostolum dicentem: "Si habuero prophetiam et  noverim mysteria omnia et omnem scientiam, et si habuero omnem  fidem, ita ut montes transferam, charitatem autem non habuero, nihil  sum"?</p></sp>
<sp><speaker>VRIAS.</speaker> <p>Scio quod omnium horum maior est charitas. Hoc tamen  praeclarum est.</p></sp>
<sp><speaker>HIERONYMVS.</speaker> <p>Praeclarum sane et rarum est. Hominem nihilominus iustum  non reddit.</p></sp>
<sp><speaker>VRIAS.</speaker> <p>Quin immo ita rarum est, ut hac tempestate nemo fere credat,  prophetas in terris amplius inveniri posse.</p></sp>
<sp><speaker>HIERONYMVS.</speaker> <p>Tune ad eorum numerum accedis?</p></sp>
<sp><speaker>VRIAS.</speaker> <p>Absit. Persaepe enim quosdam (ut sibi videbantur) sciolos  coargui, qui aut ignorantia aut livore ducti, dicere ausi sunt post Ioannem  Baptistam prophetiae lumen defecisse, ostendens illis non solum ipsos  apostolos et evangelistas, sed innumerabiles post hos quolibet tempore  prophetasse, ut ex historiis patet, quas, cum te latere non putem,  recensere modo superfluum est. Sed abs te rursum exigo: num omnia,  quae vides et praenuntias, aeque tibi certa sint.</p></sp>
<sp><speaker>HIERONYMVS.</speaker> <p>Si, quo haec probantur, medium attendamus, unum est semperque  aequale, Deus scilicet. Quia enim a Deo revelata sunt, firmiter credimus.  Lumen pariter, quo haec a Deo esse cognoscimus, unius rationis est. Hac  itaque ex parte aeque certa habentur. Verum si singularium cognitionem  inspiciamus, quaedam magis quaedam minus evidente offeruntur. </p></sp>
<sp><speaker>VRIAS.</speaker> <p>Rem mihi per exempla apertius indicari cupio. </p></sp>
<sp><speaker>HIERONYMVS.</speaker> <p>Praesto equidem sum. Quaedam enim se habent, sicut obiectum  visus proprium cum debita distantia ad oculum, quae scilicet in ipso  lumine plane videntur (cui simile est cum Esaias virginem vidit filium  parituram et ait: "Ecce, virgo concipiet et pariet filium").  Quaedam vero sunt, sicut proprium visus obiectum, ab oculo longe  distans: et talia sunt, quae imperfecte cognoscuntur; prophetae siquidem  de imperfecto ad perfectum perveniunt: dum primitus aliqua confuse  cognoscunt, quae deinde apertius eis demonstrantur (quapropter in  libris prophetarum eadem primo dicta saepius ad evidentiorem  repetuntur expressionem). Quaedam se habent ut obiectum commune ad  visum. Cuiusmodi sunt quae eis demonstrantur, nihilominus sub  conditione delitescunt; et in his, absque Dei nova inspiratione et ductu,  prophetae nonnunquam decipi possent, dum conditionem habentia  absoluta dicta putarent. In quibus tamen, quamvis ea, ita iubente Deo,  absolute pronuntient, animum suspendunt. Quo enim modo Deus  iubet, ea pronuntiari oportet (quemadmodum Ionas, de prophetiae  conditione anceps, absolute nihilominus Ninive subversionem  pronuntiavit). Quaedam autem se habent, sicut obiectum per accidens, quod  a visiva potentia per se non attingitur; quaedam enim virtute  prophetici luminis non attingit propheta, sed, ex praecedentium coniectura  ratiocinando, illa cognoscere conatur. In his autem multo magis quam  in praecedentibus falli potest, quia frequenter non bene discurrit,  eo quod tanta est altitudo divitiarum sapientiae et scientiae Dei, ut  incomprehensibilia sint iudicia eius et investigabiles viae eius. Quia  vero in his propheta se decipi posse intelligit, nihil eorum pro certo  asseverat. </p></sp>
<sp><speaker>VRIAS.</speaker> <p>Ecce nunc perpendo, quorsum de corporea luce et visu, et de  lumine rationis et intellectus, nec non de lumine fidei, diligens superior  tendebat interrogatio. Sed dic, obsecro: si propheta quandoque  decipi potest, cur fides ei semper adhibenda est?</p></sp>
<sp><speaker>HIERONYMVS.</speaker> <p>Phophetae divinitus Ecclesiae concessi, ut medii sint inter Deum  et populum, tam efficaciter a Deo et illuminantur et gubernantur, ut  in iis, quae vident, quaeque in nomine Domini praenuntiant, nullatenus  decipiantur. Hoc enim ad populi subversionem et fidei derogationem  maxime pertineret. Sed si in aliquem incidunt errorem, statim  corriguntur, ut de Nathan legitur, qui David, domum Dei aedificare  cupienti, respondit, ut faceret quae cogitaverat, quia Dominus cum ipso  erat; unde, statim a Domino commonitus, dictum revocavit. Quod  tamen ita raro contingit, ut de nemine alio simile quicquam me legisse  meminerim. Alioquin si in eiusmodi errores labi sinerentur, non  possent a veris errata discerni ac, veritate promiscua, quid superesset, nisi  ut omnis prophetiae autoritas confunderetur?</p></sp>
<sp><speaker>VRIAS.</speaker> <p>Praeclare mihi satisfactum est. Teneo enim modo, qua ratione,  in cognitione et vaticinio contingentium futurorum, quis falli non  possit. Nec te amplius super hoc laborare oportet. Cuilibet enim ex  praedictis res ipsa facile constare potest. Cedam itaque aliis, ut  dubitationes suas explicent, et per te pariter illae solvantur.
</p></sp></div1>
<div1 n="Liber tertius"><head>LIBER TERTIVS</head>
<stage>
Eliphaz, Hieronymus
</stage>
<sp><speaker>ELIPHAZ.</speaker> <p>Etsi tuae ad Vriam responsiones veritatem sapiunt, nondum  tamen undique mihi satisfactum est. Ad hunc siquidem usque  terminum disputatio nostra pervenit, quod eorum, quae praenuntiasti,  certitudo a lumine prophetiae provenit, in quo falli nemo potest. Cuius ratio  nondum mihi satis explorata est. </p></sp>
<sp><speaker>HIERONYMVS.</speaker> <p>Cur non?</p></sp>
<sp><speaker>ELIPHAZ.</speaker> <p>Intelligo, inquam, quod prophetiae lumine illustratus, in iis quae  in illo lumine videt, falli nequeat. Sed plerique a diabolo decepti  eiusmodi lumen habere se putant, cum tamen id non habeant, et hoc  pacto seducti, prorsus falsa persuasione falluntur. In quem et tu  errorem forte illaberis.</p></sp>
<sp><speaker>HIERONYMVS.</speaker> <p>Nunquid hominis intellectum diabolus ita in rebus falsis et in  futuris contingentibus obfirmare potest, ut omnem ex animo erroris  ambiguitatem suspitionemque tollat? cum in veris etiam multis et  plerumque validissimis rationibus adhibitis, vix intellectus ipse  immobiliter sisti queat?</p></sp>
<sp><speaker>ELIPHAZ.</speaker> <p>Legimus quidem in <hi rend="italic">Vitis sanctorum Patrum</hi> quemadmodum astu  suo diabolus quosdam crebro alliciens, dum se in angelum lucis  transfigurat, nonnulla, quae ipse scire potuit, ex futuris vera praedixit.  Cunque ex dicto venissent, ita sibi quasi angelo Dei eorum animum ad  assentiendum devinxit, ut deinceps illi dubitare nihil potuerint.</p></sp>
<sp><speaker>HIERONYMVS.</speaker> <p>Miror profecto, quomodo hi tam firmiter figantur, ut nulla  haesitatione subtitubent, quandoquidem multi, etiam fidei lumine  confirmati, nonnunquam de fide tententur. Diabolicis enim suggestionibus  nullum supernaturale lumen fidem facit, sed eorum tantum opinio  emergit. Opinio autem est habitus ad unam partem trahens intellectum  cum formidine alterius. Quae igitur in his soliditas esse potest, ut mens  decoepta non vacillet?</p></sp>
<sp><speaker>ELIPHAZ.</speaker> <p>In rebus materialibus nosti, quod quanto metallum durius est,  tanto difficilius flectitur, atque, ubi curvatum fuerit, difficulter etiam ad  rectitudinem redit. Ita et in intellectibus, quanto a materia magis  recedunt, tanto naturae sunt stabilioris. Iccirco difficile est, elatos  intellectus rationibus convincere, et praesertim a propriis vel suscoeptis semel  opinionibus (licet falsis) revocare. Quis enim diabolum a mala et  perversa electione, in qua obstinate perseverat, divertere queat? Multi  igitur, propter assiduam ipsorum cum daemone conversationem, in  superbia ei similes efficiuntur, spiritu videlicet, non carne peccantes, atque  ita in suis opinionibus figuntur, ut a nemine dimoveri aut avelli possint;  quia diabolica obnubilatione, quod semel eis placuit, amplius displicere  non potest.</p></sp>
<sp><speaker>HIERONYMVS.</speaker> <p>Aliud est quemquam in falso ac malo obstinatum esse, aliud  item siquis, nihil omnino haesitans, falsum pro vero accipiat. Diabolus  enim, falsa et mala sciens volensque, prosequitur, et ex malitia peccat.  Ita multi quoque, erroris conscii vel saltem dubitantes, ex superbia aliis  cedere nolunt; neque ex ignorantia, sed ex superbiae tumore dubia pro  certis vel falsa pro veris affirmant.</p></sp>
<sp><speaker>ELIPHAZ.</speaker> <p>Immo ex occulto etiam ipsius superbiae fomite plerumque  decoepti, se in lumine esse existimant, cum in densa tenebrarum caligine  versentur. Et, sicut de multis frequenter accepimus, et in <hi rend="italic">Vitis sanctorum  Patrum</hi> legimus, dubia pro certis asseverant.</p></sp>
<sp><speaker>HIERONYMVS.</speaker> <p>Hi profecto somniantibus similes sunt, qui se vigilare putant  dormientes. Nam visiones somniorum plerumque discursum et  ratiocinationem habent, et super se reflectuntur. Hinc et somniantes  quandoque somnient, necne secum quaerere videntur; et in utranque partem  argumentantes, tandem se vigilare concludunt, cum tamen re vera  dormiant. Non aliter et hi se in lumine esse credunt, cum in tenebris  degant.</p></sp>
<sp><speaker>ELIPHAZ.</speaker> <p>Ex hoc, inquam, argumentum meum confirmatur. Quoniam et  tu forsitan stertis et in tenebris iaces, cum te nihilominus vigilare, et in  lumine esse arbitreris.</p></sp>
<sp><speaker>HIERONYMVS.</speaker> <p>Dic mihi, frater. Quomodo scis, quod nunc vigiles? Forte enim  deciperis, et somnias. Vidi namque egomet quendam dormientem  apertis ambulare oculis, comedere, loqui et disputare, et (quod mirum  est) inchoatam vesperi, ante dormitionem, sermonis dictationem et  scripturam congruo tenore, et recta qua desierat linea, prosequi usque  ad finem (quod vigilans, de industria, lumine ut tunc subtracto, non  fecisset), aliaque incredibilia quodammodo exercere, quae vigilantium  plane munera, non dormientium sunt habenda. Ita sane, ut doctissimi  quidam viri nullo modo ipsum sopitum credere possent, nisi certa  experientia id comprobassent.</p></sp>
<sp><speaker>ELIPHAZ.</speaker> <p>Nullam equidem aliam rationem vigiliae meae, praeter ipsam  experientiam, afferre posse me puto. Tanta enim quandoque est inter  somniantium et vigilantium actiones cogitationesque similitudo, ut  nequaquam ratione, sed experimento tantum discerni possit.</p></sp>
<sp><speaker>HIERONYMVS.</speaker> <p>Interroganti igitur mihi, an nunc vigiles, quid respondebis?</p></sp>
<sp><speaker>ELIPHAZ.</speaker> <p>Vigilare me dicam. </p></sp>
<sp><speaker>HIERONYMVS.</speaker> <p>Quomodo id scis?</p></sp>
<sp><speaker>ELIPHAZ.</speaker> <p>Quia vigilare me sentio.</p></sp>
<sp><speaker>HIERONYMVS.</speaker> <p>At idem etiam somnians dicit. Nam vigilare omnino credit et se  experiri quod vigilet secum revolvit, cum tamen magna inter  vigilantem et dormientem sit differentia, quae ex ipsa solummodo experientia  deprehenditur.</p></sp>
<sp><speaker>ELIPHAZ.</speaker> <p>Procul dubio ita res se habet. Nullius enim rationis  argumentationisve, sed solius experientiae vis ad hoc cognoscendum est efficax.  Nam, dum homo vere vigilat, se dormitare nullo modo existimare  potest. Quod si cuncti homines contradicerent, sapientesque viri  insolubilibus argumentis eum cogerent, minime tamen praestaret  assensum, sed irridens eos, diceret: Nonne me insomnem et non sopitum  sentio? </p></sp>
<sp><speaker>HIERONYMVS.</speaker> <p>Quemadmodum ergo qui vigilat, certa id contrectatione  experitur, ita qui propheticum lumen habet, maiorem in his quae  videt certitudinem sentiens quam si eadem manibus contrectaret, ab  omni deceptione tutus est. Qui autem decipitur, similis est  dormienti.</p></sp>
<sp><speaker>ELIPHAZ.</speaker> <p>En quomodo patres illi, olim decoepti, non percoeperunt  aliquando dormitasse et a diabolo se deceptos?</p></sp>
<sp><speaker>HIERONYMVS.</speaker> <p>Mihi crede. Si huiusmodi somniantes certo examine sua  librassent, lumini naturali rationis et supernaturali lumini fidei ea  conferendo, non utique falsi essent, nec dubia pro certis affirmassent.</p></sp>
<sp><speaker>ELIPHAZ.</speaker> <p>Credo equidem. Adveniente etenim luce, tenebrae fugantur et  falsa, ut primum rationis indagine discutiuntur, statim nutare et  vacillare incipiunt. </p></sp>
<sp><speaker>HIERONYMVS.</speaker> <p>Homines ergo illi, vel simplicitate nimia vel superbia decoepti, ad  ea quae diabolus suggerebat, absque ulla prorsus ratione festinabant.  Nostra autem non ita se habent.</p></sp>
<sp><speaker>ELIPHAZ.</speaker> <p>Nunquid ergo, tanquam tuarum rerum incertus, eas prius  ratione probasti? Quod si in lumine prophetiae certus (ut ais) effectus es,  quomodo dubitasti? Aut quonam pacto futura contingentia, quae  praenuntiasti, ratione cognosci possunt, cum secundum philosophos nec  sub scientia nec sub arte deduci possint?</p></sp>
<sp><speaker>HIERONYMVS.</speaker> <p>Quamvis rationibus a causis accoeptis futura contingentia nec  probari nec cognosci queant, nihilominus revelationes prophetarum a  Deo proficisci, quibusdam signis et effectibus manifestis, probari  potest. Quibus tamen ut fundamento non inhaeret propheta, cum a solo  prophetiae lumine certus reddatur. At eius animus fit laetior et alacrior,  dum vero consonare verum deprehendit. Ego itaque rationibus  multis et signis nostra, non quasi dubius, confirmavi, sed ut me in divinis  meditationibus exercerem, aliosque, ubi opus esset, confirmare  possem. Quemadmodum et apostolus Paulus suum cum aliis Evangelium  contulit, non propter se, sciens id a Christo se accepisse, sed  propter evidentiorem aliorum satisfactionem, ut certior sibi fides  haberetur.</p></sp>
<sp><speaker>ELIPHAZ.</speaker> <p>Cupio et ego his tuis rationibus confirmari. Neque enim talia  unquam sprevi, cum scriptum sit: "Prophetias nolite spernere".  Verum, ne levitatis arguar, haud cito credidi. Ad potiorem  tamen partem inclinans, pia fide potius ad ea suscipienda promoveor.</p></sp>
<sp><speaker>HIERONYMVS.</speaker> <p>Quia dudum simpliciter et sincere mecum agere visus es, ego  quoque tecum libere loquar, veritatemque nudam et puram aperiam,  ut scias me in his nec fallere quemquam, nec falli.</p></sp>
<sp><speaker>ELIPHAZ.</speaker> <p>Obsecro te, mi Hieronyme, ita facito (nihil mihi iocundius esse  potest) neve quicquam me latere velis.</p></sp>
<sp><speaker>HIERONYMVS.</speaker> <p>Impetrata igitur pudoris venia, humiliter fatebor quae a Domino  accepi (quamvis insipientis sit gloriari, sed verbis utar Apostoli: "In  insipientia dico et insipiens ero, quia vos me coegistis").</p></sp>
<sp><speaker>ELIPHAZ.</speaker> <p>Nonne ipse Apostolus ait: "Spiritum Christi accepimus, ut  sciamus quae a Deo donata sunt nobis"? Effare igitur, quae a  Deo dona tibi collata sunt, non ut te ipsum inaniter de alieno, idest de  dantis munere commendes, sed ut coactus summi Dei gloriam ad  utilitatem et salutem animarum reveles et extollas. Nam et idem  Apostolus apud Chorinthios et Galathas, se ipsum laudans, gloriari non  dubitavit.</p></sp>
<sp><speaker>HIERONYMVS.</speaker> <p>Scio quantum proprio in ore laus ipsa sordescat, et quam  periculosa turpisque sit iactantia, quae sola virtutum omnium meritum  dignitatemque inficit ac dehonestat. Dona autem Dei enarrare ad  maiestatis eius gloriam et hominum profectum, non culpae sed meriti est.  Vnde Propheta dicebat: "Venite et audite, et narrabo, omnes qui  timetis Deum, quanta fecit animae meae".</p></sp>
<sp><speaker>ELIPHAZ.</speaker> <p>Tu simplicitatem, quam summe diligo, semper praedicasti. Age  ergo, eloquere simpliciter, nec amplius ambitu et excusatione utere.</p></sp>
<sp><speaker>HIERONYMVS.</speaker> <p>Hanc certe semper amavi, semper colui et praedicavi.  Quapropter multas patior persecutiones.</p></sp>
<sp><speaker>ELIPHAZ.</speaker> <p>At iam rem ipsam edissere.</p></sp>
<sp><speaker>HIERONYMVS.</speaker> <p>Primum in simplicitate cordis mei nuntio tibi (ita testis sit Deus  in animam meam), quod non mentior. Nam sedulus veritatis semper  observator fui, nec unquam boni viri esse putavi, hoc vel illud dogma  temere sequi, et praeceptoris opinionem veritati praeponere, iuxta  frequens illud "Amicus Socrates, magis amica veritas".</p></sp>
<sp><speaker>ELIPHAZ.</speaker> <p>Oh! Recte factum. In hoc enim multi nostris temporibus, ad  studia se transferentes intellectumque voluntati postponentes, graviter  peccant. Ante omnia nanque sectam obstinato animo tenendam  defendendamque fortuitu ineunt et suscipiunt, dumque in hac sententia  perstant, multis implicantur erroribus.</p></sp>
<sp><speaker>HIERONYMVS.</speaker> <p>Ego semper hoc primum doctrinae fundamentum esse putavi:  amare et prosequi veritatem, et a quocunque ipsam perdiscere.</p></sp>
<sp><speaker>ELIPHAZ.</speaker> <p>Certe illius inveniendae haec potissima via est. Nam de prima  veritate ita legitur: "Ego diligentes me diligo, et qui mane vigilaverint ad  me, invenient me".</p></sp>
<sp><speaker>HIERONYMVS.</speaker> <p>Cum igitur per aliquod tempus philosophiae studiis operam  dedissem, coepi mecum tacite cogitare, multa nos inutilia quotidie  magno labore perdiscere, multaque vicissim utilia necessariaque negligere.  Considerans ergo nos semper ad mortem properare, statui super omnia  humanae vitae finem prae oculis ponere, et ad ipsum totis viribus  pertingendum incumbere. Et licet nihil de fide nostra dubitarem, tamen, ut  ad eius studium me vehementius excitarem, coepi rationes, quibus  fides nostra probari posset, exquisitius perscrutari. Quas adeo efficaces,  Deo inspirante, comperi, ut etiam absque supernaturali lumine fidei  solvi possit omnis dubitatio, sicuti nostro in libro <hi rend="italic">De veritate fidei in</hi>  <hi rend="italic">Dominicae Crucis triumphum</hi> per orationem apertissime digessi, ex quo (si  forte is ad manus tuas pervenit) omnia nosse potes. Nunquid eum  vidisti? </p></sp>
<sp><speaker>ELIPHAZ.</speaker> <p>Vidi, inquam, et avidissime perlegi, ex quo non solum  supernaturali, sed etiam naturali lumine fidem Christianam tenere te  ostendis.</p></sp>
<sp><speaker>HIERONYMVS.</speaker> <p>Deinde, praeter Scripturas et Ecclesiae doctrinam, agressus sum  per philosophicas rationes investigare media, quibus ad finem  beatitudinemque facile pervenitur. De quibus etiam librum edidi, qui <hi rend="italic">De  simplicitate vitae Christianae</hi> inscribitur, ut per haec ad foelicitatem aeternam  alacrius et delectabilius pertransirem.</p></sp>
<sp><speaker>ELIPHAZ.</speaker> <p>Et hunc quoque librum vidi atque inde non parum gavisus  sum.</p></sp>
<sp><speaker>HIERONYMVS.</speaker> <p>Cum itaque naturali et supercoelesti lumine haec omnia  cognovissem, coepi (Deo inspirante) omnia terrena despicere, et miro supernae  patriae desiderio conflagrare totusque Domino Iesu Christo consecratus,  sciens me in agro dominico thesaurum maximum invenisse, vendidi  omnia quae habui et emi agrum illum. Atque ita laetus quotidie  incedebam, ut nihilifacerem, quod me ipsum quoque vendidissem. Testis  est mihi Deus, viri fratres, me nequaquam mentiri.</p></sp>
<sp><speaker>ELIPHAZ.</speaker> <p>Habeo tibi fidem. Nam ex iis, qui te noverant, nemo est, qui  consuetudinem olim tuam non probet. Et in tuo Ordine tibi coaequales  una ore confitentur, summo tibi studio et amore affectos olim fuisse.  At postquam, novam ingressus viam, haec praedicere ac liberius  praedicare coepisti, infensos tibi mortalium plurimos reddidisti. </p></sp>
<sp><speaker>HIERONYMVS.</speaker> <p>Amice, bonum per se amabile est. Nunquam iccirco tantum  invalescere nequitia potest, ut bonum per se non ametur ac veneretur. Sed  per accidens, cum videlicet iis quae desideramus repugnat, potest odio  haberi. Quod si sportulas et fiscellas iunco intexerem, vel in cellula  mea solitarius degerem, nemo forsitan me carperet, sed a cunctis  diligerer. Omnibus itaque tunc amabilis et charus eram, quia neminem  lacessebam. At postquam coepi tractare cibum qui non perit (quoniam  sine offensa eorum, qui volunt male vivere, fieri hoc non potest), odia  in me insurrexerunt. Nimirum egregie ille inquit, quicunque is demum  fuit: "Obsequium amicos, veritas odium parit".</p></sp>
<sp><speaker>ELIPHAZ.</speaker> <p>Prosequere quod coepisti.</p></sp>
<sp><speaker>HIERONYMVS.</speaker> <p>Cum itaque plures annos iocunde ac quiete transegissem,  dehinc Florentiam missus, in tam vastum (ut cernis) pelagus sensim ac  pedetentim devectus sum. Cui certe me non credidissem, vel saltem in eo  permanendum non putassem, nisi, minime naufragium formidanti,  mihi certa etiam quae a me prolata erant non fuissent. Nam cum fidem  constantissime teneam, non sum adeo amens, ut praesentis et alterius  simul vitae suavitatem fructumque prorsus amittere velim, contraque  coelum ac terram, brevis ipse homuncio, dimicare ausim.</p></sp>
<sp><speaker>ELIPHAZ.</speaker> <p>Rationem adhuc plane non teneo, qua tibi certa, quae  praedixisti, explorataque sint.</p></sp>
<sp><speaker>HIERONYMVS.</speaker> <p>Nondum quod probare intendebam, absolvi. Sed (ut melius  posthac a vobis intelligar) haec praemissa sunt. Quamvis enim mihi  plane constaret, neque me fallere quenquam nec falli, tamen (quod  superius dixi), ut hinc quoque diligentior cautio haberetur, haec ex Deo  evenisse probare studui rationibus plurimis. Quarum quaedam ad me  tantum pertinent, quaedam ad alios etiam spectare possunt. Sicut et fidei  nostrae veritatem, licet minime dubitarem, pro ampliori cum mei tum  aliorum confirmatione, multis eam astruere argumentis conatus sum.</p></sp>
<sp><speaker>ELIPHAZ.</speaker> <p>Dic primum, quaeso, quanam ratione in hac sententia  potissimum confirmaris.</p></sp>
<sp><speaker>HIERONYMVS.</speaker> <p>Ex rectitudine animi erga Deum et Dominum nostrum Iesum  Christum, quae ex fide et vita, cui me penitus addixi, procedit.</p></sp>
<sp><speaker>ELIPHAZ.</speaker> <p>Nondum satis intelligo.</p></sp>
<sp><speaker>HIERONYMVS.</speaker> <p>Iam totum aperiam. In rebus enim naturalibus, quae a Deo  diriguntur, hoc cernimus, quod omnis causa naturali et vehementi  quodam desiderio ad perficiendum suum tendit effectum. Nec eum, nisi  impediatur, unquam deserit, donec ad ultimam ipsum perfectionem  perduxerit. Cum autem prima causa plus influat in effectum quam  secunda, et res omnes primae potius causae sint effectus quam secundae  (nam effectus semper magis a principali efficitur causa quam ab  instrumentali), necesse est confiteri, Deum intendere rerum perfectioni, et  illas eatenus perficere, quatenus ad perfectionem expedit universi. An  vero ita non est?</p></sp>
<sp><speaker>ELIPHAZ.</speaker> <p>Vtique.</p></sp>
<sp><speaker>HIERONYMVS.</speaker> <p>Putasne, sine virtute primae causae, rem aliquam se ipsam  disponere vel praeparare posse, ad ullam perfectionem suscipiendam?</p></sp>
<sp><speaker>ELIPHAZ.</speaker> <p>Nequaquam. Secunda enim causa, nisi a prima mota, non  movet.</p></sp>
<sp><speaker>HIERONYMVS.</speaker> <p>Si ergo quispiam inter infideles natus secundum rationem  naturalem bene viveret, ad gloriamque Dei vitam suam instituens, quotidie  Deum obsecraret, ut ipsum veritatis lumine illustraret et ad finem suum  perduceret, credis quod hunc, quem Deus tali dispositione munisset,  dono fidei et fine suo destitutum relinqueret?</p></sp>
<sp><speaker>ELIPHAZ.</speaker> <p>Minime. Tum quia (ut dictum est) nulla causa movet aut  disponit effectum ad formam, nisi ut ipsam introducat; tum quia, facta  dispositione, perfectio et ultima forma statim consequitur. Certum est  ergo illum non a se tantum, sed ab ipso Deo ita disponi. Cum autem  Deus sit prima causa et totius fons bonitatis, procul dubio opus suum  dimidiatum aut imperfectum non sineret, sed optati luminis gratiam  eidem impartiretur. Quemadmodum de centurione, de eunucho  Ethiope ac de plerisque aliis legimus.</p></sp>
<sp><speaker>HIERONYMVS.</speaker> <p>Pari igitur argumento siquis, non solum secundum rationem sed  etiam iuxta evangelicam normam Dei gloriae totus intendens, recte  vixerit et quotidie roget ab eo, de iis quae ad suam et aliorum pertinent  salutem, illuminari, minime credendum est, quod Deus tantum  errorem dissimulet, et a diabolo, transformante se in angelum lucis, illum  decipi assidue permittat.</p></sp>
<sp><speaker>ELIPHAZ.</speaker> <p>Ego quoque ita tecum sentio, ratione tua confirmatus, tum  maxime auctoritate domini nostri Iesu Christi dicentis: "Si quis voluerit  facere voluntatem eius, qui misit me, cognoscet de doctrina, an ex Deo  sit, an a me ipso loquar". Quibus verbis apparet, quod  qui recte vixerit et Dei voluntatem observaverit, divinitus illustrabitur  pro discernendis inspirationibus et doctrinis, an ex Deo an ex diabolo  proficiscantur.</p></sp>
<sp><speaker>HIERONYMVS.</speaker> <p>Si hoc omnibus, qui Dei faciunt voluntatem, conceditur, multo  magis conferetur iis qui non solum Dei obtemperant voluntati, sed  etiam aliis ipsam commendant, et indefessis clamoribus servandam  praedicant, dicente Domino: "Qui autem fecerit et docuerit, hic magnus  vocabitur in regno coelorum". Propterea credendum  non est, quod tales viri tam recte coram Deo ambulantes decipiantur,  in iis maxime, quae ad Ecclesiae spectant conservationem et  incrementum, cum multis insuper rationibus ac argumentis potissimumque  bonis operibus confirmentur, ut in nostris modo liquet.</p></sp>
<sp><speaker>ELIPHAZ.</speaker> <p>Procul dubio credi vix potest, quod in tanta rerum mole,  circunspectis omnibus, eiusmodi virum publico periculo Deus errare  permittat, cum praesertim ipse Dominus dicat: "Qui quaerit gloriam eius,  qui misit illum, hic verax est, et iniustitia non est in illo".  Nam in rebus parvi ponderis aliquem, etiam sincere coram Deo  gradientem, a diabolo deceptum quandoque legimus. Sed in tanta re,  quantam hodie cernimus, ubique terrarum pene diffusam, verisimile  hoc non est.</p></sp>
<sp><speaker>HIERONYMVS.</speaker> <p>Sed quia inter nos de animi mei certitudine sermo habetur,  unum quoque praeter lumen superius memoratum (quamquam  verecunde proferam) non silebo, ut ostendam qua ratione ductus, haec non  a diabolo sed a Deo esse cognoscam, si modo ea, qua in conspectu Dei  loquor, simplicitate fidem mihi habueris.</p></sp>
<sp><speaker>ELIPHAZ.</speaker> <p>Perge, ut coepisti, libere. Neque enim, tanto iudice, idest Deo, in  testimonium citato, te mentiri velle mihi persuadere possum.</p></sp>
<sp><speaker>HIERONYMVS.</speaker> <p>Etsi (ut praefatus sum) me non falli certe scio, tamen tot  contradictiones persecutionesque contra me crebro audiens, stans coram Deo  dixi: "Domine Deus, prima causa et primum omnium principium et  finis, ratione ducor naturali ad credendum et intelligendum, te omnium  habere providentiam. Quapropter te, cui soli servire et bene vivere  studeo, supplex adoro et colo. Et quia lumine fidei nec non ratione  irrefragabili te pro nobis incarnatum et crucifixum constantissime credo,  me totum nomini tuo consecravi. Et quamvis me non errare sciam,  tamen si hic esset error, tu scis, Domine, quandocunque perciperem, ad  eum revocandum me paratum esse. Ego ad meritum tibi honorem  persolvendum, nullam relligionem Christiana meliorem sanctioremque  invenio. Ideo, promptus ad mortem pro hac veritate subeundam, sic  ambulo. Si autem mihi aperires, hunc esse errorem (quod est impossibile),  non differrem pro iussu tuo cuncta revocare, et te in omnibus sequi.  Ita, Domine, licet in iis, quae in tuo verbo praedixi, certum habeam me  minime falli, tamen tu, solus scrutator cordium, nosti quam sim  paratus ad quamcunque correctionem vel publicam (si iniunxeris)  emendationem implendam. Nec me pudebit aut pigebit, si quoquo modo  illustratione tua eam, quae modo est lux, tenebras esse dixeris, coram  universo populo iussionem tuam proferre. Quoniam tibi soli, non  populari aurae, quae nimis vana est, totis viribus placere studeo, atque  omnis contemptus, et mors ipsa, pro tui nominis amore mihi summa  voluptas et suppremum gaudium erit". Haec itaque orans, magis ac  magis roboratus et confirmatus fui.</p></sp>
<sp><speaker>ELIPHAZ.</speaker> <p>Vere si ita est, te falsum esse, nunquam ego crediderim. </p></sp>
<sp><speaker>HIERONYMVS.</speaker> <p>O amice, ex penetralibus cordis haec profero. Nam pro  fragilitate mea bene vivere cupio, et praecepta Dei servare, et quae semel  vovi, adimplere pro viribus contendo. Et, ut omnem spiritum more  insipientis tecum effundam, nil aliud dies ac noctes laboro quam in iis,  quae ad honorem Dei et salutem animarum facere videntur,  usquequaque ipsum Deum rogitans, ut illuminet oculos meos. Cur itaque ab  eo deserar? Nonne illius plasma ego sum?</p></sp>
<sp><speaker>ELIPHAZ.</speaker> <p>Tu melius quam nos te ipsum nosti et, ut credo, si vera haec  narras, magno tibi quod non deciperis sunt argumento.</p></sp>
<sp><speaker>HIERONYMVS.</speaker> <p>Sed si unum non minus verum addidero, certior fies.  Invitus enim provinciam hanc suscepi. Primum siquidem, rei  magnitudinem non advertens, hominesque ad poenitentiam provocans, coepi  talia delibando proponere. At postquam, sensim recedente littore,  nostra in altitudinem maris cymba devecta est, ingemiscens saepe ad  pristinum portum remeare contendi. Sed Deus, quem iterum in  animam meam testem advoco, si mentior, non permisit. Scit enim  quotiens ego rogaverim tollere animam meam, et alium sufficere, me ipso  meliorem. Nihil quippe mihi gratius accidere posset quam ut, alio  suffecto, me ad se evocaret, aut ad solitam cellulae meae quietem  redire pateretur.</p></sp>
<sp><speaker>ELIPHAZ.</speaker> <p>Invitum operarium tristitia occupare solet. Tu autem  semper laetus videris. Quomodo ergo cum re frons serena discordat?</p></sp>
<sp><speaker>HIERONYMVS.</speaker> <p>Quicunque me ab ineunte aetate intus et in cute  norunt, sciunt haec, quae modo exequor, affectioni meae naturali  repugnare. Cumque me nihil magis gravet, non possum in tali actione  tristitia aliqua non commoveri. Verum, si in infirmitate gloriari licet,  fateor ex Dei munere internam consolationem per radios divini luminis  ita mihi infundi, ut spe mercedis aeterni gaudii, divinae scilicet fruitionis,  omnis protinus obrepens tristitia expellatur.</p></sp>
<sp><speaker>ELIPHAZ.</speaker> <p>Haec omnia simul collata, quae in te ipso probas, ad animum  tuum confirmandum in hac re, procul dubio plurimum valent. </p></sp>
<sp><speaker>HIERONYMVS.</speaker> <p>Dixi tibi non hoc argumento, sed solo lumine, de iis quae  praedicavi, mihi compertum esse. Verum et hoc addito: in tentationibus  meis magis confirmatus magisque laetus efficior.</p></sp>
<sp><speaker>ELIPHAZ.</speaker> <p>Me ratio tua eo adegit, ut ad quaerendum abs te nihil mihi  reliqui factum sit. Siquid amplius dubitationis fratres hi nostri habent, ipsi  succedant. Ego finem facio.
</p></sp></div1>
<div1 n="Liber quartus"><head>LIBER QVARTVS</head>
<stage>
Rechma, Hieronymus
</stage>
<sp><speaker>RECHMA.</speaker> <p>Postquam sodalis hic noster, proclivioris et facilioris animi  quam ego, sibi satisfactum putat, non indecens erit (si placet), ut ego  quoque animi mei calculos proferam.</p></sp>
<sp><speaker>HIERONYMVS.</speaker> <p>Perplacet. Effare, ut lubet. In inquisitione enim veritatis  personarum vitanda est acceptio, atque pro ea invenienda, non est aegre  ferendum quenmquam obiicere, quae sibi minus constare videntur.</p></sp>
<sp><speaker>RECHMA.</speaker> <p>Si recte memini, ex praecedenti ratione hoc colligitur, quod,  cum omne agens naturale in materia disposita subito imprimat  formam; multo magis id praestat Deus, non solum expectans, ut materia  perficiatur, sed potius eam disponens ad formam quam, facta  dispositione, statim introducat. Nec virtus eius impediri potest. Dispositio  autem ad illuminationes divinas est mentis et vitae rectitudo, quam ex  Dei gratia te habere existimas. Et ne forte superbiae aut inanis gloriae  arguaris, ex conscientia tua in Deum directa id metiris, quia invitus  haec agis et, nisi scires hanc esse Dei voluntatem, nullo modo in  sententia perstares; immo paratus fores (modo tibi constaret),  deceptionem tuam publice profiteri. Cum ergo in Deum sinceri sis animi,  semperque ab eo illuminari depreceris, insuper mens tua magis in dies  confirmetur, videtur tibi hoc argumentum esse maximum veritatis, in  tanto praesertim molimine. Quo deficiente, Christianae relligioni  plurimum detraheretur.</p></sp>
<sp><speaker>HIERONYMVS.</speaker> <p>Paucis rei summam collegisti. Quid vero ambigui adhuc restat?</p></sp>
<sp><speaker>RECHMA.</speaker> <p>Non equidem (si modo, ut dixisti, res est) falli te arbitror. Sed  quod ita res se habeat, non plane assentior.</p></sp>
<sp><speaker>HIERONYMVS.</speaker> <p>Rationes hae apud eos tantum probationis vim habent, penes  quos non sum de mendacio suspectus. Ideo intentionem meam prius  accipe. Neque enim huius propositi modo est probare vera esse, quae  praedicavi, sed tantum enarrare quibus rationibus praeter lumen  naturale in hac veritate confirmer. Veritatis ergo integritas, apud me nota,  mihi ipsi sufficit. Cum autem eam vobis rationibus indicare voluero, ex  notis apud vos et manifestis tunc procedam.</p></sp>
<sp><speaker>RECHMA.</speaker> <p>Sciebam rationes istas tibi soli, non aliis hominibus, nisi  credentibus, conferre. Attamen in adductis ad confirmationem tuam  argumentis falli potes. Supponis enim te scire, quod recte coram Deo  ambules, in quo ne frauderis periculum est. Et si nihil nobis,  secundum ipsum esse, propinquius est quam nos et cogitationes et opera  nostra, tamen, prout haec intellectui obiiciuntur, nihil plerunque est  remotius. Nam multi putant se recta intentione multa facere, quibus  superbiae vel inanis gloriae radix latenter inserpit, velut Pharisei Deo gratias  agentis simulque superbientis probat exemplum. Vnde Iob, a Deo  laudatus, quod simplex esset et rectus corde, dicebat: "Si iustificare me  voluero, os meum condemnabit me; si innocentem ostendere, pravum me  comprobabit; etiam si simplex fuero, hoc ipsum ignorabit anima mea".</p></sp>
<sp><speaker>HIERONYMVS.</speaker> <p>Subtiliter et optime tetigisti. Propterea nos semper in timore  versari oportet, eo quod nihil difficilius sit, quam nosse se ipsum.</p></sp>
<sp><speaker>RECHMA.</speaker> <p>Quo modo ergo ab hoc te eximis laqueo? Num eum  considerasti?</p></sp>
<sp><speaker>HIERONYMVS.</speaker> <p>Saepissime quidem consideravi, aliisque rationibus ab hac  dubitatione me absolvi.</p></sp>
<sp><speaker>RECHMA.</speaker> <p>Hoc ipsum est quod abs te discere cupio, ut hoc mentis meae  offendiculum submoveatur.</p></sp>
<sp><speaker>HIERONYMVS.</speaker> <p>Ecce, tibi morem geram, si patienter audieris. </p></sp>
<sp><speaker>RECHMA.</speaker> <p>Non solum patienter, sed et libenter audio. </p></sp>
<sp><speaker>HIERONYMVS.</speaker> <p>Tritum est proverbium, minus lumen ex maioris praesentia  luminis hebescere ac retundi. Tu vero putasne ita esse quod dicitur?</p></sp>
<sp><speaker>RECHMA.</speaker> <p>Quomodo fieri potest, ut lumen lumine obumbretur? Non  enim alterum eorum alteri contrarium est.</p></sp>
<sp><speaker>HIERONYMVS.</speaker> <p>Qualiter ergo hoc accipis proverbium?</p></sp>
<sp><speaker>RECHMA.</speaker> <p>Accipio, inquam, quod, maiori assistente lumine, minus  lumen apparenter, non secundum rem minuatur.</p></sp>
<sp><speaker>HIERONYMVS.</speaker> <p>Haec ergo luminis caligatio non ex parte luminis, sed ex parte  nostra provenit, quia aliter quam sit res ipsa, nobis videtur.</p></sp>
<sp><speaker>RECHMA.</speaker> <p>Sic sentio. Nam ex maioris luminis interventu minus  intenditur vel roboratur, sed intuitui nostro non constat, dum nobis videtur,  quod a maiori lumine illuminemur, non a minori. Nam et inter  homines quosdam doctos aliquando tanquam magna luminaria existimamus;  cum autem doctiores supervenerint, dicimus: "Maius lumen obducit  minus". Nec tamen re vera, sed iuxta existimationem nostram scientia  prior minuitur.</p></sp>
<sp><speaker>HIERONYMVS.</speaker> <p>Quemadmodum ergo in lumine hoc corporeo, ita et in non  corporeo, fatendum est lumen lumine non extingui, sed potius  confirmari. Sicut etiam una scientia non est alteri contraria, nec ipsam  occludit, sed potius aperit. Veritas veritati congaudet et similia similibus  delectantur.</p></sp>
<sp><speaker>RECHMA.</speaker> <p>Vere ita est.</p></sp>
<sp><speaker>HIERONYMVS.</speaker> <p>Supernaturale igitur fidei et prophetiae lumen naturali non  adversatur, sed amplius perficit ipsum.</p></sp>
<sp><speaker>RECHMA.</speaker> <p>Nemini dubium est.</p></sp>
<sp><speaker>HIERONYMVS.</speaker> <p>Cum autem falsum sit vero contrarium, nonne falsa quidem  possumus tenebras, vera autem lucem appellare?</p></sp>
<sp><speaker>RECHMA.</speaker> <p>Nihil obstat.</p></sp>
<sp><speaker>HIERONYMVS.</speaker> <p>Velut ergo rationis lumen veritate roboratur et  perficitur, ita falsitate id perturbari et confundi concedemus.</p></sp>
<sp><speaker>RECHMA.</speaker> <p>Certe. </p></sp>
<sp><speaker>HIERONYMVS.</speaker> <p>Quaero igitur abs te, utrum daemones tenebras an lucem dixeris?</p></sp>
<sp><speaker>RECHMA.</speaker> <p>Tenebras.</p></sp>
<sp><speaker>HIERONYMVS.</speaker> <p>Num lucis penitus sunt expertes?</p></sp>
<sp><speaker>RECHMA.</speaker> <p>Lumine non carent naturali. Rerum enim naturalium  scientia, simplicem ipsorum consequens naturam, apud eos remansit.  Interdum etiam aliquam de supernaturalibus veritatem, vel a Deo vel ab  angelis sanctis, hauriunt, cum praesertim ad aliquod ministerium ab illis  destinantur. Luminis tamen gratiae sunt omnino immunes.</p></sp>
<sp><speaker>HIERONYMVS.</speaker> <p>Cur ergo eos tenebras potius quam lucem putas appellandos,  cum tantae sint lucis participes?</p></sp>
<sp><speaker>RECHMA.</speaker> <p>Propter peccata et eorum perversam voluntatem.</p></sp>
<sp><speaker>HIERONYMVS.</speaker> <p>Ex parte ergo cognitionis lux dici possunt. </p></sp>
<sp><speaker>RECHMA.</speaker> <p>Licet veritatis cognitio in se lux sit, tamen in daemonibus  tenebrae potius nuncupanda est. </p></sp>
<sp><speaker>HIERONYMVS.</speaker> <p>Quamobrem?</p></sp>
<sp><speaker>RECHMA.</speaker> <p>Propter finem.</p></sp>
<sp><speaker>HIERONYMVS.</speaker> <p>Dic apertius.</p></sp>
<sp><speaker>RECHMA.</speaker> <p>Lux enim illuminat, et quae in tenebris latebant, in lumine  manifesta fiunt. Daemonis autem cognitio, ex perversa eius voluntate in  tenebras tendens, veritatem minime aperit, sed detorquet et caelat.  Semper enim daemon homines a veritate praecipue salutari et divina  abducere, et mendaciis implicare conatur. Iccirco tenebrae, non lux daemones  sunt.</p></sp>
<sp><speaker>HIERONYMVS.</speaker> <p>Recte respondisti. Hinc Dominus ait: "In veritate non stetit.  Cum loquitur mendacium, ex propriis loquitur, quia mendax est et  pater eius". </p></sp>
<sp><speaker>RECHMA.</speaker> <p>Cur haec interrogasti?</p></sp>
<sp><speaker>HIERONYMVS.</speaker> <p>Vt facilius intelligeres quod, quemadmodum ex assidua  conversatione cum Deo et angelis eius quilibet magis illustratur  naturaliumque et supercoelestium rerum cognitione, et scientia magis imbuitur ac  clarescit, ita ex familiaritate daemonum perturbatur, confunditur et  obtenebratur.</p></sp>
<sp><speaker>RECHMA.</speaker> <p>Hoc sane negari non potest. Nam et quaedam tenebrarum et  lucis signa in ipsis effigiantur corporibus. Dum saepe in quibusdam viris  et mulieribus sanctitatis serenitas et maiestas relucet in vultu, propter  vitae candorem continuamque orationem et contemplationem, quibus  cum Deo et angelis conversantur, alios vero utriusque sexus arrepticios  vel necromanticos magicisque carminibus utentes, torvos aspectu,  superbos et terribiles, propter assidua daemonum consortia inspexi.</p></sp>
<sp><speaker>HIERONYMVS.</speaker> <p>Argumentum ergo, quod vaticinia nostra et quae, in archanis  tradita, in dies intelligimus, a Deo proficiscantur et ab angelis eius, est  quotidiana luminum augumentatio.</p></sp>
<sp><speaker>RECHMA.</speaker> <p>Dic, quaeso. In te quid sentis?</p></sp>
<sp><speaker>HIERONYMVS.</speaker> <p>Desipere me hodie, viri fratres, ut vos lucrifaciam cogitis. Scio  enim quantam detractoribus nostris obloquendi ansam sim praebiturus,  qui haec iactantiae forte ascribent, dum deformatis specillis oblique  intuentur, aut ex se ipsis alios metiuntur. Sed quia veritas aliter  medullitus enucleari nequit, nisi omnia tam interne quam externe signa  proferantur, nemo in hoc me gloriari putet. Quod cum in calumniam  meam retorqueri possit, si forte haec ad aliorum aures pervenerint,  tacere tutius foret - nisi publica utilitate urgerer, ut posthac verum a falso  discerni queat -, ne nos furere aut insania mentis vel levitate agi  arbitrentur. Quod (ut praediximus) ab Apostolo et a plerisque sanctis factum  legimus. Neque vero meae laudis est, si quodpiam desuper munus  accepi, sed potius infirmitatis et culpae, quod negligenter et imperfecte id  pertractavi.</p></sp>
<sp><speaker>RECHMA.</speaker> <p>Missa iam isthaec facito. </p></sp>
<sp><speaker>HIERONYMVS.</speaker> <p>Primum id, quod in angelis est daemonibus contrarium, in me  quasi connaturale sentio. </p></sp>
<sp><speaker>RECHMA.</speaker> <p>Quidnam est hoc?</p></sp>
<sp><speaker>HIERONYMVS.</speaker> <p>Angeli homines illuminant et eis vera deferunt, ut ipsos ad  Deum alliciant et trahant. Daemones vero, siquid insinuant, id agunt,  ut a Deo homines callide avertant. Veritatem nanque angeli propter  primam veritatem diligunt, at daemones, veritatem perosi, nihilominus  eam quandoque proferunt (quia mendacium per se stare nequit), ut a  prima veritate homines retrahant. Primum igitur in me augeri veritatis  desiderium studiumque cognovi, ut ad primam veritatem valeam  pervenire. Ad quam pariter cunctos homines trahere totis conatibus  semper quaesivi et quaero, perpetuumque falsitati bellum indixi, quam  usquequaque odio habui. Et quo magis huic operi insisto, eo amplius  huiusmodi desiderio succendor. Pro quo etiam morti occumbere sum  paratus.</p></sp>
<sp><speaker>RECHMA.</speaker> <p>Hoc optimum signum est, si tamen diuturno tempore in his  perseverasti.</p></sp>
<sp><speaker>HIERONYMVS.</speaker> <p>Postquam sanctae relligionis votum suscepi, huiusmodi  desiderium magis in hunc usque diem mihi auctum est, quod tamen antea  repugnare mihi nunquam cognovi. Quin (ut verum fatear), cum adhuc  puer essem, coepi talia cogitare et, succedentibus annis, huius boni  studium et ardor mihi succrevit. </p></sp>
<sp><speaker>RECHMA.</speaker> <p>Enarrasti primum quod in te sentis. Reliqua iam prosequere.</p></sp>
<sp><speaker>HIERONYMVS.</speaker> <p>Lumen quoque naturalis rationis, per id quo futura cognovi,  confortatum est. Nam et in philosophia et in rebus naturalibus, quibus  ab ineunte aetate incubueram, multa amplius didici et inveni, divinisque  et moralibus rebus connexui, quae propriis ingenii viribus attingere non  valuissem. Quae insuper labore et exercitatione studii acquisiveram,  huius interventu luminis subtilius et perspicacius intellexi. Moralia  quoque acutius penetravi. Sed (quod maius est) in oeconomicae et  politicae peritia - quarum rerum olim penitus expers - absque  exercitatione, per solum hoc lumen, plurima cognovi, direxi quoque et praedicavi.  Quae si observata fuissent, iam beatus cerneretur populus, cui talia  Deus per me nuntiatum iri voluit. In eodem quoque lumine inspexi,  quantum rerum naturalium ordinem Deus diligat, et tam in humanis  quam in divinis, sive publicis sive privatis curis et administrationibus,  ipsum ordinem commendet et custodiri velit, nec unquam deseri,  donec humano consilio et prudentiae vires sufficiant, aut ipse sua sapientia  secus disposuerit. Sed longior sim fortasse, si quae per huius vim  luminis accepi ac observavi recenseam.</p></sp>
<sp><speaker>RECHMA.</speaker> <p>Sed dicito iam, quo pacto per hoc lumen nactus sis fidei  incrementum. </p></sp>
<sp><speaker>HIERONYMVS.</speaker> <p>Fateor inde ita fidei lumen in me adauctum, ut quae ad ipsam  Christi fidem pertinent, iam non credam, sed propemodum sciam et  palpem. Quod noster <hi rend="italic">De triumpho Crucis</hi> liber attestatur.</p></sp>
<sp><speaker>RECHMA.</speaker> <p>Concedo. Nam ipse liber ita exacte rem probat, ut te amplius  de hoc interrogare ociosum putem. Sed in interpretandis intelligendisque  Scripturis sacris scire cupio, quid hoc tibi lumen contulerit.</p></sp>
<sp><speaker>HIERONYMVS.</speaker> <p>Plurimum sane attulit. Cum primum enim hoc insuper lumen  accepi, tam facilis tanque ampla via ad enucleandas Scripturas  patefacta est, ut quicquid de Scripturis canonicis enarrandum aggrediar,  tot tantaque succurrant, ut ad ea omnia scribenda vel explicanda  nullum tempus sufficiat. Oh! Quam vastum pelagus, dilectissimi fratres,  quanta profunditas et immensitas est Scripturarum! Insuper, ex futuris  multisque particularibus mihi revelatis, occulta Scripturarum per  comparationem quandam invicem didici, quae sine consimili argumento  nunquam cognoscere potuissem. Maiorem etiam in his quae ad  Christianam vitam pertinent, cognitionem hausi. Nam in discretione boni  vel mali multa, quae prius probabilia vel saltem mediocria putabam,  damnabilia cognovi; rursus ex his, quae redarguenda censebam,  laudabilia vel admittenda perpendi. Neque haec speculatione tantum, sed  experientia comprobavi Oh! Quotiens quaedam, boni speciem  praeferentia, quandoque concepi, de quibus, statim commonitus, sensi  latitare anguem in herba! </p></sp>
<sp><speaker>RECHMA.</speaker> <p>Audivi saepenumero magnam tibi harum interpretationum  copiam novosque sensus quotidie suppeditari.</p></sp>
<sp><speaker>HIERONYMVS.</speaker> <p>Hoc praeterea conscientiae meae archanum tibi aperiam, quod  maximum est divinae illustrationis argumentum. Nam Spiritus hic  meus (ut imbecillitatem meam accusem) ab omni superbia et inani  gloria me purgare et custodire potissimum curavit. Et, quamvis aliorum  delictorum meorum compunctionem mihi crebro incutiat, magna  tamen sollicitudine spiritualia peccata - videlicet superbiae, inanis gloriae  et invidiae - procul arcere contendit, vel de praeteritis me coarguens, vel  facile lapsurum sublevans et, prout expedit, dirigens ac gubernans.  Quapropter ex diuturni temporis usu, quo in his versatus sum, didici  quam fragilis sit humana conditio, et quam verum sit illud "Vniversa  vanitas est omnis homo vivens". Quia ex ipso Deo, et per  ipsum et in ipso sunt omnia, ipsi gloria in saecula.</p></sp>
<sp><speaker>RECHMA.</speaker> <p>Postremum hoc, quod attulisti, magna profecto est veritatis  confirmatio. Non enim diabolus veritatem aut humilitatem amat nec,  etiam si velit, eam docere potest.</p></sp>
<sp><speaker>HIERONYMVS.</speaker> <p>Ad hoc quoque accedit, quod mihi huiuscemodi revelationibus  nil unquam ficti, nil contra rationem, nil curiosi, nil de levitate  suspecti, sed vera omnia accepi, atque rei publicae vel relligioni  animarumque saluti necessaria et gravia, sacrisque litteris consentanea.</p></sp>
<sp><speaker>RECHMA.</speaker> <p>Non iniocunda narras. Quosdam enim, se revelationes habere  profitentes, audivi superflua quaedam et inania referre, quae, cum nihil  utilitatis in se contineant, curiosos potius quam bonos homines  reddunt.</p></sp>
<sp><speaker>HIERONYMVS.</speaker> <p>Praeterea, Spiritu monente, non licet mihi omnia proloqui, sed  tempora et opportunitates captare moneor, tantumque de acceptis  occultis manifestare quantum audientibus utile est. Nam ulterius evagari  impertinentiae et iactantiae esse dicit.</p></sp>
<sp><speaker>RECHMA.</speaker> <p>Et hoc rei divinae non mediocre est signum. Deus siquidem et  natura nil frustra operantur.</p></sp>
<sp><speaker>HIERONYMVS.</speaker> <p>Accepi et aliud. Edoctus enim sum, ut in quibus probabili  coniectura, vel ex sacra pagina et doctrina Ecclesiae, vel ex philosophorum  disciplinis sive ab hominibus instrui possum, per revelationes scire non  quaeram. Hoc namque esset tentare Deum. Ab omnibus quippe  discendum et plures audiendi sunt, et quod bonum cernitur, est  amplectendum. Deus siquidem electorum suorum cordibus modis multis  illabitur, et per iuniores aliquando instruit seniores. Nam et Moyses  propheta mirificus Ietro alienigenae consilium non sprevit. Itaque  veritatem quaerere et elicere undecunque offeratur, didici, existimans eam  a Deo derivare, sicut a fonte per diversas fistulas aquas demittente.  Quapropter sanis aliorum consiliis libenter acquiesco, nisi superne  secus mihi revelatum sit.</p></sp>
<sp><speaker>RECHMA.</speaker> <p>Non video equidem, quo pacto in his decipi queas.</p></sp>
<sp><speaker>HIERONYMVS.</speaker> <p>Demum sincere fateor, quod quanto exercitatior in talibus  factus sum, et quo plures revelationes accepi, tanto magis in me bene  vivendi desiderium, et servandae relligionis ardor cum caeteris adminiculis  invaluit. Alacrior inde operatio maiusque mentis gaudium, cum pace et  tranquillitate, ac imperturbatio, immo iocunditas in adversis  successerunt. Nec non in orando et legendis Scripturis vehementius studium,  ferventioremque sum in praedicando spiritum consecutus.</p></sp>
<sp><speaker>RECHMA.</speaker> <p>Profecto maxima veritatis et divinae inspirationis argumenta  adduxisti, ut facile credam, re ita existente, non nisi coelitus ista  provenire.</p></sp>
<sp><speaker>HIERONYMVS.</speaker> <p>Ita optata bona mihi eveniant, ut tibi vera enarravi. Neque hoc  praetermittam. Cum diabolus superbiae laqueos per ostentationis  blandimenta iis praecipue tendat, quibus illudit, ut scilicet admirationem de  se hominibus praestent austeritate et maceratione corporis, cum rugosae  frontis squalore, et lacerae vestis deiectione aut novitate rerum sive  miraculorum opinione, nunquam (ita me Deus adiuvet) Spiritus talia  mihi dictavit. Quin immo abstinentiae et vigiliarum excedere modum  volentem corripuit, docuitque non esse fas, ultra concessam facultatem  tentare Deum, eo quod non omnibus omnia conveniant, sed unicuique  portio muneris data sit, qua contentus esse debeat. Et quia mihi omnia  gratiarum genera pariter non collata sunt, iussus sum tollere quod  meum est, et in reliquis servare mediocritatem et communem vivendi  ritum, iuxta Patrum nostrorum institutiones; nec ea quae rudis plebecula  admirari solet affectare, sed meritam gravitatis et prudentiae metam in  cunctis servare et una degentibus me conformare; denique prudentibus  prudenter, doctis docte et simplicibus simpliciter respondere atque,  iuxta Apostoli dictum, "omnibus omnia fieri, ut omnes lucrifaciam".  Talia, licet forte ex negligentia mea minus impleam,  tradita mihi sunt documenta. </p></sp>
<sp><speaker>RECHMA.</speaker> <p>Porro nullum in ipsis apparet diaboli vestigium.</p></sp>
<sp><speaker>HIERONYMVS.</speaker> <p>Multa quoque alia et pene infinita recondita extant apud me  huius veritatis signa. Quae si in medium proferrem, ambiguitatem (ut  puto) omnem omnibus tollerent. Sed neque expedit omnia pandere,  neque licet, ut Esaias ter dixit: "Secretum meum mihi, secretum meum  mihi, secretum meum mihi". Si ergo haec omnia in me  certissime sentio et sensi, crescenteque lumine eadem pariter crescunt,  nunquid nostra subdola, aut a daemone conficta, esse potest revelatio?</p></sp>
<sp><speaker>RECHMA.</speaker> <p>Minime. Iam enim concessimus lumine lumen non minui,  sed augeri, diabolum vero tenebris comparari, cuius conversatione non  potest quilibet non confundi.</p></sp>
<sp><speaker>HIERONYMVS.</speaker> <p>Nonne tibi videor, praeter sensilem ipsius luminis apud me  experientiam, argumenta etiam certitudinis habere validissima?</p></sp>
<sp><speaker>RECHMA.</speaker> <p>Procul dubio ita est. Iccirco abs te mihi plane satisfactum  putans, interrogandi partes reliquis concedo.</p></sp>
<sp><speaker>HIERONYMVS.</speaker> <p>Ignoscite, quaeso, mihi, probi viri, siquid in commendationem  meam insipienter a me prolatum audistis. "Non enim (ut inquit  Apostolus) qui se ipsum commendat, ille probatus est, sed quem Deus  commendat". Quaerentibus ergo vobis, quo lumine quibusve  rationibus in his, quae praedico, me non falli certo scirem, respondere  oportuit, et quodammodo invitum secreta mea, gratisque accepta  desuper dona, patefacere necessitas compulit, ne divini verbi totiens  impugnata veritas ludibrio haberetur. Vos orate pro me, ne unquam  propriae laudis appetitor, sed semper humilis, honorisque Dei et salutis  animarum sitibundus inveniar. Quicquid autem sentiant alii, quantum ad  me ipsum attinet, non est mihi curae, ut ab eis iudicer aut ab humano  die: est qui quaerat et iudicet. Sicui vestrum aliud occurrit, mutuo  sermone disputantes, destinatum tam honesto et utili ocio diem hunc  foeliciter expendamus.
</p></sp></div1>
<div1 n="Liber quintus"><head>LIBER QVINTVS</head>
<stage>
Iechimham, Hieronymus
</stage>
<sp><speaker>IECHIMHAM.</speaker> <p>Ex his, quae in superiori disputatione prosecutus es,  totam harum rerum, quas praedixisti, certitudinem perpendi ex lumine  pendere, quod te accepisse testaris; insuper rationibus deductis cum a  rectitudine mentis tuae in Deum, tum ab augumento tam naturalis  quam supercoelestis luminis ac vitae spiritualis te confirmari, praesertim ex  superbiae et inanis gloriae debellatione, quas istius luminis radius et  spiritus tuus prorsus extirpare contendit. Hic (ni fallor) totius summae  epilogus est.</p></sp>
<sp><speaker>HIERONYMVS.</speaker> <p>Recte rem tenes, et aperte omnia collegisti. </p></sp>
<sp><speaker>IECHIMHAM.</speaker> <p>Verum ista ad te solum pertinent. Nos autem, qui nec lumen  istud nec illuminationum tuarum neque vitae neque humilitatis  augumentum, nihilque eorum quae in penetralibus cordis tui versantur,  omnino perspicimus, his confirmari rationibus non valemus. Oportet  enim prima principia, ex quibus rationes deducuntur, esse nobis nota.  Haec autem principia soli Deo et tibi constant.</p></sp>
<sp><speaker>HIERONYMVS.</speaker> <p>Quaesivistis a me, cum vobis dicerem, mihi harum rerum inesse  certitudinem, unde eam haberem. Ego vero interrogantibus respondi.  Ex praedictis enim eorum, quae a me praedicata sunt, veritatem vobis  probare non studui. Sed quibus obstrictus intra me rationibus nullo modo  dubius esse possim, vobis aperui. Quapropter huiusmodi rationes (ut  paulo ante dixi) non nisi apud eos, qui mihi fidem habent, sunt efficaces.</p></sp>
<sp><speaker>IECHIMHAM.</speaker> <p>Verum est, quod qui tibi prolata de te ipso interna signa  credit, multum confirmatur. Expedit enim de primis scientiarum  principiis discipulos non dubitare: nam addiscentem (dicit Philosophus)  oportet credere. Sed qui tuam de te ipso assertionem fideliter accipit, etiam  absque rationibus caetera dicta tua facile tenebit. Iis vero, qui tibi prima  fronte non credunt, vel suspectam et incertam sermonum tuorum  veritatem habent, quo pacto ista probabis?</p></sp>
<sp><speaker>HIERONYMVS.</speaker> <p>Haud nobis rationes desunt ad revincendos alios, et ad  abigendam ex eorum animis omnem erroris et deceptionis, qua me teneri  putant, suspicionem.</p></sp>
<sp><speaker>IECHIMHAM.</speaker> <p>Id scilicet abs te cupio et flagito. Quod pariter hos sodales  nostros spero non minus libenter attenteque audituros. </p></sp>
<sp><speaker>HIERONYMVS.</speaker> <p>Et ego praesto adsum, ut vobis in omnibus, pro facultate mea,  gratificer.</p></sp>
<sp><speaker>IECHIMHAM.</speaker> <p>Dic, age.</p></sp>
<sp><speaker>HIERONYMVS.</speaker> <p>Cum materiae dispositionem exigit causa, aliter formam non  introducit, putasne quod dispositae materiae possit agens naturale formam  negare, ut ipsam non introducat?</p></sp>
<sp><speaker>IECHIMHAM.</speaker> <p>Minime. Non enim a proposito, sed a natura agit. </p></sp>
<sp><speaker>HIERONYMVS.</speaker> <p>Vnde hanc sortitur naturam? </p></sp>
<sp><speaker>IECHIMHAM.</speaker> <p>A prima causa, quae est Deus. </p></sp>
<sp><speaker>HIERONYMVS.</speaker> <p>Agitne per voluntatem suam prima causa, an per naturam? </p></sp>
<sp><speaker>IECHIMHAM.</speaker> <p>Per voluntatem.</p></sp>
<sp><speaker>HIERONYMVS.</speaker> <p>Posset ergo Deus materiae praeparatae formam non dare?</p></sp>
<sp><speaker>IECHIMHAM.</speaker> <p>Posset quidem, sed id facere non consuevit. </p></sp>
<sp><speaker>HIERONYMVS.</speaker> <p>Quamobrem?</p></sp>
<sp><speaker>IECHIMHAM.</speaker> <p>Huic universo infinita eius sapientia ordinem  indidit, quem  everti ipsius sapientiae repugnare videretur.</p></sp>
<sp><speaker>HIERONYMVS.</speaker> <p>Num aliquando contra hunc ordinem non agit?</p></sp>
<sp><speaker>IECHIMHAM.</speaker> <p>Quandoque praeter vel supra illum agit, cum miracula  operatur. At contra ipsum non facile reor. </p></sp>
<sp><speaker>HIERONYMVS.</speaker> <p>Immo contra naturae ordinem fecisse videtur, quando ad  praeceptum pugnantis Iosue sol stetit immotus, et, aegrotante Ezechia,  aliquot horarum spacia retrocessit; et in obitu Salvatoris nostri eclypsim  passus est (cum luna, maxime tunc distans ab eo, statim immensum  coeli spacium permensa, praeter solitum cursum visa est illi coniungi, ac  deinde, subito retro labens, ad proprium locum reflecti); sic etiam  quando tres pueri e succensa fornace illaesi evaserunt, combustibilis  materia disposita et agens praeparatum erat, nec tamen introduxit  formam.</p></sp>
<sp><speaker>IECHIMHAM.</speaker> <p>Si de sole vel de coelo loquamur, dicendum potius esset, quod  Deus contra voluntatem intelligentiae moventis quam contra naturam  agit. Non enim sic movetur coelum sicut gravia deorsum et levia  sursum feruntur, sed potius a voluntate intelligentiae moventis. Dico  tamen quod miracula illa in coelo edita non contra, sed supra voluntatem  fuerunt angeli motoris. De igne autem trium puerorum, similiter non  contra, sed supra naturam fecit; quia, licet natura conbustioni inclinata  et disposita foret, magis tamen ad obediendum Deo creatori suo, quam  propriae formae inclinabatur. Iccirco potius supra quam contra naturae  particularis conditionem effecit. Sed, ut omnem cavillationem  rescindam, siquis contendere vellet, Deum aliquando contra ordinem in  universo positum operari, dicam quod contra aliquem particularem  ordinem interdum agit, ob particulare quodpiam maius bonum, vel  potius propter bonum universale. </p></sp>
<sp><speaker>HIERONYMVS.</speaker> <p>Non insulse respondisti. Sed abs te rursus peto, utrum in  spiritualibus aliquid contra ordinem in eis positum Deus faciat.</p></sp>
<sp><speaker>IECHIMHAM.</speaker> <p>Contra spirituale bonum non videtur militare nisi  peccatum. Si ergo ita accipis, certum est quod Deus contra spiritualium  bonorum ordinem non agit.</p></sp>
<sp><speaker>HIERONYMVS.</speaker> <p>Non ita accipio. Sed quando aliquid sine peccato contra  datum ordinem fieri posset - ut puta si quispiam, iuvante Deo, esset  ultima dispositione ad suscipiendam gratiam dispositus, nec ei sic  praeparato Deus ipsam conferre vellet, praesertim cum is voluntate agat,  non necessitate naturae - quaero an hoc apud ipsum Deum sit factu  possibile?</p></sp>
<sp><speaker>IECHIMHAM.</speaker> <p>Si de potestate absoluta loquamur, certe possibile est. Non  enim gratiam alicui dare cogitur aut tenetur. Potestate autem ordinaria  nunquam id faciet.</p></sp>
<sp><speaker>HIERONYMVS.</speaker> <p>Qua ratione?</p></sp>
<sp><speaker>IECHIMHAM.</speaker> <p>Quia inter res naturales et rationales creaturas magna est  distantia. Res enim naturales particularia quaedam bona pro fine habent,  a quo aliquando propter bonum hominis, ad quem ordinatae sunt, vel  propter bonum universi decidunt. Sed cum omnia naturalia propter  hominem facta sint, et homo propter beatitudinem, quod est bonum  universale in gioriam Dei praecipue resultans, non reperitur aliquod  maius bonum, propter quod dispositum hominem Parens optimus tanto  gratiae suae munere destitutum velit. Ideo nulla convenit ratio, cur gratia  homini ad ipsam suscipiendam perfecte disposito non conferatur,  praesertim cum eadem dispositio fiat a Deo, et per ineffabilem eius  sapientiam ad praedictam gratiam tanquam ad finem ordinetur. Eam igitur  gratiam ita disposito non concedere, esset ordini divinae sapientiae  contrarium. Quod Deo convenire non potest.</p></sp>
<sp><speaker>HIERONYMVS.</speaker> <p>Nonne quotidie sinit Deus homines peccatis involvi,  nihilominus id malum in iustitiae suae gloriam convertit?</p></sp>
<sp><speaker>IECHIMHAM.</speaker> <p>Diversa est ratio eorum qui ultro peccant, ab iis qui se per  peccatorum abstinentiam, quantum possunt, disponunt ad gratiam.  Illos enim ad iustitiae suae gloriam deputat. Sed in aliis, quae foret Deo  gloria, si totis viribus recte vivere ipsique soli inservire conantes missos  faceret, et quos praecipue ipse iuvat et ad gratiam suscipiendam praeparat,  non consumatos redderet?</p></sp>
<sp><speaker>HIERONYMVS.</speaker> <p>Recte (ut sentio) respondisti. Ergo dicendum est quod tales  homines gratia omnino Deus donabit.</p></sp>
<sp><speaker>IECHIMHAM.</speaker> <p>Procul dubio. Etsi nulla necessitate obstrictus, id faciet.</p></sp>
<sp><speaker>HIERONYMVS.</speaker> <p>Quemadmodum ergo res naturales ad formas suas bene  dispositae, et homines, peccata sua lachrymis diluentes, ad gratiam sese habent,  ita bene viventes ac divinae iam gratiae compotes, se habent ad divinas  illuminationes hauriendas et cognoscendas. De iis igitur, quae ad salutem  pertinent, utros a Deo magis illustratum iri putas: bonosne an malos?</p></sp>
<sp><speaker>IECHIMHAM.</speaker> <p>Equidem bonos, propter rectam (ut dixi) ipsorum  dispositionem.</p></sp>
<sp><speaker>HIERONYMVS.</speaker> <p>Quibus coniecturis boni Christiani dignoscuntur?</p></sp>
<sp><speaker>IECHIMHAM.</speaker> <p>Scriptum est: "Ab operibus eorum cognoscetis eos".</p></sp>
<sp><speaker>HIERONYMVS.</speaker> <p>Qui ergo mandata Dei observant quive, relicto saeculo, ad  relligionem se conferunt, ut spiritui et contemplationi liberius vacantes,  ibidem in pace et charitate sine quaerela Deo serviant, hosce bonos  dixeris an malos?</p></sp>
<sp><speaker>IECHIMHAM.</speaker> <p>Hos quidem malos minime ausim appellare. Bonos itaque  iudicabo. </p></sp>
<sp><speaker>HIERONYMVS.</speaker> <p>Ad rem ergo propositam veniamus, ut nostra nec a diabolo nec ab  humana industria vel sagacitate, sed a Deo esse comprobemus. Nam, ut  a propinquioribus mihique magis coniunctis exordiamur, ecce iam in  contubernio et Congregatione hac nostra circiter ducentos et  quinquaginta fratres dinumerare licet, omni mundana sollicitudine reiecta Deo  servientes. Quorum alii amplis facultatibus et nobilitate praediti, alii  literati prudentesque in saeculo et honoribus functi, auditis  praedicationibus et exortationibus nostris, ad sanctam paupertatem humilitatemque  avidissime convolarunt, mecumque in tribulationibus perseverantes,  nullas persecutionum minas, nullaque earum iacula expavescunt, sed in  tribulationibus gaudentes Deoque psallentes, unanimiter mori pro hac  veritate parati sunt.</p></sp>
<sp><speaker>IECHIMHAM.</speaker> <p>Plurimum fidei apud prudentes hoc sibi vendicat, saepiusque a  multis repetitum est. Et cum de te obloqui audiunt, mirantur, dicentes:  "Quomodo tot viri docti, prudentes et boni, inter quos aliqui partim  Graecae et Latinae, partim Hebraicae linguae periti, nec non in  philosophya, theologia sacrisque Scripturis, in iure canonico et civili ac in  qualibet scientia non mediocriter eruditi, hunc non perpendunt  errorem, cum assidue cum illo versentur? Si autem perpendunt, quomodo  ipsum advenam et inquilinum, factum iam Deo et hominibus (si ita  incederet) contumacem, dicti fratres, nobilitate favore et autoritate  praecipui, in sua civitate tam diu sustinent ac perpetiuntur?".</p></sp>
<sp><speaker>HIERONYMVS.</speaker> <p>Sed hoc amplius adde. Quo pacto tot talesque viri me  alienigenam sibi praeesse non modo velint et obsecrent, sed cogant? Nam  facilius (hac praesertim tempestate) hoc a cervicibus suis iugum excutere,  quam aliquem de somno excitare possent. Nunquid ergo tibi videtur,  hosce mundana solatia aut blandimenta quaerere, quando in tot et tantis  persecutionibus laetanter et unanimiter hoc iugum suscipiunt, et his,  qui quaerunt id solvere, acriter et constantissime resistunt?</p></sp>
<sp><speaker>IECHIMHAM.</speaker> <p>Fortassis omnia tollerant, quia sub huiusmodi tuo regimine  liberius vivunt, quam sub aliis praelatis facerent.</p></sp>
<sp><speaker>HIERONYMVS.</speaker> <p>Forte haec tua responsio argumentum solveret, si ante venissent  ad claustrum, quam persecutiones nobis fuissent illatae. At plurimi,  immo fere omnes, in mediis tribulationibus, et quam plures post illatam  contra nos excommunicationem, habitum susceperunt; et, cum liberi  essent, sponte hanc liberam servitutem subierunt: quia ubi spiritus, ibi  libertas. Constat autem nos laxas relligionis habenas ad maiorum  normam revocasse, vitam quotidie arctiorem servare cupientes, et magis ac  magis obsequio Christi nos mancipare.</p></sp>
<sp><speaker>IECHIMHAM.</speaker> <p>Quid si minores metu consentiunt, dum pauci primores inter  vos, concordi foedere, dominandi vices et emolumenta partiti estis?</p></sp>
<sp><speaker>HIERONYMVS.</speaker> <p>Mihi crede, frater. Si inter nos ulla esset ambitionis aut avaritiae  labes, delitescere non posset, quin aliqua ex parte aliquando clandestina  submurmuratio oriretur, et attentas exploratorum sussurraret in aures,  cum inter superbos et avaros semper sint contentiones et iurgia. Circa  minores autem, infidus diuturnitatis custos est metus, a quo se illi  eximere facillime possent, impetrato superiorum favore, a quibus  opportuna occasione gratanter et libentissime exciperentur. Nonne aut per  litteras hoc eis significarent aut saltem parentibus indicarent? Sed ecce  inter tot contra nos saevientium procellas, hi omnes ita unanimiter in  hac veritate persistunt, ut saepius uno ordine fervidi clament et  obtestentur, se pro ea defendenda alacriter extrema omnia subituros.</p></sp>
<sp><speaker>IECHIMHAM.</speaker> <p>Nempe quid huic assertioni tuae amplius obiiciam, nescio, sed  ulterius progredere, quo tendebat ratiocinatio tua.</p></sp>
<sp><speaker>HIERONYMVS.</speaker> <p>Cum ergo ii coram Deo recte ambulent et, propter hoc,  saeculum conculcaverint, dispositique sint et quotidie melius ad divinas  disponantur illuminationes, decipine eos putas? Cur Deus suos ita falli  permitteret? Cur eisdem veritatem non aperiret? Et qui sunt magis ad  ipsam salutis veritatem, quam hi, capessendam idonei? Si ergo  existimare hoc nefas est, concedamus hanc esse, quam praedico, veritatem.  Nec me falli, nec alios fallere, de caetero quis praesumat. Sed unum  adhuc (si placet) adiungam. </p></sp>
<sp><speaker>IECHIMHAM.</speaker> <p>Immo hoc ipsum perplacet.</p></sp>
<sp><speaker>HIERONYMVS.</speaker> <p>Scias velim haec omnia, quae tam in Congregatione nostra quam  in civitate per nos gesta vides, ardua quidem nimis et incredibilia, si  inter tot difficultates et adversa considerentur, non aliis armis, non  viribus, non instrumentis effecta et sustentata a nobis esse, quam fide,  patientia et oratione. Vnde ipsi auditores mihi testes sunt,  quemadmodum eis saepius dicere consueverim, quod si in his bene vivendo  perseveraverimus, victoriam semper consequemur, atque ingentia  tollerabimus et faciemus. Sciunt ipsi quot olim preces ante Deum  effuderimus quotque effundamus, dum pro hisce rebus supplices orationes in  coelum iugiter fere porrigimus. Nunquid ergo Deus, qui promisit  exaudire orationes nostras, immo qui nos orare facit (ut ait Apostolus)  "gemitibus inenarrabilibus", tot servorum vota non  exaudiet? aut hanc deceptionem (si deceptio esset) iam iam non palam  fecisset? Nam ubi Dei bonitas? ubi zelus eius? ubi viscerum et  misericordiarum ipsius multitudo? ubi dulcis et suavis Dominus noster Iesus  Christus, qui sanguinem suum fudit pro nobis? Quid enim assidue  orando et bene operando quaerimus, nisi veritatem, ut glorificetur Deus  et animae nostrae salventur?</p></sp>
<sp><speaker>IECHIMHAM.</speaker> <p>Validissima haec videtur ratio. Sed plerosque perturbavit, quod  vos Deus ita proximis diebus tabida peste percusserit, dicentes quod,  si re vera servi Dei fuissetis, nequaquam ea vos contagione  mulctasset.</p></sp>
<sp><speaker>HIERONYMVS.</speaker> <p>Porro isti, quae Dei sunt, minime sapiunt, dum per ea, quae bonis  et malis communia videntur, servos Dei a sectatoribus saeculi  distingunt. Prospera enim et adversa mundi utrisque communia sunt, quin  immo adversa frequentius bonos quam malos pulsant. Non ergo per  haec se communiter et indifferenter habentia, quae vere nec bona nec  mala dici possunt, sed per ea quae singulis propria sunt, videlicet per  bonam vitam et malam, utraque pars examinanda est.</p></sp>
<sp><speaker>IECHIMHAM.</speaker> <p>Recte loqueris.</p></sp>
<sp><speaker>HIERONYMVS.</speaker> <p>Electos ergo suos probavit Deus. Nec tamen improvisa illos haec  plaga invasit. Iam enim quinque aut sex abhinc annis, ut se praepararent,  ipsos praemonui, quia mors pro foribus instans, civitates vicos et oppida  gladio peste et fame late populatura, ex nostris quoque plures  interceptura erat. Quos tamen non mortuos, sed beata quietione quievisse  putamus. Nec refert quo genere mortis migrarint ad patriam, quia (ut  ait Augustinus) "mala mors putanda non est, quam bona vita praecessit;  non enim facit malam mortem, nisi quod sequitur mortem".  Cogitent, obsecro, qui haec dicunt, quid reis Scriptura comminetur,  videlicet: "Si iustus in terra recipit, impius et peccator ubi parebunt?",  "Et si hoc fit in viridi ligno, in arido quid fiet?",  "Tempus est enim" (inquit Petrus) "ut incipiat iudicium  a domo Dei". Nam et in civitate ipsa multos bonos  utriusque sexus Deus subtraxit, ut quod saepe praedixi impleatur,  videlicet complures etiam bonos in his cladibus interituros. Qui, iam de  mercede laborum et miseriarum securi, hanc Ecclesiae renovationem in  terris e coelo prospicient et fovebunt. Si ergo ab istis primum incoepit  iudicium, quid futurum putas in eos, qui non credunt et male vivunt?</p></sp>
<sp><speaker>IECHIMHAM.</speaker> <p>Certe puto affuturum eis iudicium sine misericordia. Cumque  haec palam praenuntiaveris, sane deberent homines, sententia mea,  magis in veritate confirmari.</p></sp>
<sp><speaker>HIERONYMVS.</speaker> <p>Recte sentis. Sed ait Dominus noster Iesus Christus: "Omnis  plantatio, quam non plantavit Pater meus, eradicabitur. Sinite illos: caeci  sunt et duces caecorum; sin autem caecus caeco ducatum praestet, ambo in  foveam cadent". Sed revertamur, unde fluxit  oratio.</p></sp>
<sp><speaker>IECHIMHAM.</speaker> <p>His argumentis nihil addi posse iam puto, quo magis ad  credendum maxime iam compellor.</p></sp>
<sp><speaker>HIERONYMVS.</speaker> <p>Hoc quoque superest, quod cum scriptum sit: "A fructibus  eorum cognoscetis eos", doctrinae et praedicationum  nostrarum fructus manifesti iam sunt. Postquam enim praedicare coepi (ut  notissimum est), plurimi commoti sunt. Quorum alii, relicto saeculi  naufragio, ad relligionis portum confugerunt; alii vero, in saeculo  permanentes, Christi simplicitatem amplexi, vitam in melius  commutarunt. Quorum exemplo in agris et civitatibus multis diffusa haec gratia  est et, in utroque cuiuslibet aetatis conditionis et ordinis sexu,  multiplicem peperit fructum. Sed quid in re apertissima immoror? Nemo est  enim, qui haec ignoret. </p></sp>
<sp><speaker>IECHIMHAM.</speaker> <p>Ita profecto cernitur. Nam ubique locorum nihil magis in ore  omnium est, nihil magis disputatur. Nec desunt impugnantes et,  contra, qui acerrime id defendant, ut pene nulla domus, nullum tugurium  sit, in quo non sit aliqua de huiusmodi re conflictatio, iuxta illud  salvatoris nostri dicentis: "Nolite arbitrari quia veni pacem mittere in  terram. Non veni pacem mittere, sed gladium. Veni enim separare  hominem adversus patrem suum, et filiam adversus matrem suam, et nurum  adversus socrum suam. Et inimici hominis domestici eius".</p></sp>
<sp><speaker>HIERONYMVS.</speaker> <p>Si ergo bonos haec arbor peperit et quotidie parit fructus, cur  mala dicenda est? "Aut facite (inquit Dominus) arborem bonam et  fructus eius bonos, aut arborem malam et fructus eius malos: ex fructu  siquidem arbor cognoscitur". Nunquid autem potest  effectus melior et perfectior esse sua causa?</p></sp>
<sp><speaker>IECHIMHAM.</speaker> <p>Procul dubio, si haec doctrina bonos efficit homines, eosque  inducit ad bene beateque vivendum, quomodo mala dicenda sit, non video.</p></sp>
<sp><speaker>HIERONYMVS.</speaker> <p>Experientia vidimus, quod ex ipsa ad rectam vitae semitam  homines diriguntur, atque omnes recte viventes eius amatores et  defensores fiunt, quove amplius in bene vivendo proficiunt, tanto acrius  eam sustinent et tuentur. Quicunque autem male vivunt, tanquam me  ipsorum accusatorem, conscientiamque et aperta scelera arguentem,  odio habent atque impugnant. </p></sp>
<sp><speaker>IECHIMHAM.</speaker> <p>Audivi tamen quosdam probatae vitae, et quidem relligiosos,  eam infestissime impugnare.</p></sp>
<sp><speaker>HIERONYMVS.</speaker> <p>Hoc primum exploratum certumque est, quod quicunque in  aperto mali sunt, huic pariter doctrinae adversantur, quod ex  persequutoribus nostris liquidissimum est. Omnes enim ii fere apud communem  hominum existimationem infames habentur, eorumque perversa opera  toti mundo innotescunt. Atque tam in hac civitate quam alibi constat  eos potissimum, qui vitia sectantur, hanc doctrinam esse perosos.  Quomodo ergo boni iudicandi sunt, qui cum pessimis hominibus paribus  studiis conveniunt?</p></sp>
<sp><speaker>IECHIMHAM.</speaker> <p>Aiunt se cum illis in veritatis tantum parte, non in pravitate  morum convenire.</p></sp>
<sp><speaker>HIERONYMVS.</speaker> <p>Mulierculis quidem haec persuaderi potest responsio, nobis  vero frivola et inanis est. </p></sp>
<sp><speaker>IECHIMHAM.</speaker> <p>Qua de re?</p></sp>
<sp><speaker>HIERONYMVS.</speaker> <p>Porro eos qui non dissimulanter et veri boni cognoscuntur  (quorum haud parvus est numerus), hanc usque ad mortem sequi et  defendere veritatem cernimus; eos vero, qui manifeste mali sunt, eam  vehementer impugnare. Optione igitur tibi inter illos data, utros potius  sequendum esse putares?</p></sp>
<sp><speaker>IECHIMHAM.</speaker> <p>Vbicunque et quomodocunque veritatem invenire possem,  hanc unam ego sequerer. Non refert enim, quomodo aurum purum  sive ex coeno sive ex pario lapide, ita et veritas quomodolibet eliciatur:  quia utcunque fuerit, a Deo est.</p></sp>
<sp><speaker>HIERONYMVS.</speaker> <p>At iam diligentius sermoni meo attende. Quicquid ego  praedicavi et docui, Evangelium et doctrina Ecclesiae est, cui me subiectum  usquequaque testatus sum et testor. Siquid autem a me superadditum  videtur, est aliqua futurorum praenuntiatio, quae nulli doctrinae contraria  extat, nec reprobari potest. Doctrinam ergo evangelicam totis  praecordiis boni imbibunt, et futura praenunciata firmissime credunt. Mali  vero, cum verbis non audeant, operibus ipsis evangelicae disciplinae  contradicunt; in nostra autem vaticinia, et verbis et effectibus (quia  impune conceditur), sine ulla modestia invehuntur. Vtris ergo potius  adhaereres?</p></sp>
<sp><speaker>IECHIMHAM.</speaker> <p>Vt verum fatear, me bonis adiungerem potius, quia ubi nulla  ratione aliquid probari aut refelli potest, probati viri iudicio  auctoritatique cedendum est. Nam (ut superius dixi) credendum est bonos a  Deo sincerius et certius illuminari, quam malos. Cum ergo tot boni  tam constanter ista teneant, certe in eorum sententiam eundum est.</p></sp>
<sp><speaker>HIERONYMVS.</speaker> <p>Et hoc amplius accedit, quod detractionibus et maledictis,  tam insolenter et temere, contra huius doctrinae assertores et  auscultatores excandescere, ut illi faciunt, nequaquam boni, sed mali (ne  dicam pessimi) hominis est, cum nihil contra fidem, contra bonos mores  contraque rationem naturalem ex ea elici possit. Ex quo liquet quod  tales, sive relligiosi sive quivis alii, sub quadam bonitatis specie, ex  eorum numero sunt, scilicet tepidorum, quos saepe redarguo, et  quibuscum assiduus mihi est conflictus, ut multos ante annos futurum  praenuntiavi. Qui quidem sunt caeterorum hominum pessimi. Quo enim  pacto bonus sit, qui tam fructiferam doctrinam in Ecclesia Dei (ut in  dies cernitur) pertinaci malignitate impugnat, et malis pessimisque  adiungitur?</p></sp>
<sp><speaker>IECHIMHAM.</speaker> <p>Inexcusabilis quidem est eorum iniquitas.</p></sp>
<sp><speaker>HIERONYMVS.</speaker> <p>Hi sunt (mihi crede) Pharisei, qui cum Herodianis consilium  inierunt, ut nos caperent in sermone. Si enim iustitiae cultores sinceri  essent, non possent eorum, quibus odiosa est veritas, amicitia delectari,  quales omnes fere magnates, tam ecclesiastici quam saeculares, hac  tempestate conspiciuntur. Quorum gratiam et benivolentiam illi, quos  paulo ante bonos dicebas, omni studio et arte aucupantur. Nam si  veritatem, quae odium parit, proferrent, non utique ab eis diligerentur.</p></sp>
<sp><speaker>IECHIMHAM.</speaker> <p>At plerique dicunt, se nec doctrinam evangelicam nec  futurorum vaticinia, sed tuam in administratione civitatis implicationem  detestari, cum scriptum sit: "Nemo militans Deo, implicat se negociis  saecularibus".</p></sp>
<sp><speaker>HIERONYMVS.</speaker> <p>In hoc pariter calumniam et nequitiam suam apertissime  detegunt, cum falso innitantur fundamento, atque id palam sit, me die  noctuque divinis officiis, lectionibus, orationibus, declamationibus, et  exarandis libris et fratrum meorum institutioni vacantem, quae totum  exigunt hominem, nullam eiusmodi regiminis solicitudinem curamve  exercere, a nullaque magis re quam a saeculi occupationibus  institutum meum abhorrere. Cui sola sacrae Scripturae speculatio ac dominicae  margaritae negociatio praeciosa et in suppremis delitiis est. Quomodo  ergo bonus est, qui alterius famae falso detrahit? Cum boni viri sit, non  tantum de ea, quae vera et comperta sit, alicuius infamia partius et  modestius loqui, ut non delinquat in lingua sua; sed etiam quicquam mali  de proximo suo non temere suspicari, quanto magis ergo a falsa vel  dubia detractione cavebit?</p></sp>
<sp><speaker>IECHIMHAM.</speaker> <p>Quomodo ais te administrationi istius civitatis non implicari,  cum plurima ad ipsius regimen pertinentia, efficaciter praedicaveris?</p></sp>
<sp><speaker>HIERONYMVS.</speaker> <p>Iam milies olim hanc obiectionem purgavi. Maximum enim et  commune bonum negligere, ubi subvenire quoquo modo valeas, sicut  inhumanum et impium est, ita Deo maxime displicet, qui super omnia  charitatem commendat. Nutanti igitur et periclitanti huic populo,  cum se in libertatem de recenti asseruisset, utilia et necessaria ad res  componendas et ad compescenda odia, dissensiones, tumultus et  instantes multorum caedes cum totius urbis versione, proponere  oportuit. Vbi quantum, ex hac non mea sed divina opera, boni provenerit,  facile norunt, qui suppremo ingrati animi vitio non laborant. Quod  quidem omnes boni publice confitentur, et clementissimo Deo  acceptissimum referunt. Et nisi ingrati quidam et seditiosi omnia  confunderent, quos (ut saepe praemonui) nisi resipiscant, iam iam divina  conteret ultio, multo maiora haec civitas emolumenta consequeretur.</p></sp>
<sp><speaker>IECHIMHAM.</speaker> <p>Si vera fateri licet, mihi ratio tua probatur plurimum. Quos  enim paulo ante dixi bonos videri, si intus domestice cognoveris,  invenies superbia et invidia aestuantes, et ii (quemadmodum saepe intonuisti)  simulatae relligionis corticem prae se ferunt.</p></sp>
<sp><speaker>HIERONYMVS.</speaker> <p>Quam efficax ergo sit argumentatio nostra hinc perpende. Hanc  siquidem doctrinam boni sequuntur usque ad mortem, mali autem  persequuntur. Quod doctrinae Christi peculiare et proprium est. Sicut  enim solis coelique influxus fertili consitas humo facit arbores  germinare, radicitus autem evulsas arefacit, ita Christi doctrina bene dispositos  illuminat et, vivifico calore excoquens, fructus bonos elicit, male  autem dispositos exsiccat et perurit, ut nullum omnino fructum pariant,  immo steriles magis et peiores efficiantur. Non aliter illata per nos  doctrina, quoniam Christi est, sese habet.</p></sp>
<sp><speaker>IECHIMHAM.</speaker> <p>Nemo iam inficiari potest, quin per huius doctrinae  explanationem boni quidem meliores, mali vero peiores effecti sint.</p></sp>
<sp><speaker>HIERONYMVS.</speaker> <p>Sed amplius consideremus, quod nulla temporibus nostris  doctrina visa est graviores et diuturniores adversarios habere, et a  pluribus dilacerari. Contra quam (ut saepe futurum multo antea  praediximus) duplici potentia, duplici sapientia, duplici malitia dimicatur.  Nec tamen inter tot insultantia iacula unquam succubuit, sed amplius  aucta est, eo quod veritas, quanto magis impugnatur, magis invalescit,  falsitas vero deteritur et consumitur.</p></sp>
<sp><speaker>IECHIMHAM.</speaker> <p>Non parva, nec obscura adiecisti. </p></sp>
<sp><speaker>HIERONYMVS.</speaker> <p>Nec media (crede mihi) insidiarum pars rescitur. Quae, si nota  esset, plus admirationis incuteret. Neque enim paucis modo mensibus  cum seductorum versutia astuque pugnavit, sed toto septemnio iam  exacto in acie perstitit invicta; quin immo facta robustior certiorem  veritati et rationi nostrae fidem facit.</p></sp>
<sp><speaker>IECHIMHAM.</speaker> <p>Audio tamen ab ea plures defecisse. </p></sp>
<sp><speaker>HIERONYMVS.</speaker> <p>Et multi a Christo defecerunt. Sed id parvi refert, quoniam in  eorum locum alii subierunt. </p></sp>
<sp><speaker>IECHIMHAM.</speaker> <p>Putasne omnes, qui se credere dicunt, re vera ita sentire? </p></sp>
<sp><speaker>HIERONYMVS.</speaker> <p>Nequaquam.</p></sp>
<sp><speaker>IECHIMHAM.</speaker> <p>Quomodo ergo ab hypocritis veridicos discernere potes?</p></sp>
<sp><speaker>HIERONYMVS.</speaker> <p>In tribulatione probantur. Nam hypocritae levesque et  instabiles tranquillis rebus nobis adhaerere, et prorsus credere se ostendunt,  in tempore autem vexationis recedunt. At vere boni benedicunt  Dominum in omni tempore, semper laus eius in ore ipsorum. Qui ergo  a nobis aversi sunt, fideliter non incedebant, sed iuxta Iohannis  evangelistae dictum, "exierunt ex nobis, sed non erant ex nobis".</p></sp>
<sp><speaker>IECHIMHAM.</speaker> <p>Quomodo ergo haec in tribulatione doctrina (ut ais) aucta est?</p></sp>
<sp><speaker>HIERONYMVS.</speaker> <p>Primum in lucem clarius educta est veritas, dum, sicut  aurum purissimum, cemento et igne examinata, nec decolorata nec  diminuta est, sed fulgidior et solidior emersit. Secundo in cordibus  fidelium (ut rei eventus indicavit) amplius excitata et roborata est, qui,  instar leonum eius defensionem suscipientes, magis quam prius accensi  sunt. Tertio quod instantes tribulationes tam exteris nationibus, ad  quas modo fama pervenit, quam posteris saeculis plurimum  confirmationis augebunt. Quid enim, ad Christianae fidei stabilimentum,  efficacius corda nostra movet, quam insuperabilis et admiranda in cunctis  temptationum et persecutionum generibus patientia, martyrumque  constantia?</p></sp>
<sp><speaker>IECHIMHAM.</speaker> <p>Hoc nempe admiratione dignum est, quod neque tu neque  isti inter tot adversa defeceritis. Tu siquidem (ut accepi) in harum  rerum assertione immobilis permansisti, et ipsi tecum inviolabiliter  perseveraverunt, cum tamen exterioribus coniecturis res minus succedere,  quin potius minui, videretur.</p></sp>
<sp><speaker>HIERONYMVS.</speaker> <p>Hinc ergo intelligere potes quod, nisi a Deo nostra haec essent,  consideratis persecutionibus et periculis, in quibus quotidie versabar et  adhuc versor, mihi tutius consulendum putassem. Nec deerant  evadendi perfaciles aditus.</p></sp>
<sp><speaker>IECHIMHAM.</speaker> <p>Quomodo?</p></sp>
<sp><speaker>HIERONYMVS.</speaker> <p>An ignoras quam facile, si temporalia quaererem, magnatibus  quibusdam placere potuissem? Nam sicut minis et persecutionibus,  nonne etiam promissis et largitionibus pariter ab iis tentatum me putas,  qui quaerunt quae sua sunt? Nihil inexpertum relinquunt, qui  ambulant in magnis et in mirabilibus super se.</p></sp>
<sp><speaker>IECHIMHAM.</speaker> <p>En obsecro: si quae praedixisti a veritate deficerent, quomodo  perpetuam hypocritae et pseudoprophetae notam evaderes?</p></sp>
<sp><speaker>HIERONYMVS.</speaker> <p>Hos ego, ne inciderem in laqueos, caute evitassem. </p></sp>
<sp><speaker>IECHIMHAM.</speaker> <p>Quo pacto?</p></sp>
<sp><speaker>HIERONYMVS.</speaker> <p>Primum nil in scriptis commisissem, ut semper vertendis et  invertendis verbis esset facultas, et dicere utique possem: "Non ita sum  locutus, neque vos sane intellexistis". Deinde non totiens eadem nec  tam aperto sermone confirmassem; sed enygmatica et amphibologica  verba oportunae interpretationi apta dictassem. Quod quidam, ex se  ipsis prophetantes (etsi nimis imprudenter), tamen observarunt. Nam  cum sua non succedere, sed in contraria potius vergi intuerentur, ad  glosas et operimenta suae verecundiae conversi, quibus potuerunt  subterfugiis se excusarunt. </p></sp>
<sp><speaker>IECHIMHAM.</speaker> <p>Scio quos tangis. Sed utinam frontem non perfricuissent, ut  vanitatis suae eos puderet, nec insontes alios temerario ausu carperent et  damnarent!</p></sp>
<sp><speaker>HIERONYMVS.</speaker> <p>Isthaec omittamus, et coepta prosequamur. </p></sp>
<sp><speaker>IECHIMHAM.</speaker> <p>Num alia habes argumenta?</p></sp>
<sp><speaker>HIERONYMVS.</speaker> <p>Hoc etiam signum ad rem facit. Quam enim ineptus, in hoc  praedicandi officio, iam pridem ex ipsa natura essem, experientia testata est.  Nam cum decennio huiuscemodi officium ex superiorum mandato  exercuissem, non tantum meo, sed auditorum omnium iudicio,  ineptissimus habebar; ut puta qui nec vocis nec pronuntiationis gratiam  prorsus ullam nec in actione modum obtinerem, ad delectandos auditorum  animos, quos potius tedio praegravari cognoscebam. Neque vero etiam  nunc superinducto rhetorum artificio aliove fuco, sed verbis  simplicissimis et domesticis utor. Testis etenim mihi est Deus, quod non  cogitem quae proferam verba, nec quos gestus modosve observem; sed  solum sententiis intentus, quo me trahit illarum incitatio et fervor spiritus,  illuc simpliciter feror. Ea tamen populi frequentia nostris sermonibus,  citra id tempus in hodiernum usque diem, allecta est, ut alibi nusquam  copiosius et attentius consistere videatur. Cumque duorum vel trium  annorum concionator ipsa consuetudine (ut nosti) in animis auditorum  languescere et veterascere quodammodo soleat, nihilominus, cum me  populus hic septem integros annos audierit, eadem saepius, prout sacrae  Scripturae moris est, repetentem (quod mirum est), tanquam recentem  et nova proferentem avide auscultat, et aegre fert desinentem.</p></sp>
<sp><speaker>IECHIMHAM.</speaker> <p>Forte propter expectationem et curiositatem audiendi abs te  futura, id turba factitat.</p></sp>
<sp><speaker>HIERONYMVS.</speaker> <p>Immo nonnunquam, per totam adventus Domini et  quadragesimae interiectionem, praesertim a novis rebus praedicendis abstinui,  monens, ne quid insuper a me eo tempore auditores expectarent. Non  minori tamen frequentia et fervore concurrebant. </p></sp>
<sp><speaker>IECHIMHAM.</speaker> <p>Intellexi quidem non abs te modo, sed ab aliis, qui te noverant  (ut ipse narras), quam scilicet incultus et parum delectabilis concionator  olim esses, dum pauci vix patienter te sustinerent. Id quod, posteaquam  novo desuper infuso munere immutatus videris, doctrinam hanc non  esse tuam potissimum arguit.</p></sp>
<sp><speaker>HIERONYMVS.</speaker> <p>Eam propterea a Deo, non ab homine esse, confirmatur. Nam  divina quanto magis in cognitionem veniunt, quia nimis excedunt,  tanto magis desiderantur; et quo plus degustantur, amplius delectant,  iuxta illud: "Qui edunt me adhuc esurient, et qui bibunt me adhuc  sitient". Humana vero, propter ipsorum imperfectionem,  quo magis cognoscuntur et ad libitum possidentur, infatuant et  vilescunt. </p></sp>
<sp><speaker>IECHIMHAM.</speaker> <p>Mirum in modum me sermo tuus delectat. Sed, ne plus quam  aequum est temporis absumam, urbanitatis gratia his, qui supersunt,  locum dabo. </p></sp>
<sp><speaker>HIERONYMVS.</speaker> <p>Quin potius expedit, ut coeptum sermonem perficiamus.</p></sp>
<sp><speaker>IECHIMHAM.</speaker> <p>Num alia etiam restant? </p></sp>
<sp><speaker>HIERONYMVS.</speaker> <p>Admodum pauca.</p></sp>
<sp><speaker>IECHIMHAM.</speaker> <p>Perge. Nam pro humanitate sua hoc plusculum morae socii  nostri, scio, libenter impartientur.</p></sp>
<sp><speaker>HIERONYMVS.</speaker> <p>Item hanc doctrinam a Deo esse, identitas rei ostendit, cum tam  in bonis quam in malis hominibus non alios quam sacra Scriptura  fructus producat. Illa enim ab apostolis primum, ab aliis dehinc sanctis  praedicata, in cordibus hominum charitatem, gaudium, pacem,  patientiam et caetera, quae Apostolus commemorat, operata est; ita ut in  prima Ecclesia esset omnibus anima una et cor unum in Deo; in  reprobis autem propter eorum demerita excaecationem mentis,  indurationemque cordium exaggeravit. Non aliter in foetura doctrinae nostrae  spectare licet. Qui enim illam fideliter observant, bene vivunt atque  unanimes in domo Domini gaudio et pace incomparabili  perfruuntur. Contra adversarii, propter superbiam et invidiam aliaque peccata,  quorum argui nolunt, similes Scribis et Phariseis ac reliquis sanctorum  persequutoribus efficiuntur et, livore tabescentes, perpetua inquietudine  ac pestifera inter se discordia laborant, iuxta evangelicum dictum:  "Et scisma erat inter eos".</p></sp>
<sp><speaker>IECHIMHAM.</speaker> <p>Hoc, quoniam nulla potest tergiversatione caelari, probatione  non indiget.</p></sp>
<sp><speaker>HIERONYMVS.</speaker> <p>Sed, quod operae praecium est, ita successus nostri sacrae Scripturae  concordant ut, tanquam ab eodem Spiritu directi, si bene  considerentur, pro illius explanatione sufficiant, ac si de industria pro  huiuscemodi significatione priora illa, tam veteris quam novi etiam Testamenti,  dictata et conscripta sint. Nam vel ipsae mulieres, cum primum  Evangelia vel alias sacri canonis lectiones pronuntiamus, antequam a nobis  declarentur, ex iis quae apparent, statim quod in eis declarandis  consilium nobis futurum sit, ipsae antea praesentiunt, et antiqua Scripturarum  documenta nostris hisce temporibus componere ac conferre iam sciunt.</p></sp>
<sp><speaker>IECHIMHAM.</speaker> <p>Ex relatione multorum non sine admiratione id accepi.</p></sp>
<sp><speaker>HIERONYMVS.</speaker> <p>Innumeri suppetunt testes, quemadmodum utriusque  Testamenti expositio, sive legendo sive praedicando, ad accomodationem  praesentium rerum facillime nobis conveniat, et quam persimilis  prophetarum sive apostolorum et martirum aliorumque gestis sanctorum  existat. Quapropter qui audierunt obstupefacti, in doctrinae huius fide  ita confirmati iam sunt, ut aliunde quam a Deo hanc esse persuadere  sibi non possint. Nunquid enim ex spinis colligunt uvas, aut ex vite  ficus? Neutra quippe illarum arborum a proprio et consueto germine  suo degenerabit, sed eadem forma eosdem semper producet effectus.  Ita et idem lumen eademque doctrina consimiles operationes adducet.  Cum ergo ea, quae modo fiunt, nostraque haec doctrina superioribus  illis, tam gestis quam scriptis, usquequaque conveniat, nemini  ambigendum est, quin idem Spiritus sanctus in nobis talia operetur. </p></sp>
<sp><speaker>IECHIMHAM.</speaker> <p>Nonnulli a te Scripturarum sensa distrahi et detorqueri  accusant.</p></sp>
<sp><speaker>HIERONYMVS.</speaker> <p>Hi sunt nimirum, qui nos non audierunt. Audiant prius, tum  demum ferant sententiam. Aut nostra saltem legant, ubi nullam  violentam et obliquam interpretationem, nil contra fidem aut bonos mores  doctrinamve sanctorum, nil denique contra rationem naturalem, sed  aequabilia et sincera omnia esse comperient. Si enim (ut aiunt)  Scripturas detorquerem, hoc in tam caelebri hominum frequentia, inque non  parvo doctissimorum virorum coetu, latere non posset. Neque devia  doctrina, et ab intentione Spiritus sancti aliena, praedictos fructus parere  posset, atque prophetarum et apostolorum dictis vestigiisque penitus  confirmari.</p></sp>
<sp><speaker>IECHIMHAM.</speaker> <p>Vera certe profers.</p></sp>
<sp><speaker>HIERONYMVS.</speaker> <p>Postremo et hoc addam. Cum nostra haec doctrina, inter tot et  tanta luctamina, plures annos in hunc usque diem inconcussa perstiterit  ac persistat, totque habeat veritatis argumenta, praesertim ex bona  hominum vita; iamque universum per orbem diffusa, eiusmodi iecerit  fundamenta, quibus amplius casura minime videatur, si fallax esset,  nihil in Christianam fidem perniciosius excogitari posset. Nam, si  pertulisset Deus tot bonos decipi viros, omnis maiorum patrum auctoritas  pari argumento facile infringeretur. Iccirco absit ut credatur Deum, qui  pro nobis crucifixus est, tantum errorem, quantus hic esset, sub tam  efficaci velamine veritatis tam diu impune esse voluisse. Hinc enim  vereri quis merito possit, ne tota fides aboleatur, quae his temporibus adeo  rara est, ut in paucis aegreque subsistat. Immo vero credendum potius,  Deum voluisse nos haec futura, ita ut cernis, pronuntiare, eaque  huiusmodi rationibus quales praedicavimus comprobare, maioribus quoque  (ut speramus) et validioribus in dies argumentis confirmaturum, ut quae  iam prope extincta est fides reviviscat. Vbi enim haec praenuntiata  evenerint, cognoscent homines cuncta divina providentia gubernari et,  non nisi Deo revelante, cuius nutu haec fiunt, potuisse contingentia  futura praesciri. Iccirco enim ea praenuntiari fecit, ut constet ipsum  Ecclesiam suam nequaquam dereliquisse.</p></sp>
<sp><speaker>IECHIMHAM.</speaker> <p>Mihi profecto ita persuadeo, quandoquidem in asserenda fide  tantopere laborasti, ut tuus <hi rend="italic">De triumpho Crucis</hi> liber ostendit. Dignum  ergo est, ut etiam his non minus perutilis quam iucundae disputationis  copia fiat. </p></sp>
<sp><speaker>&lt;HIERONYMVS.&gt;</speaker> <p>Ego vero, ut provocator singulorum, in hoc certamine  congressum libens expecto.
</p></sp></div1>
<div1 n="Liber sextus"><head>LIBER SEXTVS</head>
<stage>
Thoralmed, Hieronymus
</stage>
<sp><speaker>THORALMED.</speaker> <p>Hactenus satis explicuisti, te non supernaturali tantum  lumine, sed etiam rationibus et signis evidentissimis de his, quae  praenuntiasti, certum esse. Ego vero scire amplius cupio, an etiam ex sacris  Scripturis, quibus operam dedi, eorum excerpseris cognitionem?</p></sp>
<sp><speaker>HIERONYMVS.</speaker> <p>Mihi sane, fratres charissimi, quicquid futurorum cognovi  lumine, de quo loquuti sumus, illuxit. Sed multa praeter id mihi Scripturis  quasi expressa habentur.</p></sp>
<sp><speaker>THORALMED.</speaker> <p>Quaenam illa sunt? Age, depromito.</p></sp>
<sp><speaker>HIERONYMVS.</speaker> <p>Ecclesie renovatio et futura novissimis temporibus tribulatio.  Particularia enim illa, qualia ad Florentinam urbem singulasque  personas spectare protulimus, nusquam sane in Scripturis sacris explicantur.  Quae tamen ipsa, si diligenter advertamus, quibusdam signis futura  omnino perpendi possunt.</p></sp>
<sp><speaker>THORALMED.</speaker> <p>Cuncta quidem iocunda nobis futura sunt. Sed quando hanc  potissimum renovationem sedulo praedicasti, primum de ea disseramus.</p></sp>
<sp><speaker>HIERONYMVS.</speaker> <p>Esto, ut vultis.</p></sp>
<sp><speaker>THORALMED.</speaker> <p>Vt igitur in re conveniamus, primum quid per hanc  renovationem intelligas, scire percupio.</p></sp>
<sp><speaker>HIERONYMVS.</speaker> <p>Paucis absolvam. Hanc ego animorum et vitae Christianae  renovationem intelligo, per gratiam Spiritus sancti in universo terrarum  orbe diffundendam, quemadmodum temporibus apostolorum effectum  est.</p></sp>
<sp><speaker>THORALMED.</speaker> <p>Ex quibus Scripturis huiusmodi Ecclesiae renovationem  praesentis?</p></sp>
<sp><speaker>HIERONYMVS.</speaker> <p>Ex multis tam veteris quam novi Testamenti.</p></sp>
<sp><speaker>THORALMED.</speaker> <p>Vnum, quaeso, potiorem locum, in quo efficatior vigeat  probatio, eligas. Ne, si multa dicantur, temporis ac sociorum neglexisse  rationem videamur.</p></sp>
<sp><speaker>HIERONYMVS.</speaker> <p>Prudenter consuluisti. </p></sp>
<sp><speaker>THORALMED.</speaker> <p>Sed iam loquere.</p></sp>
<sp><speaker>HIERONYMVS.</speaker> <p>Scriptum de apostolis refertur: "In omnem terram exivit sonus  eorum et in fines orbis terrae verba eorum".  Et Dominus in Evangelio ait: "Praedicabitur hoc evangelium regni  in universo orbe, in testimonium omnibus gentibus; et tunc veniet  consumatio".</p></sp>
<sp><speaker>THORALMED.</speaker> <p>Haec iam per apostolos eorumque successores impleta sunt.</p></sp>
<sp><speaker>HIERONYMVS.</speaker> <p>Si Spiritus sanctus per prophetas et Christus vera  pronuntiavit, aut iam completa praeterierunt, aut omnino ad unguem  evenient.</p></sp>
<sp><speaker>THORALMED.</speaker> <p>Quod ais, accipio; sed ea (uti dixi) consumata iam sunt. </p></sp>
<sp><speaker>HIERONYMVS.</speaker> <p>Quin tu melius (quaeso) adverte, quid super hoc sentiat  Augustinus.</p></sp>
<sp><speaker>THORALMED.</speaker> <p>Audio.</p></sp>
<sp><speaker>HIERONYMVS.</speaker> <p>Ait enim egregius ille doctor: "Qui putant hoc quod dicitur:  "Praedicabitur evangelium regni in universo orbe", quod per ipsos  apostolos factum sit, non ita esse certis documentis probatum est. Sunt  enim in Aphrica barbarae innumerabiles gentes, in quibus nondum  praedicatum esse Evangelium ex iis, qui ducuntur inde captivi, rescire in  promptu est. Neque tamen ullo modo recte dici potest, eas ad  promissionem Dei non pertinere. Non enim Romanos solum, sed omnes  gentes semini Abraae iurando promisit. In quibus ergo gentibus nondum  est Ecclesia, illam fore oportet; non ut omnes, qui ibi fuerint, credant.  Quomodo enim et illud implebitur: "Eritis odio omnibus gentibus propter  nomen meum", nisi in omnibus gentibus sint et qui oderint?  Non est igitur ab apostolis praedicatio ista completa, quando adhuc sunt  gentes, in quibus nondum coepit impleri. Quod autem dixit  Apostolus: "In omnem terram exivit sonus eorum", quamvis locutus sit  praeteriti temporis verbo, tamen quod futurum erat praedixit, non quod iam  factum atque completum; sicut et ipse Propheta, quo usus est teste,  fructificare etiam et crescere dixit Evangelium in universo mundo, ut  ita significaret usque quo crescendo esset venturum. Si ergo latet,  quando finis erit, ante quippe non erit". Patet itaque  quomodo Augustinus nondum illas veteris et novi Testamenti Scripturas  impletas affirmet, sed omnino ante finem mundi dicat esse implendas.</p></sp>
<sp><speaker>THORALMED.</speaker> <p>Nil apertius dici potest. </p></sp>
<sp><speaker>HIERONYMVS.</speaker> <p>Hoc idem ante Augustinum Origenes conscripsit, his verbis:  "Cum omnis gens audierit Evangelii praedicationem, tunc erit saeculi  finis, et hoc est quod sequitur: "Et tunc veniet consumatio". Multi  enim, non solum Barbarorum sed etiam nostrarum Gentium, nondum  Christianitatis verbum audierunt".</p></sp>
<sp><speaker>THORALMED.</speaker> <p>Ex his profecto plane colligitur, ante finem mundi  renovandam Ecclesiam esse.</p></sp>
<sp><speaker>HIERONYMVS.</speaker> <p>An non ex testimonio Scripturarum Antichristus ipse, qui in  sanctos atrociter saeviet, venturus est?</p></sp>
<sp><speaker>THORALMED.</speaker> <p>Sic, inquam, sentio, licet aliqui eum venisse iam putent.</p></sp>
<sp><speaker>HIERONYMVS.</speaker> <p>Quemnam esse hunc asserunt? </p></sp>
<sp><speaker>THORALMED.</speaker> <p>Mahumetem.</p></sp>
<sp><speaker>HIERONYMVS.</speaker> <p>Decipiuntur, quemadmodum apostolorum temporibus  Neronem nonnulli Antichristum existimarunt, quibus Scriptura de  Antichristo non convenit. Nam ad Thessalonicenses scribit Apostolus: "Nisi  venerit dissensio primum et revelatus fuerit homo peccati, filius  perditionis, qui adversatur et extollitur supra omne, quod dicitur Deus aut  quod colitur, ita ut in templo Dei sedeat, ostendens se tanquam sit  Deus", et paulo post subdit: "Et tunc revelabitur ille  iniquus, quem dominus Iesus interficiet spiritu oris sui, et destruet  illustratione adventus sui, cuius est adventus secundum operationem  Sathanae in omnibus signis et prodigiis mendacibus, et in omni seductione  iniquitatis iis qui pereunt, eo quod charitatem veritatis non recoeperunt,  ut salvi fierent". Quae quidem verba nequeunt  Mahumeti convenire. Nam nec se Deum fecit, nec in miraculorum  operatione (ut ipse testatur) praevaluit, neque spiritu oris Christi  interfectus est. Tum multae aliae Scripturae, quas brevitatis causa omitto, illi  opinioni repugnant.</p></sp>
<sp><speaker>THORALMED.</speaker> <p>Haec porro sufficiunt.</p></sp>
<sp><speaker>HIERONYMVS.</speaker> <p>Quis credere queat Antichristum, pro cuius seductione vitanda  tot et tanta scripta extant, iam venisse et omnes Christianos latere?  Neque enim eius occultabitur adventus, nec universam fidelium  Ecclesiam, quae illum adhuc venturum, putat, decipi aequum est. </p></sp>
<sp><speaker>THORALMED.</speaker> <p>Sic equidem teneo.</p></sp>
<sp><speaker>HIERONYMVS.</speaker> <p>Si ergo Antichristum venturum iure credimus, fateri oportet  Christianis, per illum strages illatum iri gravissimas, cum scriptum sit:  "Erit tunc tribulatio magna, qualis non fuit ab initio mundi usque  modo, neque fiet. Et nisi breviati fuissent dies illi, non fieret salva  omnis caro; sed propter electos breviabuntur dies illi". </p></sp>
<sp><speaker>THORALMED.</speaker> <p>Hoc inficiari nemo potest. </p></sp>
<sp><speaker>HIERONYMVS.</speaker> <p>In qua potissimum parte orbis has Antichristi reris persecutiones  futuras?</p></sp>
<sp><speaker>THORALMED.</speaker> <p>In terra promissionis, praesertim in Hierusalem. Sic enim ex  canonum et sanctorum scriptis admonemur.</p></sp>
<sp><speaker>HIERONYMVS.</speaker> <p>Recte sentis. Nam et de illo in Daniele ita legitur: "Introibit in  terram gloriosam" (procul dubio Hierusalem) "et multi corruent. Hae  autem solae salvabuntur de manu eius: Edom et Moab et principes  filiorum Ammon"; ubi beatus Hieronymus ait: "Antichristus  Idumeos et Moabitas ac filios Ammon, idest Arabiam, relinquet  intactam, quia illuc sancti ad deserta confugient". Quod si ita  concedimus, necesse est illis in partibus Christianos fore, ac tales quidem  Christianos, qui vel Antichristo resistere vel afflictiones illas teterrimas  constanter perferre possint. </p></sp>
<sp><speaker>THORALMED.</speaker> <p>Sic fatendum est.</p></sp>
<sp><speaker>HIERONYMVS.</speaker> <p>Consequens ergo est ut, de Scripturae sententia, prius illis in  partibus dilatetur Ecclesia, totoque terrarum orbe (ut diximus)  Evangelium regni praedicetur.</p></sp>
<sp><speaker>THORALMED.</speaker> <p>Non aliter puto accipi posse. Scire autem abs te velim:  quomodo haec faciet Deus, quibusve mediis infideles ad se convertet?</p></sp>
<sp><speaker>HIERONYMVS.</speaker> <p>Si ex praeteritis coniectari licet, per ministros suos praedicatores  divini verbi semina iacientes, haec facturum puto. Sic enim olim Deus  consuevit. </p></sp>
<sp><speaker>THORALMED.</speaker> <p>Sed ubi, ubinam hodierna die tales praesules ac praecones  inveniuntur, qui tantae multitudini in Christo regenerandae congruant,  eamque verbo et exemplo pascere et gubernare sufficiant?</p></sp>
<sp><speaker>HIERONYMVS.</speaker> <p>Nostri temporis praelati et praedicatores, perpaucis valde exceptis,  ad destruendam potius vitam Christianam, quam ad construendam aut  conservandam videntur idonei.</p></sp>
<sp><speaker>THORALMED.</speaker> <p>Ne, quaeso, tam profundum mare ingrediamur. Nam eorum  mores reminisci, nedum dicere, pudet. Sed hoc tantum responde:  quomodo, si praedicatores defuerint, poterunt infideles converti?</p></sp>
<sp><speaker>HIERONYMVS.</speaker> <p>Novos Deus ex sententia proferet, sicut de piscatoribus olim  principes Ecclesiae suae elegit. Potens est enim Deus de lapidibus istis  suscitare filios Abraae.</p></sp>
<sp><speaker>THORALMED.</speaker> <p>Quonam pacto hos suscitabit?</p></sp>
<sp><speaker>HIERONYMVS.</speaker> <p>Supercoelesti lumine eos perfundet. Sic enim et apostolos per  infusionem Spiritus sancti edocuit, ut scriptum est: "Verbo Domini coeli  firmati sunt, et spiritu oris eius omnis virtus eorum".</p></sp>
<sp><speaker>THORALMED.</speaker> <p>Ex quo vero hominum genere eos assumendos putas?</p></sp>
<sp><speaker>HIERONYMVS.</speaker> <p>Ex Christianorum genere. Nam ex fideli Iudeorum stirpe  apostolos ad Gentilium regenerationem excerpsit. Deus enim omnia  sapienter facit suaviterque disponit. Iccirco cum aptiores ad hoc opus sint  Christiani, de eorum grege praedicatores eliget.</p></sp>
<sp><speaker>THORALMED.</speaker> <p>Placet, quod dicis.</p></sp>
<sp><speaker>HIERONYMVS.</speaker> <p>Horum ergo suasu et opera oportet, ut incipiat Ecclesia  reformari, nec non veritatis et gratiae fulgor primum in populum  Christianum, dehinc inter infideles, late diffundi. Atque ita necesse est,  secundum Scripturas, Ecclesiam penitus renovari.</p></sp>
<sp><speaker>THORALMED.</speaker> <p>Sic rationes plurimae suadent et concludunt. Sed rursum  postulo, an sicut in Hebreo populo pauci admodum crediderunt, et  multitudo gentium ad fidem conversa est, ita in populo Christiano futurum  putes.</p></sp>
<sp><speaker>HIERONYMVS.</speaker> <p>Ex his, quae modo apparent, id cognitu facile est. Nam sicut  Iudaeos sacerdotum et Phariseorum nequitia olim subvertit, idem modo  sacerdotum et relligiosorum nostrorum dabit improbitas: tales enim,  pro sanctorum sententia, pessimi hominum et incurabiles sunt. Hi  igitur, infernis furiis intus agitati, divinae veritatis assertores persequentur,  et tanquam seductores et haereticos damnabunt, omnem ab eis fidem in  populis abrogare conantes, ut et factum tunc fuit. Quapropter  Mahumetani facilius quam Christiani convertentur.</p></sp>
<sp><speaker>THORALMED.</speaker> <p>Ne longe exempla petamus: bonos hodie ab his oppugnari iam  cernimus. Sed cum isti et spiritualem et corpoream potestatem  obtineant, qua non mediocriter iustorum corda pulsantur, utriusque gladii  discrimen formidantium, quo pacto futurum sit nescio, ut Ecclesia per  virtutem et gratiam possit emergere. </p></sp>
<sp><speaker>HIERONYMVS.</speaker> <p>Deo nihil est impossibile. </p></sp>
<sp><speaker>THORALMED.</speaker> <p>De potestate eius nulla est dubitatio. Sed de modo sapientiae suae  congruo vestigamus.</p></sp>
<sp><speaker>HIERONYMVS.</speaker> <p>Nonne in rebus naturalibus cuiuscumque rei Deus ordinem  servat? Sic ex vite uvas, ex olea oleas (quamvis aliter facere posset)  semper educit.</p></sp>
<sp><speaker>THORALMED.</speaker> <p>Quid tum? </p></sp>
<sp><speaker>HIERONYMVS.</speaker> <p>Ita in spiritualibus retinet ordines per suam sapientiam ab initio  constitutos.</p></sp>
<sp><speaker>THORALMED.</speaker> <p>At quis ordo in ipsis ab initio observatus est? </p></sp>
<sp><speaker>HIERONYMVS.</speaker> <p>Tam in veteri quam in novo Testamento semper Ecclesiam  suam collapsam per flagella renovavit. Quod idem nunc quoque  sperandum est.</p></sp>
<sp><speaker>THORALMED.</speaker> <p>Equidem credo non posse Ecclesiam, nisi istis e medio sublatis,  ullo modo relevari. Sed quando haec erunt?</p></sp>
<sp><speaker>HIERONYMVS.</speaker> <p>Cito et velociter.</p></sp>
<sp><speaker>THORALMED.</speaker> <p>Hoc scilicet est, de quo dubitatio emergit. Nam Ecclesiam  renovandam esse, et id per flagella secuturum, ex Scripturis divinis patere  videtur. Verum quod ad praesentis temporis instantiam pertinet, ex ipsis  forte colligi et evidenter discerni non potest.</p></sp>
<sp><speaker>HIERONYMVS.</speaker> <p>Quamvis eiusdem luminis illustratione, qua de aliis rebus factus  sum certior, hoc ego asseverem. Insuper tamen ex Scripturis probabiles  satis rationes elicere possumus.</p></sp>
<sp><speaker>THORALMED.</speaker> <p>Hoc vero ipsum est, quod audire gestio.</p></sp>
<sp><speaker>HIERONYMVS.</speaker> <p>Igitur tu (ut reor) id nosti: omnem multitudinem ad caput  unum redigi oportere, atque id multitudinis regimen, quod uni  committitur, per se optimum esse. Cum ergo Ecclesiae regimen caeteris  praestet, omnes Christianorum coetus ad caput unum, velut totius  corporis membra, reducuntur. Sic omnes parrochiae ad suos praesbiteros et  civitates ad episcopos et hi omnes ad Summum, denique, Pontificem  referuntur. Quia ergo prima vis capiti ipsi tribuitur, ex eo bonum  multitudinis malumque pendere necesse est. Quotienscunque ergo  irascitur Deus, et ulcisci populorum scelera de proximo parat, bona aufert  capita, proque iis mala regnare permittit, iuxta illud Iob: "Propter  peccata populi faciet regnare principem hyppocritam", item  in Osea: "Dabo tibi regem in furore meo et auferam in indignatione  mea", et Salomon ait: "Veh tibi, terra, cuius rex puer est,  et cuius principes mane comedunt".</p></sp>
<sp><speaker>THORALMED.</speaker> <p>Hoc nempe Deum populo iratum indicat. Non continuo  tamen populum brevi plectendum ex superius dictis concludi potest.</p></sp>
<sp><speaker>HIERONYMVS.</speaker> <p>Atqui si praedictae auctoritates minus forte ad rem declarandam  sufficiunt, saltem ex comparatione divinae in populum Hebraicum  castigationis ad novissimi temporis huius statum, id apertius innotescet.  Imminentis enim et propinqui flagelli praesagium olim fuit, cum bona  capita, boni videlicet principes et sacerdotes, ante multum temporis e  medio passim sublati sunt, malique iis suffecti. Hinc libro Regum  quarto, cum rex Sedechias Hierusalem constitutus esset, qui ultimus  tunc regnavit, ita de eo scribitur: "Fecit malum coram Domino, iuxta  omnia, quae fecerat Ioachim; irascebatur enim Dominus contra  Hierusalem, donec proiiceret eos a facie sua". Idem  quoque LII capite Hieremias testatur. Deficientibus nanque bonis  praesulibus, qui, inter Deum et populum medio loco positi, acceptabile  sacrificium pro omnibus Deo offerunt, nemo iam superest, qui irae  Dei tum resistat. Quid ergo expectandum, nisi ut effundatur?  Quapropter Ezechielis XXII scriptum est: "Et quaesivi de eis virum, qui  interponeret sepem, et staret oppositus contra me pro terra, ne dissiparem  eam; et non inveni. Et effudi super eos indignationem meam, et in igne  irae meae consumpsi eos". Dei autem ira tanto amplius  irritatur, quanto apertius et impudentius peccatur, ab iis potissimum,  qui pro reverentia sacri ordinis in honore sunt, et exitiali exemplo  pluribus nocent, in cathedra non doctrinae sed pestilentiae sedentes, in qua  vitium pro virtute extollitur et veneratur. Nostra autem tempestate  quid dicam? quandoquidem res ita in aperto est, ut indice aut  exploratore non egeat? Nemo enim mihi succenseat, qui neminem accuso,  quin potius ipsi de se conquerantur, qui tales videri volunt quales nec  dici nec cogitari fas est.</p></sp>
<sp><speaker>THORALMED.</speaker> <p>Optime hoc loco inter nos convenit. Quid enim  dissimulatione opus est, cum plura oculis omnium scelera ingerantur, quam dici  possint? Fari enim erubescimus, quae ipsi in propatulo omnium facere  gloriantur. Atque haec adeo pestis invaluit, ut id Micheae impleatur:  "Hodie periit sanctus de terra, et rectus in hominibus non est",  et subdit: "Qui optimus in eis est, quasi paliurus; et qui rectus,  quasi spina de sepe". Nam qui aestuantis libidinis peccata et  latrocinia, seu manifesta quaedam scelera non perpetrant, sancti inter  eos habentur. Cum tamen superbia et ambitione usquequaque  laborent, dignitatibusque summa anxietate anhelantes, earum gratia nihil  omittant, sed totis habenis volvantur in praeceps. Quos ego aliis tanto  nequiores censeo, quanto hominibus peior est daemon, qui solo  superbiae et invidiae crimine inflammatur ac tumet.</p></sp>
<sp><speaker>HIERONYMVS.</speaker> <p>Si aliud quoque signum audieris, facilius tibi persuaderi poterit,  flagellum appropinquare.</p></sp>
<sp><speaker>THORALMED.</speaker> <p>Loquere, quicquid hoc est. Attente audiam. </p></sp>
<sp><speaker>HIERONYMVS.</speaker> <p>Videmus enim quotidie bonos et iustos, non tantum praelatos,  sed inferioris sortis homines, prorsus deficere pravosque subrogari.  Circunspice, quaeso, tam clericorum quam relligiosorum nec non  saecularium utriusque sexus ritus ac mores, et sedulo quaere, ubinam lucernam  dignam poni super candelabro, vel civitatem super montem positam  invenias. Quod ergo instantis flagelli signum esse certius potest? Nam  cum diluvio mergere terras Deus voluit, ipsum Noe seclusit in archa;  et in incendio Sogdomorum Loth ab eis subduxit; ita et ante  Romanorum obsidionem et vastationem contra Hierusalem, evocatos inde  discipulos suos per caeteras orbis regiones disseminavit. Ideo scriptum  est in Esaia: "Iustus perit, et non est qui recogitet in corde suo; et viri  misericordiae colliguntur, quia non est qui intelligat: a facie enim  malitiae collectus est iustus".</p></sp>
<sp><speaker>THORALMED.</speaker> <p>Vere possumus hodie cum Psalmista deplorare, dicentes:  "Salvum me fac, Domine, quoniam defecit sanctus, quoniam diminutae  sunt veritates a filiis hominum". Bonis itaque decedentibus  et subcrescentibus malis, malitia procul dubio invalescit, atque ita  propius ira Dei festinat.</p></sp>
<sp><speaker>HIERONYMVS.</speaker> <p>Hoc quoque ad cumulum accedit, quod si probi et recti viri  (licet admodum perrari) inveniantur, non modo audiri, sed etiam tolerari  non possunt, quin immo subsannantur, eiiciuntur et persecutionibus  affliguntur. Quod suppremum ruinae indicium est, ut evangelica  parabola perpulchre declarat, cum missos ad se domini servos et postremo  filium perfidi vinitores, qui fructum reddere debuerant, peremerunt.  Iccirco iure concluditur: "Malos male perdet, et vineam suam locabit  aliis agricolis" atque ad sacerdotes conversus, ait  Dominus: "Ideo dico vobis, quia auferetur a vobis regnum Dei et dabitur  genti facienti fructus suos"<hi rend="italic">.</hi></p></sp>
<sp><speaker>THORALMED.</speaker> <p>Quotidie etiam videmus, eos praesertim, qui magnificant  fimbrias suas et primos amant accubitus, non solum publice nefaria  committere, sed incorrigibiles esse, tantaeque pravitatis, ut bona demoliri  conentur, quae velut obices oculis pati nequeunt, proptereaque alios  bene vivere non sinunt.</p></sp>
<sp><speaker>HIERONYMVS.</speaker> <p>Si igitur omnis hominum ordo ita in profundo peccatorum  provolvitur, ut nullus appareat emendationi locus, quid ulterius non  profutura Dei patientia demoratur? Assiduis enim monitionibus  minisque ac verberibus evocati, non solum aures obturant, sed in peiora  prolabuntur. Nonne hoc vicinum loeto morbum, et subtractam prorsus  gratiam, aggravatamque manum Domini portendit? Quod Esaiae sexto  ipse Dominus ait: "Vade et dices populo huic: Audite audientes et  nolite intelligere, et videte visionem, et nolite cognoscere. Excaeca cor  populi huius et aures eius aggrava, et oculos eius claude, ne forte videat  oculis suis, et auribus suis audiat, et corde suo intelligat et convertatur,  et sanem eum. Et dixi: Vsque quo, Domine? Et dixit: Donec  desolentur civitates absque habitatore, et domus sine homine".</p></sp>
<sp><speaker>THORALMED.</speaker> <p>Sic videre iam videor. Neque enim spes ultra apparet, quo  populus Christianus possit ab inveterata pravitate divelli.</p></sp>
<sp><speaker>HIERONYMVS.</speaker> <p>Cogita insuper quod, cum aliqui boni supersint (licet perrari),  quorum semina Deus, Ecclesiae suae semper assistens, non defectura  servabit, iuxta illud "Ecce ego vobiscum sum omnibus diebus, usque ad  consumationem saeculi", ii tamen, ad obsecrandum  Deum pro huius aversione flagelli, mentem applicare nequeunt, sed  potius, dictante Spiritu, accelerari exoptant. Vtque a plurimis collegi,  qui ab aliis itidem cognoverant, omnes in huius rei desiderium  convenire videntur.</p></sp>
<sp><speaker>THORALMED.</speaker> <p>Ego quoque variis in partibus idem accepi atque, ut  conscientiae meae votum proferam, similis mihi ardor insidet. Praestat enim ut  corpora plectantur quam animae in Tartarum continue et infinito  numero sorbeantur. Mundana siquidem pax et tranquillitas Ecclesiae  perditio est, eo quod in tribulationibus semper illa profecerit. Nam  virtus in infirmitate perficitur.</p></sp>
<sp><speaker>HIERONYMVS.</speaker> <p>Num igitur divinum hoc tibi videtur incitamentum? Quoniam,  iuxta dictum Apostoli, "quid oremus, sicut oportet, nescimus. Sed ipse  Spiritus postulat pro nobis gemitibus inenarrabilibus. Qui autem  scrutatur corda, scit quid desideret Spiritus, quia secundum Deum postulat  pro sanctis". Cum ergo sanctis suis hoc desiderium  Deus incutiat, eos se omnino auditurum, pro festina scelerum ultione,  significat. </p></sp>
<sp><speaker>THORALMED.</speaker> <p>Magnum id argumentum est.</p></sp>
<sp><speaker>HIERONYMVS.</speaker> <p>Praeterea prope extincta iam fides hoc idem arguit, ut Hieremiae  septimo scriptum est: "Haec est gens, quae non audivit vocem domini  Dei sui, nec recoepit disciplinam. Periit fides, et ablata est de ore eorum.  Tonde capillum tuum et proiice, et sume in directum planctum: quia  proiecit Dominus, et reliquit generationem furoris sui".</p></sp>
<sp><speaker>THORALMED.</speaker> <p>Neque informem saltem habere se fidem ex operibus suis  declarant, cum, nullo pudore nullove metu detenti, in scelus omne  prorumpant.</p></sp>
<sp><speaker>HIERONYMVS.</speaker> <p>Ob id autem, quod charitas prorsus omnis defecit, hinc  nimirum neque aliunde factum est, ut informis tota sit fides. Quod  suppremi temporis inditium haberi potest, iuxta illud Salvatoris verbum de  fine saeculi: "Et quia abundavit iniquitas, refrigescet charitas multorum".</p></sp>
<sp><speaker>THORALMED.</speaker> <p>Hoc nempe simultates, divisiones, odia evidentissime  confirmant. Tota nanque Ecclesia, in partes conscissa, paucos quibus sit  anima una et cor unum amplectitur. Omnes enim quae sua sunt quaerunt.</p></sp>
<sp><speaker>HIERONYMVS.</speaker> <p>Ex verbis igitur Redemptoris non procul ab excidio rem  Christianam fore colligitur, cum dixerit: "Omne regnum in se ipsum  divisum desolabitur, et domus supra domum cadet". Verum  si insuper adieceris, quantum divinus et verus cultus obliteratus sit,  quantumve hodierna die, inexcogitatis et abominandis luxuriae et gulae commentis, execrabili quoque avaritia et symoniaca heresi, nec non  superbia et exuberantissimis flagitiis plurimi sacerdotes aestuent, non  dubitabis, quin proximus sit furoris Domini et vindictae dies. Sed  miraberis tarditatem, stupebis tam graviter lesae maiestatis patientiam. Atque si  olim, cum zelus domus suae comedit eum, comprehensis funiculis,  de templo expulit vendentes et ementes, quae ad sacrificia tamen  pertinebant, quis modo ambigat, quin in virga ferrea iam iam  properet ad istos non solum symoniacos, sed in omni libidinis genere  involutos, ut, cum spurcissimis suorum et suarum gregibus, ab Ecclesia  expellantur?</p></sp>
<sp><speaker>THORALMED.</speaker> <p>Perhorresco haec quidem vel audiens tantum, nec verius  quicquam dici potest. Nihilominus bonos aliquos superesse clericos et  relligiosos, debitum Deo cultum exsolventes non negabis.</p></sp>
<sp><speaker>HIERONYMVS.</speaker> <p>Fateor esse perpaucos. Sed quid momenti inter tantam  scelestorum vim unus alterve attulerint, digito admodum numerandi? Modo  certe plurimi, Scribas et Phariseos imitantes, prolixis orationibus  viduarum domos comedunt, similesque sunt "sepulchris dealbatis, quae a foris  quidem parent speciosa, intus autem plena sunt ossibus mortuorum et  omni spurcitia". Nonne tepidi ipsi huiusmodi censendi  sunt, tanto aliis peiores, quanto occultius et pestilentius nocent? dum  sub ovina scilicet pelle dissimulantur? Hi sunt, inquam, qui penetrant  domos, et captivas ducunt mulierculas oneratas peccatis, semper  addiscentes, et nunquam ad scientiam veritatis pervenientes.</p></sp>
<sp><speaker>THORALMED.</speaker> <p>Iam vero minime est mirandum, si te unum spumanti rabie et  atroci morsu potissimum petunt, qui pellem illis detrahere contendis.  Sed ipse quoque iam saepe expertus sum, huiusmodi tepidos multorum  causam malorum ac fomitem esse, dum sub velamine virtutis miseras  animas perdunt. Superbi enim, invidi, subsurrones et detractores sunt.  Quae autem in occulto admittunt, pudor ea me proferre non sinit. Sed  quid multis est opus? Vbi enim nullus Dei timor pectus inhabitat,  nulla sceleris magnitudo pensatur, modo id quoquo pacto dissimulare  facies ipsa possit.</p></sp>
<sp><speaker>HIERONYMVS.</speaker> <p>Sed rursus diligenter adverte, quot et quantis Ecclesia Dei  peccatis ebulliat, quantumve temporis spacium pessimus hic hominum  ritus perdurarit. Hinc enim iam flagellum appetere iudicabis. Quid enim  ad scelerum deest acervum? Nonne ii gravius peccant quam qui  inundatione diluvii ob fornicationem perierunt? Nonne effrenatam  Sogdomorum libidinem, Iudeorum quoque et Graecorum perfidiam  excedunt, qui omnes iam consumpti perierunt? At forte inquies  ydolatras eos non esse, nec Christum (quod Iudei fecerunt) crucifixisse. Sed,  obsecro, quae execratior ydolatria quam assiduum symoniae et avaritiae  studium, quae est ydolorum servitus, dari potest? Quod si Christum  non crucifixerunt, non voluntas defuit, sed facultas. Nam si modo sub  mortali conditione Romam peteret et, quemadmodum olim contra  Iudaeos, ita et nunc contra principes sacerdotum malosque clericos ac  tepidos relligiosos, vitia detestando aperte inveheretur, quid in eum,  quaeso, putas, quid molituros?</p></sp>
<sp><speaker>THORALMED.</speaker> <p>Non unam tantum, sed mille cruces excogitarent.</p></sp>
<sp><speaker>HIERONYMVS.</speaker> <p>Non igitur opus ipsum, cuius executionem plerunque  impotentia vetat, sed operis voluntatem Deus attendit.</p></sp>
<sp><speaker>THORALMED.</speaker> <p>De te vero, Hieronyme, si in illorum incideres arbitrium, quid  credis statuerent?</p></sp>
<sp><speaker>HIERONYMVS.</speaker> <p>Tu ipse id coniectare.</p></sp>
<sp><speaker>THORALMED.</speaker> <p>At iam manifesta cleri opprobria nec dissimulare amplius fas  est, neque iam possumus. Porro sacerdotes ipsi sceleratorum omnium  tam praeteritorum quam praesentium et magnitudine et moltitudine  colluviem exuperant, et eo gravius delinquunt, quo, in eminentiori gradu  constituti, non modo populo Christiano, sed universo orbi terrarum  exitiale struunt exemplum. Tum principes alii omnia subvertunt et  confundunt. Sic iustitia prorsus periit, dum malum pro bono autumant,  pro malo bonum.</p></sp>
<sp><speaker>HIERONYMVS.</speaker> <p>Si ergo de Iudaeis meritas poenas divina totiens iustitia exegit, si  plurima regna et imperia ob hoc funditus evertit, si cum orientali  Ecclesia Graecos perdidit, si Romanam quoque Ecclesiam per Gothos,  Longobardos, Vandalos et per alias Barbaras nationes saepe vastavit,  istisne nunc sceleratissimis parcet? An non idem est Deus? Non aequa  potestas? Non idem meritorum et demeritorum examen? Non eadem  Ecclesia? Et praecipua viget illius cura?</p></sp>
<sp><speaker>THORALMED.</speaker> <p>Nemo est qui sano mentis iudicio, in tam manifesto divinae  ultionis merito, de instanti flagello dubitare iam possit. Nam et ab  omnibus non procul esse iam creditur et plurimum quoque desideratur.</p></sp>
<sp><speaker>HIERONYMVS.</speaker> <p>Hinc nimirum certissima tibi fieri debet fides. Trito enim  proverbio, vox populi vox est Dei. Quasi vero non magnorum initium  malorum ipsi viderimus! Nonne enim, post celerem regis Gallorum  per Italiam discursum, omnia momento quodam turbata sunt? Gens  insurrexit contra gentem, et populus adversus populum. Hinc pestilentiae  et fames foribus insultarunt. Quid haec aliud censenda, quam dolorum  initia? Quid expetitur amplius? An signa et portenta de coelo flagitas?  Nec ista quidem (si pleraque signa et prodigia variis in locis hac  tempestate edita considerentur) defuisse cognosces, sed mens attonita nil  horum persentit. Peccator etenim (ut ait Salomon), "cum in  profundum venerit peccatorum, contemnit".</p></sp>
<sp><speaker>THORALMED.</speaker> <p>Haec (ut dicis) omnia prope manibus contrectantur. Nemo  tamen, etiam si advertat, resipiscit. Nemo a via quae ducit in praeceps  retrocedit. Nemo poenitentiae saltem indicat signum. Pudor, inquam,  modo et scelus est a malo deflectere, ridicula et criminosa res bonum  esse.</p></sp>
<sp><speaker>HIERONYMVS.</speaker> <p>Nonne igitur in virga furoris et brachio extento, corripienda  tibi Ecclesia de proximo videtur?</p></sp>
<sp><speaker>THORALMED.</speaker> <p>Satis superque de huiusmodi re mihi persuasum iam est. Sed  pleraque alia de afflictione deque foelicitate insuper civitatis Florentiae  praedixisti. Quae per Scripturas probari nequeunt.</p></sp>
<sp><speaker>HIERONYMVS.</speaker> <p>In Scripturis ea plane significari non dixerim. Sed si ea quae  novissime ibidem gesta sunt considerentur, multum rationis et  probabilitatis invenire licebit. </p></sp>
<sp><speaker>THORALMED.</speaker> <p>Edissere et hoc nobis.</p></sp>
<sp><speaker>HIERONYMVS.</speaker> <p>Primum, cum multa ex nostris vaticiniis iam praedicta evenerint,  futuris quoque non dubiam fidem faciunt. Praeterea, cum ad  suscipiendum divini huius verbi semen, ipsa potissimum civitas decreta sit, illud  per universum propagatura, non dubitamus quin a Deo peculiarius aliis  diligatur. Cui evidente quoque dilectionis signa respondent: ingens  nimirum fidei et evangelicae doctrinae lumen, quod etiam in mulieribus  et pueris elucet; simplicis etiam vereque vitae Christianae in plurimis  delectatio et studium viget. Item, cum non alia magis civitas  relligionem et poenitentiam peccatorum complexa sit, non tamen est  invenire, quae acerbiores calamitates his temporibus sit perpessa, pluresve  sustinuerit hostium impetus. A quibus non humana ope vel industria,  sed divino tantum miraculo erepta est, cum plerique optimatum  tyrannidi aspirarent, eamque intestinis et externis periculis involutam prope  ad internitionem, sibi subdere conarentur, in quorum iam caput  partim (ut saepe praemonuimus) maceries suffossa corruit. Quibus ab eventis  privilegio divini amoris tuta esse deprehenditur. Deus siquidem bonos  in adversis per patientiam crebro exercens, verum obrui minime  permittens, solidiores efficit ac meliores. Sed (quod operae praecium est) in  ipsa civitate boni ac iusti viri a flagitiosis et impiis multas patiuntur  persecutiones (nam saepe infoelix lolium miscetur frugibus), easque  non modo patienter, sed etiam laetanter ferunt. Boni ergo, tam relligiosi  quam saeculares, vaticinia nostra firmiter colunt seduloque expectant.  Nunquid ergo Deus eos falli permittet? Qui non sua ipsorum gratia,  sed pro illius honore et pro animarum salute, hoc ab eodem iugiter  petunt? Impii autem et prophani cives, sacra et patriam demoliri  conantes, votorumne, quaeso, compotes erunt? probi et recti corde desiderii  sui fine fraudabuntur?</p></sp>
<sp><speaker>THORALMED.</speaker> <p>Absit.</p></sp>
<sp><speaker>HIERONYMVS.</speaker> <p>Alia quoque particularia multa sunt, quae rationibus suis non  carent. Sed ne congrui temporis metam excedat oratio, id potissimum  sufficere debet: quod, cum praecedentia multa evenerint, neque  hactenus sim deceptus, pari quoque argumento caetera subsequentur. Sed et  rationes cunctae superius explicatae huic rei astipulantur. Quae, cum  eventis una rerum ipsarum, hanc a Deo doctrinam esse ostendunt.</p></sp>
<sp><speaker>THORALMED.</speaker> <p>Nihil (ut puto) indiscussum reliquimus, et tibi, mi  Hieronyme, gratias ago maximas.</p></sp>
<sp><speaker>HIERONYMVS.</speaker> <p>Immo Deo potius eas agamus, a quo omne datum est optimum.
</p></sp></div1>
<div1 n="Liber septimus"><head>LIBER SEPTIMVS</head>
<stage>
Abbacuc, Hieronymus
</stage>
<sp><speaker>ABBACVC.</speaker> <p>Quae hactenus diligenti inter vos disputatione prosecuti  estis, non sine magna voluptate percepi. Sed ne quid relinquatur  intactum, illud mihi admirationem aliquam parit, quod plerique tam  scriptis quam praedicationibus contra te tuamque doctrinam acerrime  invehuntur.</p></sp>
<sp><speaker>HIERONYMVS.</speaker> <p>Tam facile illorum invectiones contemnimus, quam etiam  confutamus atque hinc nostra magis roborantur. Cognitio siquidem  veritatis est obiectorum solutio.</p></sp>
<sp><speaker>ABBACVC.</speaker> <p>Atqui ego saepe adversariorum contra te obiecta ab iis, qui  partes tuas suscipiunt, solvi nequivisse accepi.</p></sp>
<sp><speaker>HIERONYMVS.</speaker> <p>Si ex veritate ipsa saperent, omnia facillime solverent. Nam vel  mulieres ac pueri nostris praedicationibus assueti, non aliter huius saeculi  sapientum contra me refellunt obiecta, quam vel tenue stamen soleat  vel araneae tela conscindi.</p></sp>
<sp><speaker>ABBACVC.</speaker> <p>Difficile arbitror contra doctos versutosque homines imperitos  et simplices stare posse.</p></sp>
<sp><speaker>HIERONYMVS.</speaker> <p>Facile est veritatem, praesertim quae a Deo est, quaeque per fidei  et gratiae illustrationem cum rectitudine vitae creditur intelligiturque,  defendere. Primo quia veritatem Deus, qui prima est veritas, iuvat et  tutatur; tum quia veritas falsitate est fortior; deinde quod ad veritatem  suapte natura inclinatur intellectus. Omnia praeterea vera illi suffragantur.  Adde quod gratia et fides discussis tenebris eam illustrant. Insuper  tale ius rectitudo vitae merito sibi vendicat, quin etiam, dum disputatur,  auditorum animis proposita veritas promptius illabitur. Praeterea illius  adversarii ob demeritum vitae hominibus odio esse solent, ideoque  minor fides haberi eis consuevit. Ipsi etiam in ordinato sermone non sine  quadam animi perturbatione contendunt, et verborum involucris  confusionis suae notam detegunt. Postremo quanto magis oppugnatur,  tanto clarius elucescit, contra vero falsitas denigratur. Iis ergo, qui bene  vivunt, facilis est veritatis defensio.</p></sp>
<sp><speaker>ABBACVC.</speaker> <p>Approbo sane quae dicis, iamque deprehendo, sicubi rerum  tuarum patrocinium ab aliquibus invalide susceptum sit, non ipsius  veritatis difficultati, sed illorum ignorantiae imputandum.</p></sp>
<sp><speaker>HIERONYMVS.</speaker> <p>Hoc autem postremo loco nosse te velim: non inter primas  partes hoc a nobis contra adversarios poni, quod scilicet ab iis, qui nos  audiunt et bene vivunt, illi, quantumlibet periti et arguti sint, facillime  superentur.</p></sp>
<sp><speaker>ABBACVC.</speaker> <p>Immo vero si (uti narras) sese res habet, non leve hoc, sed  potissimum est veritatis indicium.</p></sp>
<sp><speaker>HIERONYMVS.</speaker> <p>Res ita in aperto iam geritur, ut nulli ita esse dubium sit. Atque  hac in civitate contentiones ea de causa et conflictus quotidie videre  licet, in quibus tot confusa, ridicula et falsa ab ipsis adversariis  proferuntur, ut plerunque cum suis complicibus erubescere cogantur.</p></sp>
<sp><speaker>ABBACVC.</speaker> <p>Inter tot obiecta mirum est, vera aliqua non extare.</p></sp>
<sp><speaker>HIERONYMVS.</speaker> <p>Immo illorum falsitatem plurima verborum instabilitas et inter  se dissonantia condemnat. Alii siquidem me bonum, sed simplicem et  mentis illusione captum, alii astutum et seductorem appellant.  Quotque hominum capita, tot de me sententiae sunt. Nobiscum autem  sentientes, secus se habent: nam, unanimi et concordes, idem pariter  asseverant et tuentur.</p></sp>
<sp><speaker>ABBACVC.</speaker> <p>Vix credibile est, cum tot criminibus impetaris, nullius te  redargutum convinci, ipsosque potissimum relligiosos, plurima contra te  diffamantes, usquequaque mentiri.</p></sp>
<sp><speaker>HIERONYMVS.</speaker> <p>Vetus proverbium est: "Qui semel malus, semper praesumitur  malus". Nostri igitur detractores saepenumero nugaces malique  deprehensi sunt. Milies enim mendacia multa fingendo, tumultum in  populo moliti sunt, sed emergente protinus veritate, confusi  distabuerunt. Nullo tamen rubore detenti, ad nova iterum confingenda  mendacia accincti sunt, quos nihilominus semper veritas expugnavit. Quis  ergo talibus fidem iure habendam censeat?</p></sp>
<sp><speaker>ABBACVC.</speaker> <p>Fama est epistolas contra te, et libellos eruditos quidem, sed  famosos, esse conscriptos.</p></sp>
<sp><speaker>HIERONYMVS.</speaker> <p>A nemine, inquam, erudito viro id factum accepi. Verum  quorundam, qui sibi tantum scioli sunt, scripta contemptu digna conspexi,  unde veritas nostra validius confirmatur.</p></sp>
<sp><speaker>ABBACVC.</speaker> <p>Qua ratione?</p></sp>
<sp><speaker>HIERONYMVS.</speaker> <p>Viri enim peritissimi, quibus Dei spiritus inest, falsum populis  dogma praedicatum silentio praeterire nullo modo nec perpeti possent.  Quod enim unius ore prolatum est, scilicet "Zelus domus tuae  comedit me", aeque ad omnes spectat. Si populum  itaque falsa praedicatione seducerem, non occulte quidem sed  manifeste contra me omnes insurgerent, erroresque meos, in medium tum  productos ac confutatos, sanctionibus et scriptis perpetuis de Ecclesia  eliminarent. Quod nec factum est, nec fieri merito potest. Sin autem  spiritu Dei non aguntur, sed ventosa tument scientia huic mundo  inhaerentes, cum nimirum principibus magnisque viris applaudere  studeant, suamque doctrinam ostentare summopere affectent, ii profecto,  cum potentum quorundam adulationis gratia, qui nos odio gratis  habent et persequuntur, tum ut zelo Dei duci viderentur, iam in nos  redargutionum volumina elucubrassent, si modo quid veri et solidi  contra nos invenire potuissent. Quod effectum esse nondum videmus, eo  quod veritas nobis patrocinetur, bonique et iusti nobiscum sentiant,  immo pro ipsa veritate pariter certent. Alii vero, callidi et versuti,  mordacibus verbis expuunt, quod chartis committere non audent, ne  scripta, quae sicut verba non defluunt, autoris insipientiam malignitatemque  prodant. Vident enim nihil laudis, sed plurimum dedecoris, se ex suis  scriptis, siqua ederent, relaturos.</p></sp>
<sp><speaker>ABBACVC.</speaker> <p>Multa tamen contra te (ut accepi) docte edita circunferuntur.</p></sp>
<sp><speaker>HIERONYMVS.</speaker> <p>Quidam scientiae arrogantia decepti, qui de sui existimatione  magis sibi ipsis quam aliis ullis placent, contra me scribere, suppresso  tamen nomine, ausi sunt. Id quod parum fidentis sibi conscientiae  signum est. Cum enim se veritatem lacessere non ignorarent, in lucem  prodire noluerunt. Nam qui male agit, odit lucem. Nemo quippe sub  occulto vel alieno titulo cudere, egregium opus laborat. Ideoque  parum foeliciter illis successit. Qui vero expressis nominibus in nos  conscripsere conducta opera, suam inscitiam temeritatemque divulgarunt,  ita ut in illis refellendis nos sollicitos esse non oportuerit.</p></sp>
<sp><speaker>ABBACVC.</speaker> <p>Atqui Samuel quidam, vir (ut fertur) non ignarus, aperto  Marte in campum libro contra revelationes tuas edito, prodire visus est.</p></sp>
<sp><speaker>HIERONYMVS.</speaker> <p>Si librum eius accurate perlegeris, facile hominem hunc  intelliges non tam peritum videri, quam politum studuisse, cum neutrum  tamen sit consecutus. Adeo nanque insulse procedit, ut irrideri potius  quam confutari sit dignus; tametsi contra eum luculenter scripsit  Ioannes Franciscus Picus comes Mirandulanus, illustre genus suum pietate  et doctrina exornans, patrui sui Ioannis Pici vestigia imitatus. Qui  tantum ingenio et doctrina vel clarissimos saeculi huius viros excelluit,  quantum lenta solent viburna cupressi. In confutationem vero  aliorum calamum admovit venerandus sacerdos Dominicus Benivenius,  religiosissimus sane homo, philosophiaeque et sacrae theologiae  eruditione nemini postponendus. Complures insuper alii, veritatis huius  studio inflammati, maledicorum garrulitatem petulantiamque  exprobrarunt. Inter quos vir ille doctissimus Georgius Benignus, professionis  Minorum, qui inter primos philosophos theologosque nostri aevi  connumeratur; ab Illirico usque Aragusio fama tantum et editionibus  nostris, ob veritatis studium, motus, dyalogum in nostrae doctrinae  confirmationem conscripsit.</p></sp>
<sp><speaker>ABBACVC.</speaker> <p>Ecquos alios forte habes?</p></sp>
<sp><speaker>HIERONYMVS.</speaker> <p>Possem tibi plures theologos et phisicos, et literatos viros, ut  Ioannem Nesium, elegantis literaturae (quod eius arguit libellus),  recensere, quos consulto praetereo, ne nunc assentationis morem in referenda  gratia inire videar, aliosque pari emulatione in favorem nostrum  allicere. Satis igitur sit e multis unum relligiosum non vulgaris  existimationis, unum praesbiterum vitae et doctrinae singularis, unum  saecularem sed principem doctrina et moribus perrarum attulisse, ut in his  tribus Christianorum gradibus habeas, quos in suo genere quibuscunque  aliis conferre possis.</p></sp>
<sp><speaker>ABBACVC.</speaker> <p>Quid si forte aliqui doctissimi (quos ignoramus) contra te  stilum exacuerint? Nam et ex iis plerique per pulpita te variis probris  gravissime taxarunt.</p></sp>
<sp><speaker>HIERONYMVS.</speaker> <p>Qui in nos aspera verba ventis cito peritura committunt,  nulla, quemadmodum nos, examinanda scripta edidere. Docti enim, quae  sustinere posse diffidunt, chartis mandare formidant atque ii (nisi  insaniant) nostris se dictis opponere non audebunt.</p></sp>
<sp><speaker>ABBACVC.</speaker> <p>Quamobrem?</p></sp>
<sp><speaker>HIERONYMVS.</speaker> <p>Duo, si recte consideras, potissimum praedicavimus: videlicet  fidem vitamque Christianam atque omnem sanctae Romanae Ecclesiae  approbationem, futuram insuper Ecclesiae renovationem. Nunquid ergo  qui vere sapiunt, doctrinae catholicae apertius reclamabunt?</p></sp>
<sp><speaker>ABBACVC.</speaker> <p>Nequaquam hoc puto. Aut enim Deum aut ignem  timebunt.</p></sp>
<sp><speaker>HIERONYMVS.</speaker> <p>Num praenuntiationem futurorum falsam fore contendent?</p></sp>
<sp><speaker>ABBACVC.</speaker> <p>Hoc fortasse agredientur.</p></sp>
<sp><speaker>HIERONYMVS.</speaker> <p>Ne vero hoc crede.</p></sp>
<sp><speaker>ABBACVC.</speaker> <p>Cur?</p></sp>
<sp><speaker>HIERONYMVS.</speaker> <p>Nam si docti sint, haec rationibus naturalibus nec probari posse  sciunt, nec improbari. Propterea si hanc sibi desumerent impugnandi  provinciam, se ignaros primum et imperitos ostenderent, deinde in  eum, quem damnant, errorem prolaberentur, dum, prophetias  confutantes, se ipsos prophetas indicarent.</p></sp>
<sp><speaker>ABBACVC.</speaker> <p>Quonam modo?</p></sp>
<sp><speaker>HIERONYMVS.</speaker> <p>Nonne futura de contingenti propheta praenuntiat?</p></sp>
<sp><speaker>ABBACVC.</speaker> <p>Ita sane.</p></sp>
<sp><speaker>HIERONYMVS.</speaker> <p>Nonne idem est de utroque contradictorio in futuris  contingentibus iudicium? videlicet quod neutrum eorum ex philosophorum  sententia determinate verum est?</p></sp>
<sp><speaker>ABBACVC.</speaker> <p>Ita affirmo.</p></sp>
<sp><speaker>HIERONYMVS.</speaker> <p>Si ergo futuram Ecclesiae renovationem et flagella praenuntio,  alius autem oppositum asseverat, nonne prophetas ambo nos  constituimus?</p></sp>
<sp><speaker>ABBACVC.</speaker> <p>Ambo certe. </p></sp>
<sp><speaker>HIERONYMVS.</speaker> <p>Ecce, qui prophetae vaticiniis contradicit, se prophetam facit.</p></sp>
<sp><speaker>ABBACVC.</speaker> <p>Porro se prophetas illi minime asserent, si incertos rerum  eventus nec inficiari nec affirmare praesumant. Sed quod ista tibi  divinitus revelata iactes, tantum subsannent.</p></sp>
<sp><speaker>HIERONYMVS.</speaker> <p>Nempe si prophetas se negant, temerarios saltem et impios sese  ipsos coargunt.</p></sp>
<sp><speaker>ABBACVC.</speaker> <p>Quid ais, quaeso?</p></sp>
<sp><speaker>HIERONYMVS.</speaker> <p>Ita profecto est. Nam (ut saepius memoravi), si nihil impossibile,  nihil Deo alienum, nihil fidei et rationi dissonum, nihil moribus et  huic temporum conditioni inconveniens protuli, aut cordium et  divinae maiestatis scrutatores se faciunt, de occultis alienis temere et  proterve iudicantes, dum haec a Deo revelata (quod esse potest) negant; aut,  in nostrae revelationis contemptu, veterum prophetarum oracula inania  credunt esse, aliud ore aliud corde confitentes, dum ea modo fieri posse  rident, quae in illis observata, et posteris per eosdem promissa sunt. </p></sp>
<sp><speaker>ABBACVC.</speaker> <p>Ita fateri sane oportet. Sed ubi nil aliud superest, quod  accusent, aiunt te quaedam certo tempore eventura praedixisse, quae irrita  dehinc fuerint.</p></sp>
<sp><speaker>HIERONYMVS.</speaker> <p>Nihil a me ex futuris ore ipso praedictum est, quin idem fere  totum scriptis mandaverim. Non ergo adversariorum figmentis, sed ipsis  exemplaribus standum est, in quibus nil falsi deprehendere quis valebit.</p></sp>
<sp><speaker>ABBACVC.</speaker> <p>At dicent te aliter scripsisse, aliter vero pronuntiasse.</p></sp>
<sp><speaker>HIERONYMVS.</speaker> <p>Testes sunt innumeri, qui se talia, prorsus qualia scripta sunt,  audivisse optime tenent. Cunque ii plurimum et prudentes et probi viri  sint, si mendacem vel bilinguem me semel tantummodo deprehendissent,  illico ab ipsorum animis prorsus excidissem, et de mendacio  palam perpetuo sugillatus essem. Nostra autem scripta, ubique vulgata  (crede mihi), per ignem et aquam transierunt, eaque tam qui audierunt  quam qui non audierunt, doctissimi et exercitatissimi viri cum hic tum  Romae tum alibi, diligentissime pensitarunt. Tot insuper praepotentes  adversarii gressibus nostris insidiantur, ut, si vel minimus error  constitisset, hunc mihi pro maximo imputassent.</p></sp>
<sp><speaker>ABBACVC.</speaker> <p>Sed cum excommunicationis sententiam contra te  fulminaverint, nunquid imprudenter adeo egerunt, ut nullam prorsus causam  praetendant?</p></sp>
<sp><speaker>HIERONYMVS.</speaker> <p>Causas quidem praetendunt multas, sed manifeste falsas.</p></sp>
<sp><speaker>ABBACVC.</speaker> <p>Si calumnia et iniuria tam aperta est, cur summus Pontifex  non advertit?</p></sp>
<sp><speaker>HIERONYMVS.</speaker> <p>Praesules et principes, in penetralibus quodammodo relegati,  cum rebus caeteris omnibus abundent, sola veritate, quae omni  praeciosior est thesauro, maxime indigent. In reliquis affluentes, in hac certe  mendici sunt.</p></sp>
<sp><speaker>ABBACVC.</speaker> <p>Quaenam tantae est carentiae causa?</p></sp>
<sp><speaker>HIERONYMVS.</speaker> <p>Nescis eos assentatoribus et adulatoribus undique stipatos  esse, per quos veritati aditus occluditur? Ac si quando ad principem vix  tandem illa pervenerit, statim velut hostis iugulatur et discerpitur, vel  occulte laqueo aut veneno suffocatur.</p></sp>
<sp><speaker>ABBACVC.</speaker> <p>Ergo hoc hominum genus miserum est. Quid enim miserum  magis quam veritate carere?</p></sp>
<sp><speaker>HIERONYMVS.</speaker> <p>Immo, nisi plurimum caveat, et divino maxime fulciatur  auxilio, cum hanc ob causam, tum ob alia multa, quae recensere nimis  prolixum foret, miserrimum genus est.</p></sp>
<sp><speaker>ABBACVC.</speaker> <p>Foelix nihilominus videtur.</p></sp>
<sp><speaker>HIERONYMVS.</speaker> <p>Iis qui lippis oculis vel coloratis specillis intuentur, non  autem purgatis hominibus ita apparet.</p></sp>
<sp><speaker>ABBACVC.</speaker> <p>Ad rem potius redeamus.</p></sp>
<sp><speaker>HIERONYMVS.</speaker> <p>Dixi tibi iccirco non difficulter Pontifici falsa suggeri posse.</p></sp>
<sp><speaker>ABBACVC.</speaker> <p>At pastoris sententia, iusta vel iniusta, timenda est.</p></sp>
<sp><speaker>HIERONYMVS.</speaker> <p>Perquam familiaris et frequens haec est auctoritas, cum aliae  multae, non minoris approbationis, dicant iniustam  excommunicationem non esse timendam, quas tamen nemo ita in promptu  commemorat. Haec sane, quia libenter auditur (ut puto), saepius ad praelatorum  profertur adulationem. Oportet autem et contrarias adduci ad illorum  moderationem. Sed iam saepius ad haec et alia obiecta respondi,  multique praeterea viri boni ac docti nullam hanc excommunicationem suis  scriptis declararunt. Quae, quoniam extant, repetere non oportet.</p></sp>
<sp><speaker>ABBACVC.</speaker> <p>Obsecro te, num aliquo interdum conscientiae stimulo  tangeris?</p></sp>
<sp><speaker>HIERONYMVS.</speaker> <p>Nullo certe.</p></sp>
<sp><speaker>ABBACVC.</speaker> <p>Nunquid aliquando utrum servanda sit, dubitas?</p></sp>
<sp><speaker>HIERONYMVS.</speaker> <p>Is qui mihi futura revelare dignatus est, etiam hanc  nec servandam, nec timendam esse perdocuit.</p></sp>
<sp><speaker>ABBACVC.</speaker> <p>Id forte alios latet. Ob evitandum itaque scandalum,  hanc servare tutius videretur.</p></sp>
<sp><speaker>HIERONYMVS.</speaker> <p>An, quaeso, ignoras quod multos iam abhinc annos  huiusmodi contra me sententias irrogandas, et contra duplicem potestatem  mihi decertandum praedixerim?</p></sp>
<sp><speaker>ABBACVC.</speaker> <p>Ita et tuis ex scriptis, et ex totius populi sermone proditum est.</p></sp>
<sp><speaker>HIERONYMVS.</speaker> <p>Putasne Spiritum sanctum, qui haec ita praemonebat, et ad  certamen huiusmodi nos instruebat, in eum sensum sua dicta accipi  voluisse, ut scilicet contra iustam spiritualis gladii animadversionem impie  pugnaremus?</p></sp>
<sp><speaker>ABBACVC.</speaker> <p>Nequaquam. Iustus est enim Deus, negare se ipsum non  potest.</p></sp>
<sp><speaker>HIERONYMVS.</speaker> <p>Si ergo Deus ipse, contingentium futurorum praescius solus et  moderator, ita et praenuntiari voluit, et fieri permisit, quemadmodum  quotidie eventus rerum ad unguem apertissime docet, nemo secum  mirari aut turbari debet, si sententiam hanc nec servamus nec  expavescimus. Quam irritam esse per epistolas nostras non obscure  ostendimus.</p></sp>
<sp><speaker>ABBACVC.</speaker> <p>Plerique tamen examinatae conscientiae viri tibique amici,  etiam auditis et lectis rationibus tuis, non acquiescunt.</p></sp>
<sp><speaker>HIERONYMVS.</speaker> <p>Amice, crede mihi, quod advenit et adhuc veniet tempus, in  quo manifestabit Deus abscondita cordium et tenebrarum.</p></sp>
<sp><speaker>ABBACVC.</speaker> <p>Verba ista non satis percipio.</p></sp>
<sp><speaker>HIERONYMVS.</speaker> <p>Quidam sane nobis credere simulabant. Quidam vero, ex  apparentium rerum coniecturis, opinione potius quam fide ducebantur. Ast  alii coram Deo recte ambulantes, et illius fulgore illustrati, indubitanter  credebant, et in fide adhuc perseverant. Horum igitur omnium corda,  quae tranquillis et secundis rebus nesciebantur, tribulatio patefecit.</p></sp>
<sp><speaker>ABBACVC.</speaker> <p>Quomodo hoc factum.?</p></sp>
<sp><speaker>HIERONYMVS.</speaker> <p>Qui scilicet credere se fingebant, ubi nos vexatos obrui rati sunt,  de nobis obloquentes, ad ipsos adversarios protinus defecerunt. Qui  vero opinione agebantur, non succurrentibus argumentis, instabili  proposito vacillarunt. Verum hi, quorum fides pendet ex alto, "qui (ut  ait Apostolus) secundum propositum vocati sunt sancti",  stabiles permanent, nec momento quidem a veritate declinant. Nisi  igitur adversa nos tempestas agitasset, inexplorata multorum pectora  latuissent. </p></sp>
<sp><speaker>ABBACVC.</speaker> <p>Qui ergo hanc pertimescunt sententiam, non vere credunt.</p></sp>
<sp><speaker>HIERONYMVS.</speaker> <p>Quis hoc ambigat? </p></sp>
<sp><speaker>ABBACVC.</speaker> <p>Tales quippe eam, ut tutius sequantur iter, servandam putant.  Quid enim obesse potuit aut potest illius observatio?</p></sp>
<sp><speaker>HIERONYMVS.</speaker> <p>Plurimum.</p></sp>
<sp><speaker>ABBACVC.</speaker> <p>Abundans cautela non nocet.</p></sp>
<sp><speaker>HIERONYMVS.</speaker> <p>Hoc non abundare est cautela, sed fatua et insipienti  superstitione.</p></sp>
<sp><speaker>ABBACVC.</speaker> <p>Tune humiliter parere et subiici Pontifici, insipientiam dixeris?</p></sp>
<sp><speaker>HIERONYMVS.</speaker> <p>Non haec vera, sed asinina potius, sub tam iniqua sarcina extaret  humilitas.</p></sp>
<sp><speaker>ABBACVC.</speaker> <p>Quam ob causam?</p></sp>
<sp><speaker>HIERONYMVS.</speaker> <p>En cur amplius dissimulo? Cur differo? Cur non loquor, quae  omnibus aperta et nota sunt?</p></sp>
<sp><speaker>ABBACVC.</speaker> <p>Loquere audacter. Quid sub veritatis patrocinio times?</p></sp>
<sp><speaker>HIERONYMVS.</speaker> <p>Dic, obsecro, quid ex hac humilitate et observantia  sequeretur?</p></sp>
<sp><speaker>ABBACVC.</speaker> <p>Ignoro.</p></sp>
<sp><speaker>HIERONYMVS.</speaker> <p>An ignoras, a quibus haec excommunicatio procurata et  impetrata sit?</p></sp>
<sp><speaker>ABBACVC.</speaker> <p>Palam est.</p></sp>
<sp><speaker>HIERONYMVS.</speaker> <p>Quid ergo ex huiusmodi observatione illi quaerebant?</p></sp>
<sp><speaker>ABBACVC.</speaker> <p>Apage! Nil amplius dicas, rem teneo. Convenerant enim (sicut  compertum est) Pharisei cum Herodianis, et consilium inierant, ut te  laqueis suis irretirent, divinaque et humana subverterent. Sed plures  eorum in foveam, quam fecerant, inciderunt.</p></sp>
<sp><speaker>HIERONYMVS.</speaker> <p>Si ergo talia moliebantur, nunquid cum tanto rerum discrimine  et malo exitu, sententia illa servanda fuit?</p></sp>
<sp><speaker>ABBACVC.</speaker> <p>Certe meliori victum ratione, me peius modo consilium  revocare non pudet. Iniquum enim mandatum servando, graviter  peccasses. Cunque hoc humeris tuis onus commiserit Deus, si illud  excutiens in terram allideres perfringeresque, inexcusabilis sane criminis  reus fores. </p></sp>
<sp><speaker>HIERONYMVS.</speaker> <p>Nunc recta incedis. Oportet nanque magis obedire Deo, quam  hominibus.</p></sp>
<sp><speaker>ABBACVC.</speaker> <p>Vis tandem me vera fateri? In iis fallimur, quia falli volumus.  Nemo certe est qui hanc iniustitiam non cognoscat. Aliqui tamen tibi  iuste interdictum esse ferunt, eo quod fratrum tuorum congregationem  alteri Thusciae congregationi unire nolueris.</p></sp>
<sp><speaker>HIERONYMVS.</speaker> <p>Occasiones quaerit, qui vult discedere ab amico. Hi namque  Pharisei, nullam vel coloratam saltem iustae interdictionis causam  invenientes, quandam stropham novae reformationis aliorum conventuum  Thusciae commenti sunt. Quos magna solicitudine nostra sub disciplina  recte instituere velle assimulantes, nostro eos gregi tanquam vitiatas  nimirum oves inserere studebant, ut hoc pacto aut pestiferum  dissensionis et discordiae virus, adulterato sensim ovili, immittere et oves  nostras discerpere possent; aut, ubi huic occultae fraudi nos adversari  penitus viderent (quod iam sibi persuaserant), iustas iaculandi fulminis  iras habere viderentur. O Pharisei, qui Christo semper insidias tetendistis, quis non perpendat, vobis reformandae religionis ne minimum  quidem curae esse? Id vita moresque vestri indicant, scilicet: quis tam  repente zelus domus Dei vos comedit? An non vos potius ambitio,  libido, avaritiaque perurunt? Haeccine bona tibi, amice, reformatio  videatur?</p></sp>
<sp><speaker>ABBACVC.</speaker> <p>Immo deformatio pessima. Sed quid eis respondisti?</p></sp>
<sp><speaker>HIERONYMVS.</speaker> <p>Primum huiusmodi reformationem multis argumentis  irrationabilem et impossibilem fore ostendi, ut libello quodam super hac re  edito videre licet. Quae, quoniam infringi nequeunt, exacerbata mentis  indignatione negligere simulant. Praeterea in mea facultate non esse  quod petunt declaravi. Quod etiam si esset, quia Deo contrarium est,  tam exequi nollem, quam nec deberem.</p></sp>
<sp><speaker>ABBACVC.</speaker> <p>Cur ais hoc in tua facultate non esse? </p></sp>
<sp><speaker>HIERONYMVS.</speaker> <p>Quia fratres unanimiter id exhorrent ac recusant.</p></sp>
<sp><speaker>ABBACVC.</speaker> <p>Commendandi certe sunt.</p></sp>
<sp><speaker>HIERONYMVS.</speaker> <p>Commendandi, inquam, et confirmandi. Vt autem omnem  prorsus fraudem melius scias, nihil est quod adversarios nostros magis  offendat, quam fratrum nostrorum mutua dilectio, concordia et charitas:  quia, his stantibus, impossibile est illos machinamenti contra nos sui  compotes fore. Omnes ergo aditus, quibus discordias inter eos immitterent,  rimati sunt. At, ubi ipsos inconcussos et in charitate stabiles  invenerunt, ad alias artes conversi, hedos ovibus sociare conati sunt, ut,  hac mistione ficta, oves una distraherent et per varia loca disgregarent,  sicque tandem potirentur optatis. Sed nescit divina iustitia patrocinium  prestare criminibus.</p></sp>
<sp><speaker>ABBACVC.</speaker> <p>Oh, quam bene opertas fraudes detexisti! Nunc igitur vere  novi solum Dei digitum te a tot laqueis eximere potuisse. Neque vero  ulli obnoxius es excomunicationi. Sed quicunque tecum veritatem  colunt, humanum debent aspernari iudicium, ubi divinum violatur  praeceptum.</p></sp>
<sp><speaker>HIERONYMVS.</speaker> <p>Optime atque ex re dixisti.</p></sp>
<sp><speaker>ABBACVC.</speaker> <p>Nescio quid amplius super his desiderandum sit. Sed postremo  loco superest lepidissimus et liberalis hic senex noster, totus (ut video)  te compellandi desiderio gestiens. Cuius forte canities aliquid reconditi  ex ipsius sinu depromet.</p></sp>
<sp><speaker>HIERONYMVS.</speaker> <p>Prodeat hic quoque. Nam et illi interrogando et mihi  respondendo, mutua erit communisque delectatio.
</p></sp></div1>
<div1 n="Liber octavus"><head>LIBER OCTAVVS</head>
<stage>
Saphtam, Hieronymus
</stage>
<sp><speaker>SAPHTHAM.</speaker> <p>Ego, mi Hieronyme, sum litterarum expers, apertique et  nudi ingenii; ac omnino cavillari nesciens, simpliciter ambulo. Verum  seniori mihi experientia usui magno est.</p></sp>
<sp><speaker>HIERONYMVS.</speaker> <p>Experientia est rerum magistra, et plerumque certior arte. Sed  quia (ut scriptum est) "qui ambulat simpliciter, ambulat confidenter",  et me simplicitas miris modis delectat.</p></sp>
<sp><speaker>SAPHTHAM.</speaker> <p>Ab exordio disputationis tuae et in illius progresso (si recte  teneo) audivi ex dictis et probationibus tuis, te asserentem nec fallere te  nec falli, idque tibi certo constare, primo ex lumine divinitus infuso,  deinde ex rationibus acceptis a mentis tuae erga Deum rectitudine, et ab  effectibus ex lumine ipso deductis: ex luminis videlicet naturalis et fidei  augumento, profundioreque Scripturarum penetratione, et spiritalis  vitae intellectu, quibus intensiori in Deum desiderio ac promptiori bene  vivendi bonorumque operum studio es succensus. Itane confirmas?</p></sp>
<sp><speaker>HIERONYMVS.</speaker> <p>Ita res habet. Optime accepisti.</p></sp>
<sp><speaker>SAPHTHAM.</speaker> <p>Et ego id certe mihi persuadeo. Neque enim verisimile est, te  in tantis periculis constitutum, a quibus te facile absolvere posses, ultro  in eo discrimine persistere velle, nisi aut omnino insanus sis, aut de  superna gratia certus. Sed qui te sive private sive publice loquentem  audierit, scriptaque tua perlegerit, tecunque versatus fuerit, insanum  dixerit nemo. Divini ergo te muneris et praesidii certum, fateri necesse  est.</p></sp>
<sp><speaker>HIERONYMVS.</speaker> <p>Tametsi peccatorem me accuso, non sum tamen usque adeo  insanus et amens, quin labores difficultates insidia et pericula, quibus,  circumvallatus sum, evidentissime cognoscam, vel sciam quo pacto, non  multo negocio et sine dedecore, evadere possem. Recte igitur sentis.  Nisi enim prope manibus tangerem, quod Dominus mecum est adiutor  fortis, potens et prospector in omnibus, neque hanc neque futuram vitam  magno studio amittere laborarem. Alioquin nonne stultorum  omnium essem stultissimus?</p></sp>
<sp><speaker>SAPHTHAM.</speaker> <p>Id vel puer discerneret. Quod etiam ex istius doctrinae  effectibus comprobasti, cum praesertim bonos viros faciat, quales omnes eius  cultores conspiciuntur. Qui autem illi detrahunt infestique sunt,  relligione et pietate prorsus carere noscuntur. A conformitate etiam sacrae  Scripturae argumenta non invalida protulisti. Cum itaque omnia, quae ad  veritatem faciunt, huic certae doctrinae conveniant, nihilque impossibile  aut irrationabile hic agatur, ea ex Deo esse sincerissime credo.  Verum quia ego sublimium sermonum et harum rationum pro tenuitate  ingenii mei capax non sum, siquas habes simplicitatis nostrae modulo  rationes idoneas, profer in medium, ut et mihi quandoque cum  oppugnatoribus tuis congredi liceat.</p></sp>
<sp><speaker>HIERONYMVS.</speaker> <p>Rem non iniocundam petis, et hi omnes urbano lepori tuo  risu quodam annuere videntur.</p></sp>
<sp><speaker>SAPHTHAM.</speaker> <p>Haec mihi morum et loquendi libertas a natura insita est. Tu  tantum perge.</p></sp>
<sp><speaker>HIERONYMVS.</speaker> <p>Putasne quaecunque dicuntur fore credenda? </p></sp>
<sp><speaker>SAPHTHAM.</speaker> <p>Nullo modo. Ad hanc enim aetatem provectus, experientia  didici pravum et inscrutabile esse cor hominis, saepiusque dissimulare et  mentiri.</p></sp>
<sp><speaker>HIERONYMVS.</speaker> <p>Existimas, nihil esse credendum?</p></sp>
<sp><speaker>SAPHTHAM.</speaker> <p>Neque hoc approbo. Alioquin humana dissolveretur  conversatio.</p></sp>
<sp><speaker>HIERONYMVS.</speaker> <p>Quaedam ergo credenda sunt, quaedam non credenda?</p></sp>
<sp><speaker>SAPHTHAM.</speaker> <p>Sic sentio.</p></sp>
<sp><speaker>HIERONYMVS.</speaker> <p>Quae autem fide digna vel indigna sunt, aequaliterne omnia et  indifferenter, an alia magis et minus admittenda vel reiicienda  arbitraris?</p></sp>
<sp><speaker>SAPHTHAM.</speaker> <p>Non aequaliter sane omnia, sed quaedam magis et quaedam  minus.</p></sp>
<sp><speaker>HIERONYMVS.</speaker> <p>Dic ergo, si tenes, quae magis credenda minusque occurant.</p></sp>
<sp><speaker>SAPHTHAM.</speaker> <p>Rem a me admodum inexcogitatam exigis. Ambigo enim an  regula possit generalis afferri. Quin tu potius expedi. Etenim, quamvis  senex, discendi adhuc capior voluptate.</p></sp>
<sp><speaker>HIERONYMVS.</speaker> <p>Detractio in proximum semper minus credenda est.</p></sp>
<sp><speaker>SAPHTHAM.</speaker> <p>Quamobrem?</p></sp>
<sp><speaker>HIERONYMVS.</speaker> <p>Huius enim credulitatis mora obesse nil quidem, verum  prodesse plurimum potest. Aufert enim praeceps iudicium detractionisque,  et simultatis occasionem malorumque omnium, quae facilem insequuntur  credulitatem. At vero si de proximo recte sentias, eunque pariter  diligas, obesse tibi nihil hoc potest.</p></sp>
<sp><speaker>SAPHTHAM.</speaker> <p>Immo plurimo detrimento id fore plerunque posset. Ab  assentatoribus enim deceptoribusque cavere oportet, praesertim vero ab  haereticis, qui propterea simplicium fidem facile subvertunt.</p></sp>
<sp><speaker>HIERONYMVS.</speaker> <p>Cautum ego esse hominem volo, quemadmodum noster  Salvator monet: "Estote prudentes sicut serpentes, et simplices sicut  columbae". Etsi enim haud temere ad proximi calumniam  accomodandae sunt aures, non tamen omni suspitione vacui esse  debemus, sed absolutum vitare iudicium. Neque enim omnis pauper fur  continue iudicandus, sed ne qua illi furandi detur occasio, res ab eo  nostras diligenter osservare debemus. Itaque in malitia hominum mature  incedendum est, cavendumque nihilominus in his, quibus non vitatis  damnum vel incomodum posset emergere, ut videlicet sinistram de  nullo sententiam temere statuamus. Sed quia iniquos nonnunquam  homines esse contingit, ut suspectum cavebimus quicquid usu potest  evenire.</p></sp>
<sp><speaker>SAPHTHAM.</speaker> <p>Placet sane quod dicis. Rursus a te expecto, quae facile  credenda esse constituas.</p></sp>
<sp><speaker>HIERONYMVS.</speaker> <p>Paucis accipe: ea scilicet quae obesse nunquam, prodesse autem  semper queunt, ut Christiana est fides, illius siquidem documenta,  etiamsi nulla esset relligio, humanae societati saluberrima semper forent.</p></sp>
<sp><speaker>SAPHTHAM.</speaker> <p>Est ita sane, ut dicis. Propterea qui illam aspernantur,  excusationem apud Deum habere non possunt. Quia cum bonos prae caeteris  homines reddat, ut boni saltem efficerentur, illam mortales colere  omnes deberent.</p></sp>
<sp><speaker>HIERONYMVS.</speaker> <p>Nonnulla vero pro cuiusque arbitrio indifferenter se habent, ut  Gentilium historiae, et quae ex diversis partibus quotidie nuntii afferunt,  nihil ad nos spectantia: utram enim in partem accipiantur, haud magni  referre constat. Nunc igitur quo in genere putas, reponi nostra oportere?</p></sp>
<sp><speaker>SAPHTHAM.</speaker> <p>Ex eorum nimirum genere sunt, quorum credulitas nihil  omnino laedit, sed prodest plurimum. Cernimus enim, monita tua sectantes  Deum timere, praeteritorum poenitentiam agere, vitam relligiose  excolere. Quod maxime laudandum. Contra vero, his qui tibi non credunt,  habere fidem perquam noxium est, cum temere de evidenti bono  perperam obloquantur, ac multis involvantur delictorum catenis.</p></sp>
<sp><speaker>HIERONYMVS.</speaker> <p>Nonne ergo praestat nostra credere, quam damnare? Huicque  rationi an non putas, adversarios manus esse daturos?</p></sp>
<sp><speaker>SAPHTHAM.</speaker> <p>Perspicuum id quidem est, illique ego iam credo. Sed si aliam  habes captui meo idoneam, profer hanc, quaeso, quo sim ad adversarios  tuos confutandos paratior.</p></sp>
<sp><speaker>HIERONYMVS.</speaker> <p>Habeo nempe aliam.</p></sp>
<sp><speaker>SAPHTHAM.</speaker> <p>Explica eam. Nec enim e memoria effluet. </p></sp>
<sp><speaker>HIERONYMVS.</speaker> <p>Nescis diabolum astutum esse?</p></sp>
<sp><speaker>SAPHTHAM.</speaker> <p>Scio utique, et perquam saepe expertus.</p></sp>
<sp><speaker>HIERONYMVS.</speaker> <p>Quinam igitur illius laqueos evadere possunt? </p></sp>
<sp><speaker>SAPHTHAM.</speaker> <p>"Qui habitant in adiutorio Altissimi", "quoniam (ut scriptum  est) ipse liberabit eos de laqueo venantium".</p></sp>
<sp><speaker>HIERONYMVS.</speaker> <p>Cur tanto illius praesidio opus est?</p></sp>
<sp><speaker>SAPHTHAM.</speaker> <p>Quia contra callidum ac praepotentem luctatorem stare  oportet.</p></sp>
<sp><speaker>HIERONYMVS.</speaker> <p>Sapienter respondisti. Daemones enim ex naturali scientia,  quam ab origine sua sortiti sunt, adhucque integram retinent, et ex  diuturna experientia, ad inveniendum promptissimi, ad fallendum  sagacissimi, ad oppugnandum maxime intenti indefessique sunt, ad  devorandum vero ob invidiam insatiabiles inhiant. Cum itaque nulla sit malitia  vel potestas, quae eis (ut ait Iob) comparetur super terram, cunque ii  nostra phantasmata, quibus saepissime fallimur, pro libito (Deo  permittente) movere possint, non secus illis ac prudentissimis et  sapientissimis viris balbutientes infantuli conferri valemus. Iccirco absque  divina ope et illustratione, artes daemonis effugere impossibile est.</p></sp>
<sp><speaker>SAPHTHAM.</speaker> <p>Quotidiano experimento sic liquet.</p></sp>
<sp><speaker>HIERONYMVS.</speaker> <p>Ad superandas igitur has fraudes, quibus Deum magis  propitium censes? Bonis an malis? iustis an iniustis?</p></sp>
<sp><speaker>SAPHTHAM.</speaker> <p>Bonis procul dubio, et iustis puto.</p></sp>
<sp><speaker>HIERONYMVS.</speaker> <p>Optimum ergo remedium est, ad detegendos et infringendos  daemonis astus, recte beneque vivere.</p></sp>
<sp><speaker>SAPHTHAM.</speaker> <p>Ita equidem sentio.</p></sp>
<sp><speaker>HIERONYMVS.</speaker> <p>Sed, quaeso, an hominis astuti esse dixeris, moliri fraudes, ac  simul, quomodo earum latebrae dignoscantur, docere?</p></sp>
<sp><speaker>SAPHTHAM.</speaker> <p>Immo vero qui astutus sit, potissimum illa proponet, quae ad  pessimum eius dissimulandum consilium faciant.</p></sp>
<sp><speaker>HIERONYMVS.</speaker> <p>Si ego itaque falsam suggero doctrinam, aut astute et  fraudulenter, aut a daemone deceptus et imprudens id ago. Quod si astutiae  meae ascribatur, non equidem vias, quibus insidiarum mearum occulta  detegi possint, aperiam. Sin id autem imposturae daemonis me fallentis  tribuatur, neque is profecto arma dabit, quibus prodi et revinci queat.  Itane, mi iucundissime senex, tibi videtur?</p></sp>
<sp><speaker>SAPHTHAM.</speaker> <p>Nemo hoc dubitaverit.</p></sp>
<sp><speaker>HIERONYMVS.</speaker> <p>Cum igitur ipsum bene vivere sit potissimum medium ad  hauriendam sanctam inspirationem et salutem a Domino nec non ad  detegendos Sathanae dolos, et exprobrandam impiorum doctrinam,  nunquam ego et diabolus homines (si fallere eos velimus) bene vivere  suadebimus aut, quemadmodum ego soleo, exhortabimur.</p></sp>
<sp><speaker>SAPHTHAM.</speaker> <p>Verissima quidem haec sunt.</p></sp>
<sp><speaker>HIERONYMVS.</speaker> <p>Ego autem non superficie tenus extantem cerimoniisque  ornatum, tepidorum more phariseorumque, sed sincerum et internum  Dei cultum totis conatibus induxi, saepe in id proclamans, quod ipse  Salvator ait: "Si quis voluerit facere voluntatem Dei, intelliget de  doctrina hac, an sit a Deo, an a me ipso loquar". Vos me  seductorem appellatis. Bene vivite, et fraudes meas comperietis. Nonne  haec efficax ratio est, ad doctrinae nostrae rectitudinem comprobandam?  Nonne ex hoc clare constat, me nullam hominibus fraudem velle  astruere? Neque a diabolo falli me posse? Non enim ille aedificat, sed  magis destruit. Et sicubi boni aliquid apparenter praemittit, loetale virus  (quod fertur) in cauda semper occulit. Quod ipsum ex timore Domini,  et ex perpetuo bene vivendi tenore, ad quae nos assidue praedicantes  hartamur, minus resultat.</p></sp>
<sp><speaker>SAPHTHAM.</speaker> <p>Nihil auribus meis certius afferri potest.</p></sp>
<sp><speaker>HIERONYMVS.</speaker> <p>Efficaciorem iterum accipe rationem. Experti quippe iam  sumus. Cum primum aliqui a malo ad bonum diverterunt, statimque  velut apertis, qui prius clausi erant, oculis doctrinae nostrae lucem  apprehendere coeperunt, ad me profecti, veniam de pristina incredulitate,  et de maledictis contra me suis, quae ultro fateri non erubuerunt, cum  fletu deprecati sunt.</p></sp>
<sp><speaker>SAPHTHAM.</speaker> <p>Proh, bone Deus, quanta est vis veritatis, quae sublimes  deprimit, humilesque attollit! Sed me percuntandi avidiorem sermo tuus  reddit. Cupio itaque et aliam, siquam habes, rationem.</p></sp>
<sp><speaker>HIERONYMVS.</speaker> <p>Nolim sane ut, multa accipiendo, nil accipias. </p></sp>
<sp><speaker>SAPHTHAM.</speaker> <p>Depone timorem hunc. Sub incano hoc capite tenax viget  memoria. </p></sp>
<sp><speaker>HIERONYMVS.</speaker> <p>Quartam ergo, sed paucioribus et superiori similem, quo  facilius retineatur, adiungam. </p></sp>
<sp><speaker>SAPHTHAM.</speaker> <p>Perge, obsecro. Nam sermone ex isto, quasi adeps quidam ille  sit, totum confirmari me sentio. </p></sp>
<sp><speaker>HIERONYMVS.</speaker> <p>Qui erga fratrem suum beneficus est, nunquid eum fraude  circumvenit? </p></sp>
<sp><speaker>SAPHTHAM.</speaker> <p>Nunquam ego beneficum deceptorem dixerim, nisi escam  hamo praetendat.</p></sp>
<sp><speaker>HIERONYMVS.</speaker> <p>Si recta intentione beneficium conferat, quod eiusmodi sit,  ut etiam ipse autor (si velit) fallere nequeat, fraudine hoc aut sceleri  imputabis?</p></sp>
<sp><speaker>SAPHTHAM.</speaker> <p>Absit. Hoc enim foret bonum vertere in malum.</p></sp>
<sp><speaker>HIERONYMVS.</speaker> <p>Rursus, si filium ad rectam honestamque vitam vanis  pollicitis pater, quamvis pauper, alliciat dicens: "Si bene vixeris scientiasque  (ut in virum probum evadas) studiose didiceris, sericas et intextas auro  vestes, praeciosaque dona a me accipies, et imperpetuum multa  supellectile et hereditate ditaberis; sin autem socordiae et ignaviae, ac vitiorum  sordibus te tradideris, ego te leonibus et feris in cavea asservatis  devorandum obiiciam aut domo expellam, ut semper mendicus et inops  erres", an ideo hic filium decipit?</p></sp>
<sp><speaker>SAPHTHAM.</speaker> <p>Esto aliquam hic dicat commisceri fallaciam, non inutilis  tamen neque ab re iudicanda est.</p></sp>
<sp><speaker>HIERONYMVS.</speaker> <p>Sed quis ingratus adeo filius, postquam his imbutus  adoleverit disciplinis, patrem ob hanc causam detestetur, seductoremque et  deceptorem appellet?</p></sp>
<sp><speaker>SAPHTHAM.</speaker> <p>Non pius hic quidem, sed improbissimus omnium multo esset,  si officioso ac bono patri ita gratias ageret, cui nunquam satis dignas  referre posset.</p></sp>
<sp><speaker>HIERONYMVS.</speaker> <p>Velim sane auditores ipse meos interroges, quid ex me  tandem audisse se dicant. Illud certe meminisse eos oportet, me, ne ad  utilitatem quidem eorum, ficti unquam aliquid protulisse.</p></sp>
<sp><speaker>SAPHTHAM.</speaker> <p>Quid ego auditores et amicos tuos interrogem, cum vel ipsi  adversarii fateantur, recte vivendi documenta abs te declarata semper,  et commendata esse?</p></sp>
<sp><speaker>HIERONYMVS.</speaker> <p>Ego evangelicam veritatem hominibus semper imitandam et  amplectendam proposui, monens scilicet ut, si minus mihi credendum  putent, eam saltem, quae extra omnem controversiam est, colant atque  observent. Non ab eis aurum aut argentum, sed ut bene vivant, quaesivi.  Haeccine fraus vocanda est?</p></sp>
<sp><speaker>SAPHTHAM.</speaker> <p>Etiam si quae praedixisti commenticia essent, nemo in tam  officioso mendacio tibi succensere debeat. Quanto minus, cum vera  protuleris?</p></sp>
<sp><speaker>HIERONYMVS.</speaker> <p>Postremo, si haec ipsa a Deo sint, ita ut posse a Deo esse, nemo  negaverit, nonne qui haec impugnant, Deo adversantur?</p></sp>
<sp><speaker>SAPHTHAM.</speaker> <p>Magnum certe divinae offensionis periculum subeunt. Quis  autem resistit ei, et pacem habuit? Satius ergo foret, in tuto consistere.</p></sp>
<sp><speaker>HIERONYMVS.</speaker> <p>Oh quam magis illis conduceret, si pie crederent, cum obesse  nihil, prodesse autem possit plurimum! vel suspensum iudicium Deo  saltem committerent, ut beatus inquit Gregorius: "Melius puto, salva  fide, alieno intellectui cedere, quam contentionibus deservire".</p></sp>
<sp><speaker>SAPHTHAM.</speaker> <p>Sapientissime profecto loqueris, nec amplius dubitare, nedum  contra niti, vel disceptare fas est.</p></sp>
<sp><speaker>HIERONYMVS.</speaker> <p>Cur itaque tot patior persecutiones?</p></sp>
<sp><speaker>SAPHTHAM.</speaker> <p>Quia servus Christi es.</p></sp>
<sp><speaker>HIERONYMVS.</speaker> <p>Gaudeo pro eius nomine contumelias et mortem pati.</p></sp>
<sp><speaker>SAPHTHAM.</speaker> <p>Beatus es, et bene tibi erit.</p></sp>
<sp><speaker>HIERONYMVS.</speaker> <p>Superestne aliud vestigandum?</p></sp>
<sp><speaker>SAPHTHAM.</speaker> <p>Equidem arbitror eum, qui his dictis non acquiescat et credat,  aut penitus obtusum, aut mentis pessimae, et diabolicae obstinationis  esse. Sed iam hora interpellat. Nam, iocundissimo sermone producto,  fugientes horas non perpendimus. Itaque, postquam satis dictum est,  disputationem merito dissolventes, perpetuo tui memores et amantissimos  nos fore confide. Siquid autem a nobis praestari potest, libenter  offerimus. Tum, si vobis videtur, o socii, ad montis illius verticem, ubi  tuguriolum id apparet, ocius divertamus.
</p></sp></div1>
<div1 n="Liber nonus"><head>LIBER NONVS</head>
<stage>
Hieronymus caeterique omnes collocutores
</stage>
<sp><speaker>HIERONYMVS.</speaker> <p>Heus, heus, patres optimi, cur ante discessum pollicita  non impletis?</p></sp>
<sp><speaker>VRIAS.</speaker> <p>Quaenam?</p></sp>
<sp><speaker>HIERONYMVS.</speaker> <p>Nonne vos ipsos et unde profecti estis, adventusque vestri  causam, narraturos mihi ab initio promisistis?</p></sp>
<sp><speaker>VRIAS.</speaker> <p>An nos utique nondum cognovisti?</p></sp>
<sp><speaker>HIERONYMVS.</speaker> <p>Minime quidem novi.</p></sp>
<sp><speaker>VRIAS.</speaker> <p>Septem dona Spiritus sancti sumus.</p></sp>
<sp><speaker>HIERONYMVS.</speaker> <p>Hem! Quid audio? Vos ego humana effigie mortales, non  Spiritus sancti dona intueor.</p></sp>
<sp><speaker>VRIAS.</speaker> <p>Humanae sortis hoc est, ut invisibile per ea, quae visibilia sunt,  speculetur.</p></sp>
<sp><speaker>HIERONYMVS.</speaker> <p>Ergo charismatum signa, non homines estis. </p></sp>
<sp><speaker>VRIAS.</speaker> <p>Sic fatemur.</p></sp>
<sp><speaker>HIERONYMVS.</speaker> <p>Quomodo id concedendum est? Cum Spiritus sanctus nec  mentiri nec ignorare quicquam possit, vos autem in superiori  disputatione, tanquam multa ignorantes et de veritate ambigentes, me  interrogastis, multaque obiecistis, quae Spiritui sancto nequeunt (ut arbitror)  convenire.</p></sp>
<sp><speaker>VRIAS.</speaker> <p>Nescis Habraae tres viros in convalle Mambrae ad ostium  tabernaculi astitisse? Et peregrinum binis discipulis multa disserentem,  seque longius ire fingentem, in via Emaus apparuisse? Nos itaque,  incredulorum duritiem reprehensuri, quasi explorantium personas  induimus, quibus sermo pariter accomodandus fuit. Iccirco nos orientales,  idest unde lux oritur, quae illuminat omnem hominem venientem in  hunc mundum, et ex antiquissima origine, utpote ex aeterni Patris  sinu, deductos diximus, primi idiomatis vetustatem in nominibus  retinentes.</p></sp>
<sp><speaker>HIERONYMVS.</speaker> <p>O clementissime Deus, quam multipliciter mortalium  mentes ad te allicis! Quam latenter et invisibiliter illis saepe illaberis! Quam  prope ades persaepe, cum procul esse tamen credaris! Neque vero iam  mirum, si pro totidem charismatibus septem apparuistis. Hinc illud  mox conceptum mihi gaudium, hinc divino succensus ardore scintillabat  animus et, quod nondum extrinsecus agnoverat bonum, intus prae  dulcedine liquescens degustabat.</p></sp>
<sp><speaker>VRIAS.</speaker> <p>Insuper si prima nominum nostrorum elementa consideraveris,  mysterium invenies.</p></sp>
<sp><speaker>HIERONYMVS.</speaker> <p>Vere ita est. Nam ex illorum computatione VERITAS sonat, ad  quam illustrandam, non ex merito nostro, sed pro immensa Dei  bonitate venistis. Obsecro autem vos, ut nominum pariter vestrorum  rationem aperire dignemini.</p></sp>
<sp><speaker>VRIAS.</speaker> <p>Ego sum donum intellectus, quo supernaturalia etiam  quodammodo conspiciuntur. Hinc est quod, cum per lumen supernaturale te  certum esse diceres, primas ego dicendi partes praeoccupavi, ut te pro  maiori confirmatione amplius illustrarem. Quod assumptum mihi  nomen Vrias recta interpretatione declarat, idest "lux mea Dei", seu  "lumen Domini", a quo te irradiatum esse certumque aiebas.</p></sp>
<sp><speaker>HIERONYMVS.</speaker> <p>Nunc profecto novi Dominum mecum esse, cui benedicam in  omni tempore.</p></sp>
<sp><speaker>ELIPHAZ.</speaker> <p>Mihi autem sapientiae munus competit sub hoc nomine  Eliphaz, videlicet "Dei mei aurum". Id enim in Scripturis sacris propter  puritatem, fulgorem et perfectionem suam, sapientiae merito  ascribitur, quae speciosior sole et omni luce est purior, et per quam humanae  vitae finis recte percipitur et amatur. Cum igitur sapientis sit bene  disponere, et secundo loco mentis tuae erga Deum rectitudinem  adduceres, cuius gratia te facere cuncta dicebas, egomet, omnia  componens et dirigens, tecum eram.</p></sp>
<sp><speaker>HIERONYMVS.</speaker> <p>Gratias ago tibi quas possum, o decus et firmamentum  omnium, ex ore altissimi prodiens, rogans ut semper mihi assistas,  quoniam in te est omnis gratia viae et veritatis, et omnis spes vitae et  virtutis.</p></sp>
<sp><speaker>RECHMA.</speaker> <p>Ego sum donum scientiae, disciplinarum iubar omnium  clare infundens, quo se ipsos boni viri maxime cognoscant. Et per me  tibi naturale et supernaturale lumen auctum est, quod tertio loco  narrabas. Propterea mihi nomen indidi Rechma, idest "videns multum"  vel "videns perfecte", quia virtute mea doctrinae et scientiae perfectio  hauritur a Domino.</p></sp>
<sp><speaker>HIERONYMVS.</speaker> <p>Bonus mihi est thesaurus tuus super milia auri et argenti, ut et  mihi et aliis prodesse queam.</p></sp>
<sp><speaker>IECHIMHAM.</speaker> <p>Donum ego sum consilii, in dubiis homines, ad ea quae  recta sunt et Deo placent, inspirans. Ad instruendum ergo et  dirigendum in fide, dubium periclitantemque populum oportuna et utilia  multa tibi suppeditavi. Vocor autem Iechimham, quod est "suscitans"  vel "firmans" sive "erigens populum". Per sanos enim monitus ex  tenebrarum caligine suscitatur, confirmaturque in bono, et ad superna  tandem erigitur. Quod quarto loco, cum de doctrina et praedicatione  tua ageretur, attigimus.</p></sp>
<sp><speaker>HIERONYMVS.</speaker> <p>Multa quidem supra vires meas, tuo me ductu, fecisse cognovi.  Quare ne me unquam deseras, rogo.</p></sp>
<sp><speaker>THORALMED.</speaker> <p>Pietatis ego iura complector, ad cultum praecipue  divinum intendens, et ad compatiendum miseris et peccatoribus semper  sollicitus. Iustorum quoque animos charitate succendo, ut eos totis  viribus ad salutem perducam. Quod quia per sacras Scripturas maxime  facio, Thoralmed, idest "lex docet", vocor. Nam lex ipsa et tota sacra  Scriptura quid, nisi pietatem, docet? Et quis Scripturas intelligere queat,  nisi pietatem possideat? Bene ergo "lex docet" vocor, quia et ipsa lex  pietatem et pietas legem docet. Mihi itaque quintus disputationis  locus commendatus fuit, ubi ex sacris Scripturis ea, quae praenuntiasti,  probare contendimus.</p></sp>
<sp><speaker>HIERONYMVS.</speaker> <p>Oh quotiens contemplanti mihi ineffabilem superni liquoris  dulcedinem instillasti! Quotiens laboranti sive in legendo sive in  praedicando (nam omnium artifex optimus amor est) opem attulisti!  Quid igitur retribuam Domino, nisi ut calicem salutaris accipiam,  quem pro tui nominis officio mihi, quaeso, propines?</p></sp>
<sp><speaker>ABBACVC.</speaker> <p>En ego fortitudinis columnam gero, qua fidelium corda  roborantur, ut potenter adversariis resistant et magno ausu Christi nomen  veritatemque defendant. Hactenus me duce, contra impiorum ac  tepidorum conspirationes et laqueos praevaluisti, atque in posterum (ne  dubita) praevalebis. Quis enim potenti dexterae Dei resistet? Iccirco, tecum  sexto loco disputans, non incongruum Abbacuc vocabulum elegi, idest  "luctator fortis" vel "fortitudo".</p></sp>
<sp><speaker>HIERONYMVS.</speaker> <p>Mihi vero inter tot certamina usquequaque pernecessaria tua est  fortitudo. Hanc itaque individuam lateri meo comitem fore deprecor,  ne quando adversus me praevaleant inimici mei, et dicant mihi: "Euge,  euge! ubi est Deus illius?".</p></sp>
<sp><speaker>SAPHTHAM.</speaker> <p>Postremo loco timoris donum accedo, admonens superbos, ut  sub potenti manu Dei humilientur, nec altiora se, quia ea capere non  possunt, despiciant. Tibi itaque subridens favebam, cum septimo loco  paulo ante doceres, haec humiliter esse credenda, quandoquidem nil  nocere queant, prodesse autem plurimum. Hinc nomen meum est  Saphtham, quod "speculator innocens" vel "humilis" seu "simplex"  interpretatur.</p></sp>
<sp><speaker>HIERONYMVS.</speaker> <p>Vtinam et tua me semper gratia comitetur. Vos denique,  sacratissima dona, nunquam patrocinio me vestro destituite. </p></sp>
<sp><speaker>VERITAS.</speaker> <p>Si humiliter perseveraveris, habebis quod petis.</p></sp>

<trailer>LAUS OMNIPOTENTI DEO.</trailer>
<trailer>FINIS</trailer></div1></body></text></TEI.2>
