<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Filippiche</title>
      <author>Alessandro Tassoni</author>
    </titleStmt>
    <extent>44 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit001229</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Prose politiche e morali</title>
        <author>Tassoni, Alessandro</author>
        <editor id="ed">Puliatti, Pietro</editor>
        <publisher>Laterza</publisher>
        <pubPlace>Roma</pubPlace>
        <date>1980</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>600</date>
    </creation>
    <langUsage><language id="ita">Italiano</language></langUsage>
    <textClass>
      <keywords scheme="CGB">
        <term>Oratoria</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Torino</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Torino</name>
      </respStmt>
      <item>Correzione linguistica</item>
    </change>
    <change>
      <date>2004-04-26T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-04-26T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1><head>Filippica prima</head>

<p>E fino a che segno sopporteremo noi, o  prencipi e cavalieri italiani, di essere non  dirò dominati, ma calpestati dall'alterigia e  dal fasto de' popoli stranieri, che,  imbarbariti da costumi affricani e moreschi,  hanno la cortesia per viltá? Parlo ai  prencipi ed ai cavalieri; ché ben so io che  la plebe, vile di nascimento e di spirito, ha  morto il senso a qualsivoglia pungente  stimolo di valore e di onore, né solleva il  pensiero piú alto, che a pascersi giorno per  giorno, senza aver cura se mena la vita a  stento, come gli animali senza ragione, nati  per faticare. Ma negli animi nobili non credo  che sieno ancora svaniti affatto quelli  spiriti generosi, che giá dominorno il mondo,  benché i nostri nemici gli abbiano con gli  artifici loro quasi tutti infettati di non  meno empi che servili pensieri; empi e  servili, dico: imperoché l'accettar promesse  di previsioni e croci e titoli vani, per  dovere ad arbitrio loro impugnar l'armi  contra la propria nazione, non si può scusar  d'empietá; né sono cotesti, segni o fregi  d'onore; ma vili premi di servitú  patteggiata.</p>
<p>Tutte l'altre nazioni, quante n'ha il mondo,  non hanno cosa piú cara della lor patria,  scordandosi l'odio e l'inimicizie che regnano  fra loro, per unirsi a difenderla contro  gl'insulti stranieri; anzi i cani, i lupi, i  leoni dell'istessa contrada, del medesimo  bosco, della foresta medesima, si congiungono  insieme per la difesa comune; e noi soli  italiani, diversi da tutti gli altri uomini,  da tutti gli altri animali, abbandoniamo il  vicino, abbandoniamo l'amico, abbandoniamo la  patria, per unirci con gli stranieri nemici  nostri! Fatale infelicità d'Italia, che  dopo aver perduto l'imperio, abbiamo  parimenti perduto il viver politico; e senza  riguardo di legge umana o divina, abbiamo in  costume di abbandonare i nostri e aderire  all'armi straniere per seguitar la fortuna  del piú potente; sì che se il Turco medesimo  passasse (che Dio nol voglia) in Italia  armato, in cambio di unirci tutti contra di  lui, ci troverebbe in gran parte seguaci  suoi. Cosí è cresciuta la viltá e la  dappocaggine in noi, che siamo piú avidi di  soggettarci, che non sono i nemici nostri di  riceverne in soggezione; e ci rallegriamo  d'essere comandati da coloro, che giá  solevano gloriarsi d'essere nostri vassalli.</p>
<p>Io non favello a quelli infelici popoli o  prencipi, i quali col mal governo loro furno  giá i primi a tirarsi addosso questa ruina;  imperoché il lor male giá si è convertito in  natura; e sono sforzati, quando anco ciò non  fosse, di accomodarsi al tempo; ma parlo a'  sani e incontaminati dalla superba tirannide,  che tutti biasimano e tutti adorano, chi per  timore, chi per ambizione, chi per avarizia,  e corrono a truppe nell'esercito regio per  venturieri, non s'accorgendo i miseri, che  tanto le minacce quanto le promesse, che di  lá vengono, sono larve notturne che  spariscono al tocco.</p>
<p>Fu veramente tempo che non erano tali,  percioché Carlo quinto alle minacce sue  aggiunse effetti di sorta, che tutta Europa  fu impaurita; e Filippo secondo, nelle  promesse veridico, pescava con l'amo  invescato, ma non con l'amo vuoto. Dall'uno  con vera gloria furono acquistati in guerra  gli Stati d'Italia; dall'altro, col  regalare ed onorare la nobiltá italiana,  furno stabiliti gli acquisti; ma ora che i  regali sono svaniti, che gli onori si sono  cambiati in istrapazzamenti, e che quelle  armi che solevano esser tremende agli altri,  sono ai popoli piú soggetti divenute  ridicolose; che speranza o che timore ci può  indurre ad abbandonare in occasione di tanto  momento il signor duca di Savoia, che  combatte per la riputazione dei prencipi  d'Italia e per la nostra comune libertá,  per aderire a gente, che in vece di  ringraziarne del benificio, non si degnerá né  anco di rimirarci? Se risguardiamo la  speranza, siccome i prencipi tutti hanno  lunghe le mani, e pochissimo larghe, cosí  questi, che le ha lunghissime, è forzato di  averle tanto piú strette, quanto che le  miniere dell'Indie sono giá estinte, la  corona impegnata per cento milioni d'oro, il  regno di Napoli tutto disertato, e lo Stato  di Milano, quale il vediamo, corpo grasso,  mezzo scorticato, carco di vespe.</p>
<p>Discorrasi per tutti i presidi di Sua  Maestà; non troveremo soldato, né  ufficiale, che non avanzi almeno cinquanta  paghe; e se non vi sono danari per questi che  vendono la vita a giornata, che guardano le  piazze regie e che sono i suoi diletti; che  vogliamo sperar noi altri, riserbati agli  ultimi dispregi della piú infima servitú?  Forse di arricchire sul nostro nel sacco di  tutta Italia, o distruggendo lo Stato di un  prencipe de' nostri che combatte per noi?</p>
<p>Se anco dall'altra parte risguardiamo al  timore, di che abbiam paura? Quella  monarchia, che giá fu corpo tanto robusto,  ora intisichita nell'ozio lungo d'Italia e  nella febbre etica di Fiandra, è un  elefante che ha l'animo di un pulcino; un  lampo che abbaglia ma non ferisce; un gigante  che ha le braccia attaccate con un filo; è  quella nave di Areta re di Fenicia,  mirabile a vedere per la grandezza sua, ma  che né a remi né a vele si moveva.  Spaventeremoci forse del vedere che in sei  mesi cosí gran re abbia messo insieme  trentamila fanti e duemila cavalli? Non per  certo: imperoché sappiamo sicuramente che in  Fiandra, dove era la necessità, non si fece  mai tanto, e che questo è Stato l'ultimo  sforzo della possanza sua, congiunto con  l'aiuto della fortuna, che ha fatto capitare  in questo tempo la flotta dell'Indie, i  denari della quale, tolti agli interessati  per forza, tutti sono stati impiegati quivi.  Ma la flotta non ritornerai piú se non in  capo a tre anni: onde, se l'Italia  frattanto avrá cuore di mantener l'armi in  mano al suo liberatore, presto si finiranno  quei milioni, che ora pare facciano tanto  strepito; presto dará luogo questo torrente;  e quegli avventurieri, che ora corrono ad  arricchirsi, presto col bastoncello per arme  ed a piedi, senza scarpe, ritorneranno a  casa, come tanti altri ne sono ritornati di  Fiandra.</p>
<p>Ben sento che m'è detto all'orecchio, che il  signor duca di Savoia non può a lungo durarla  contro un re cosí grande senza l'aiuto di  Francia, e che quell'aiuto non può sperare,  parte per la fanciullezza del re e parte per  la poca buona volontá e inclinazione della  regina verso la casa e persona sua; che se e'  voleva tentar la fortuna, doveva da principio  tentarla, quando aveva l'esercito in pronto,  e che le forze spagnole non erano ancora  unite; ed imitar Marcello e non Fabio  Massimo, e sopra tutto valersi del  consiglio che Annibale diede ad Antioco  per non consumare i suoi popoli.</p>
<p>Io risponderò a tutti questi punti, che da  tutti vengono giudicati essenziali,  cominciando per ordine. E prima, che questo  prencipe non la possa da sé solo durare  contro un re sì grande, forse non è bugia.  Dico forse, perché la grandezza e picciolezza  degli Stati alle volte si misura dai confini,  ed alle volte dalla persona del prencipe: ma  che assolutamente non la possa durare senza  l'aiuto de' francesi, non la stimo giá  veritá, potendo egli essere aiutato da  prencipi italiani e germani, che sarebbono  anco forse men sospetti all'Italia e men  pericolosi per lui.</p>
<p>Che i prencipi italiani, parlo de' grandi,  debbano aiutarlo, la causa comune, di levarsi  ormai dopo tanti anni questa peste d'attorno,  parla da sé medesima senza che io dica di  piú; che possano farlo senza timore, la  scuola dell'esperienza, che insegna dottrina  vera, chiaro il dimostra. Imperoché se,  contra il maggior sforzo che possa fare una  monarchia sì grande, giá tanti mesi questo  prencipe da sé solo non pur resiste, ma il  signor governatore di Milano, che gli diede  tempo sei giorni, soli a disporre delle cose  sue, per divorarselo poi subito a guisa di  Polifemo, l'ha trovato cosí duro da rodere,  che pur due volte che l'ha addentato vi ha  lasciato le zanne: che sará poi, s'egli avrá  l'aiuto di qualche Stato maggiore del suo?</p>
<p>Stíansi pure i signori francesi sedendo, e  mirando che gli spagnuoli loro confederati  (cosa inaudita!) levino il Piemonte al signor  duca di Savoia, prencipe del sangue loro, e  che a loro medesimi fabbrichino fortezze su  gli occhi per escludergli affatto dalla  speranza della ricuperazione di Milano; ché  quell'armi che bastarno contra di loro a  cacciar Carlo d'Italia, basteranno anco  senza di loro a cacciarne Filippo;  imperoché nella nascita di questo prencipe  glorioso l'Italia sposò la sua fortuna col  valore di lui, prevedendo che ne doveva  nascer la sua felicitá.</p>
<p>Quanto al secondo punto, di non aver il  signor duca di Savoia portata la guerra  intimatagli negli Stati del re per risparmio  de' suoi e per prevenire il nemico mal  provveduto, com'era il parer comune: le  azioni degli uomini grandi non sogliono  regolarsi dal comune volere, come i movimenti  dei pianeti non si regolano da quello  dell'universo. Potrebbonsi dire molte cose;  ma de' pensieri de' prencipi non si può mai  discorrere con esattezza di veritá,  percioché, a guisa del mare, l'occhio non ne  vede mai tanta parte, che l'occulta non sia  di gran lunga maggiore.</p>
<p>Nemmeno è da prestar fede a quello che essi  medesimi dicono, poiché le parole che in  altri servono per manifestare i pensieri,  servono ne' prencipi per occultarli. Ma  s'egli è lecito andar col discorso  investigando i disegni di quel magnanimo  duca, tutto è stato per dar fondamento  indubitabile di giustizia alla causa sua.  Imperoché avendo egli nella calma di questa  lunga pace, che ne ha snervati ed effeminati  tutti, esposto i suoi generosi pensieri, a  guisa di alcione che nella calma del mare  nidifica e figlia, ed essendo ciò stato dagli  uomini dappoco e dati all'ozio interpretato  in sinistro senso, perché i primi motivi  furno fatti contro uno dei nostri prencipi  italiani, ricco di parentele e di dipendenze;  nella seconda mossa ha voluto che il mondo  resti disingannato dell'animo suo e di quello  dei signori spagnoli, che s'intromettono  negli altrui maneggi e litigi, non per zelo  di caritá né per util nostro, ma per loro  vantaggio, e corrono come pescatori al fiume  intorbidato a metter le reti.</p>
<p>Ha lite il signor duca di Savoia con quel di  Mantova sopra alcune terre del  Monferrato; né potendo dalla mano sinistra  della Giustizia, dove ella tiene le  bilance, ottener che siano pesate le sue  ragioni, ricorre alla destra, dove ella tiene  la spada; e s'impadronisce delle piazze  pretese.</p>
<p>Ognuno stava aspettando che in tale  occasione il re cattolico, arbitro delle cose  d'Italia, favorisse la causa del suo  cognato e de' suoi nepoti; e tanto  maggiormente, che il signor duca di  Mantova, oltre l'esser nepote della regina  di Francia e protettor di quel regno, era  anco poco confidente per altro della corona  di Spagna: nondimeno Sua Maestà comanda che  subito si restituiscano quelle piazze, e non  vuole che il prencipe di Piemonte suo nepote,  che a posta era passato in Ispagna, le  comparisca davanti finché non sieno  restituite. Promette però che subito dopo la  restituzione si vedranno le ragioni delle  parti ed ordina frattanto al signor duca di  Mantova che consegni alla madre la  principessa Maria, prima origine de'  passati accidenti, con alcune altre  condizioni. Compiace al re il signor duca di  Savoia, confidato nelle ragioni sue e nella  giustizia di Sua Maestà. Ma poiché la parte  ricusa di compiacerlo, mantiene le frontiere  del suo Stato provvedute di genti e d'armi  per tutto quello che possa occorrere, e tanto  piú che nella Francia si sentivan bollire  freschi rumori. Il re dall'altra parte non  solamente non astrigne il signor duca di  Mantova ad ubbidire, né fa vedere le  ragioni delle parti, ma si rivolta al  cognato, e vuole che disarmi, e fa intimargli  dal signor governatore di Milano guerra  mortale, se in termine di sei giorni non  obbedisce. E dove s'intese mai che i prencipi  che hanno guerra co' vicini non possano  tenere le loro frontiere armate?</p>
<p>Forse aveva esercito il signor duca di  Savoia da poterne temere il re, o da  ingelosirne lo Stato di Milano? Ma fingiamo  qualche pretesto: che ragione ha egli il re  di Spagna sopra il signor duca di Savoia da  comandargli come a suo suddito che disarmi a  sua voglia? Quando il re suo padre gli diede  la figliuola per moglie, disegnò forse di  farlo in un medesimo tempo suo genero e suo  vassallo? O pure s'immaginò di farlo suo  suddito con assegnargli quella dote infelice  di Napoli, che non si paga mai? So che gli  spagnuoli vanno dicendo che il signor duca di  Savoia ha aggrandita la fortuna di casa sua  con l'entrate reali; ma io non so che egli  goda pur un quattrino del re, se però le vane  e favolose promesse non sono entrate. So bene  che per sua cagione ha perduto una parte  della Savoia, essendo stato escluso da tutte  le paci e da tutte le convenzioni, comunque  vergognose, fatte con la corona di Francia;  e che l'avrebbe anco perduta tutta, se non  fosse stata l'intercessione di papa  Clemente ottavo, non essendo mai comparso  l'aiuto di Spagna, o, per dir meglio, il  soccorso di Pisa, se non dopo che egli ebbe  perduto ogni cosa di lá dei monti: e queste  sono le ragioni d'imperio, che ha Spagna  sopra Savoia come suo dipendente e  beneficiato!</p>
<p>Prencipi italiani, questo è punto che tocca  a voi tutti; né può dissimularsi. Il signor  governatore di Milano, dopo aver comandato  alla repubblica di Lucca, comandò al signor  duca di Modena, e fu obbidito; ora mette un  piede piú in su, e vuol comandare al signor  duca di Savoia, e levargli lo Stato se non  obbidisce; e se questa gli va colpita, non  credano la repubblica di Venezia e la  Chiesa, che la superbia spagnola non voglia  passare anco piú oltre.</p>
<p>Ma ritorniamo al filo. Il signor duca di  Savoia finora non ha obbidito, né finora ha  voluto mostrare di avere il re per nemico.  All'annunzio del governatore di Milano, si  preparò ma non si mosse, immaginandosi che  quel signore o fosse mal affetto verso di  lui, o avesse desiderio di maneggiar le paghe  di un esercito armato; ma non seppe  imaginarsi che un re giusto e di tanta pietá  potesse aver intenzione di levar lo Stato al  marito ed ai figliuoli di sua sorella, per  far piacere alla reina ed al protettore di  Francia: che se per nuova ragione di  vassallaggio s'ha da levar lo Stato a tutti  quei principi d'Italia che non vogliono  obbidire a' comandamenti del signor  governatore di Milano, toccava al signor  duca di Mantova ad essere il primo, che il  primo era stato a disobbidire.</p>
<p>Preparossi adunque il signor duca di Savoia  contra governator di Milano, e non contra  il re; e fu armato prima che quello fosse  vestito; venne con l'esercito a' suoi  confini, poté correre e saccheggiare le terre  del re, e pigliare Novara e mettere in  compromesso lo Stato di Lombardia:  nondimeno nol fece e si scordò d'ogni suo  vantaggio, per non iscordarsi della sua  solita riverenza verso la persona del re, e  per non essere il primo a mancar di fede;  anzi, dopo che il signor governatore con  l'esercito nemico venne egli ancora a'  confini e cominciò con manifesta ingiustizia  a fabbricargli un forte sotto Vercelli, né  anco si mosse, sperando pure che il re  dovesse intendere i suoi aggravi, e conoscere  la sua fede e pentirsi. Ora sono aperti i  recessi e i nascondigli dell'animo reale; né  occorre stare piú in dubbio.</p>
<p>Troppo bene s'intende ch'ei favella losco,  accennando alla pace d'Italia e mirando a  levar di mezzo quel principe che ha messo  mano alla spada per la sua libertá. I meriti  non trovano grazia appresso gli uomini, come  appresso a Dio.</p>
<p>La presa di Oneglia, i tradimenti scoperti  in Asti ed in Vercelli, e la mossa del  governatore di Milano dopo aver fatto il  forte, sono interpreti veri di quello che si  pretende. </p>
<p>E se gli riesce d'occupare il Piemonte,  d'impadronirsi delle porte d'Italia e di  circondarne per tutto, prencipi e cavalieri  italiani, ritorno a voi, che speranza vi  resta? Non consiste il vero dominio nel  riscuotere le gabelle, nel mutar gli  ufficiali, nell'amministrar la giustizia  ecc.; percioché queste cose le hanno ancora i  signori napolitani; ma consiste nel poter  comandare, e non obbidire. Tolto questo  prencipe di mezzo, che solo s'attraversa a'  disegni della futura tirannide e che solo non  è stato effeminato da questa non meno  artificiosa che lunga quiete, che come  poledro addentato dal lupo s'è fatto piú  coraggioso dopo i travagli della sua  gioventú; in che vogliamo piú confidare? Lo  Stato della Chiesa sbandato e senza armi ha  sopra il regno di Napoli armato, che lo  domina a cavaliere. La Toscana ha i ceppi di  Portercole, Talamone, l'Elba, Piombino,  Orbetello, e lo sprone della Sardegna per  fianco. Lucca è pronta a servire, non che  ad obbidire. Genova per li suoi interessi è  piú spagnuola che italiana, e piú soggetta al  re che le medesime terre del re. Gli signori  duchi di Parma, Modena e Urbino, non  solamente sono dependenti, ma stipendiati e  pagati. Quello di Mantova ha il  Monferrato nelle forbici di Milano: di  maniera che non ci resta se non la sola  repubblica di Venezia, la quale col Turco da  un lato e con gli spagnuoli dall'altro, come  fra due lime, si rimarrá finalmente consumata  e distrutta. Qui non si tratta di far lega  contro il turco in favore degli ungheri e de'  tedeschi, piú amici del Turco che nostri; ma  si tratta del nostro proprio interesse.</p>
<p>Né ci sgomenti il vedere questo prencipe  abbandonato, e di forze inferiore, combattere  in casa sua; ché non sará abbandonato, se non  l'abbandoniamo noi; non sará inferiore di  forze, se accoppieremo l'armi nostre col suo  valore; e dove ora fa la guerra defensiva per  suo vantaggio, la cambierá in offensiva per  nostra gloria. Ma che dico io di guerra? Ché  non sì tosto risplenderà un picciol lume  d'aiuto a questo prencipe bellicoso, che  subito le vesciche spagnuole piene di vento  si sgonfieranno, e saranno essi i primi a  calar le vele e chieder la pace e accettarla  con qualsivoglia svantaggiosa condizione;  percioché quell'imperio fondato dalla fortuna  col mezzo di molte ereditá accumulate  insieme, ed accresciuto dall'armi  dell'imperatore Carlo quinto, or si  mantiene con la dissimulazione delle  vergogne, conforme a quel detto di Seneca:  <hi rend="italic">Dissimulatio contumeliarum est ingens  instrumentum ad tulelam regni</hi>. I punti  d'onore e di reputazione, in che sogliono  premere gli altri prencipi, sono da loro  stimati vanitá di cervelli balzani; e pur che  a loro non si levi il dominio, facciano i  francesi, i fiamminghi e gl'italiani le  capitolazioni e gli accordi a lor modo.  Umilissimi quando sono inferiori,  superbissimi nel vantaggio, non regnano in  Italia perché vagliano piú di noi, ma  perché abbiamo perduto l'arte del comandare;  e non ci tengono a freno perché siamo vili e  dappoco, ma perché siamo disuniti e discordi.  Non durano insomma iti Italia perché sieno  migliori de' francesi, ma perché sanno meglio  occultare le loro passioni e i disegni loro:  pagano la nobiltá italiana per poterla meglio  strapazzare e schernire; stipendiano i  forestieri per aver piede negli altrui stati:  avari e rapaci, se il suddito è ricco;  insolenti, s'egli è povero; insaziabili in  guisa, che non basta loro né l'oriente, né  l'occidente; infestano e sconvolgono tutta la  terra, cercando miniere d'oro; corseggiano  tutti i mari, tutte le isole mettono a sacco.  Indarno si cerca mitigare la loro superbia  con l'umiltá; le rapine chiamano proveccio,  la tirannide ragion di Stato; e saccheggiate  e disertate che hanno le provincie, dicono di  averle tranquillate e pacificate. Però se una  volta ci dará il cuore di sottrarre il collo  da questo giogo, di affrontare questa  catoblepa, che, se non uccide con lo sguardo,  del resto è animale pigrissimo e pusillanime,  quelle armi italiane che ora combattono per  loro, si volteranno contra di loro;  riconosceranno i napolitani e i lombardi gli  strazi e le gravezze che patiscono sotto a'  ministri regi; tiranneggiati e taglieggiati  ogni giorno dall'insaziabile ingordigia della  soldatesca spagnuola, applicheranno l'animo  alla causa comune, anzi alla causa propria, e  da sì acerbo, da sì crudel servitú si  sbrigheranno. Facciamo noi cuore mentre  abbiamo l'occasione in pronto; noi, dico, che  siamo ancora intatti dal superbo contagio,  percioché abbiamo di giá veduto a che  gonfiezza può salire questo torrente che  calerá quanto prima.</p>
<p>Questo è stato l'ultimo sforzo della potenza  spagnuola per atterrire l'Italia ed  inghiottirsi un principe contumace, che al  primo saggio è riuscito aspro di sorta, che  per molti anni se ne sentirá il signor  governatore di Milano inaspriti i denti. Né  giá abbiamo da temere di nuovi eserciti, di  nuovi capitani; percioché quivi tutto è  raccolto il fiore della milizia reale, e  indarno di Spagna s'aspettano piú soldati,  piú capitani, essendo restate quelle  provincie, dopo la cacciata dei moreschi, non  solamente senza soldati, ma senza abitatori.  Noi siamo in casa nostra, la giustizia è per  noi, e questa provincia ha piú armi, piú  soldati, che alcun'altra del mondo! Se abbiam  cacciato i goti, gli eruli, i vandali, gli  unni, i longobardi, i saraceni, i greci, i  tedeschi e i francesi, perché non cacceremo  ancora gli spagnuoli?</p>
<p>Meschino e infelice è colui che si reputa  tale. Se ci mettiamo in cuore di non voler  essere piú soggetti a' popoli stranieri e di  volerci eleggere i prencipi del nostro  sangue, nati ed allevati con i costumi nostri  d'Italia, tutta Europa insieme, non che  tutta la Spagna, non ci fará violenza. È vero  che vi è quell'antica difficoltá di  congiugnere il volere di tanti prencipi in  uno; ma io ricorderò l'apologo di Menenio  Agrippa, e con questo finisco, cioè: che  tutti sono membri d'un medesimo corpo, che è  l'Italia; e che se si ritireranno dalla  causa comune per rispetti privati, interverrà  loro come alle membra del corpo umano quando  tutte s'appartarono dal servizio del ventre,  per vana pretensione di precedenza. </p></div1>
<div1><head>Filippica seconda</head>

<p>Or che diranno i politici di Roma? Quelli  che vogliono combattere in isteccato per le  fazioni di Francia e Spagna, e che  scommettevano poco dianzi che il signor duca  di Savoia, assaltato dall'una, abbandonato  dall'altra si rimarrebbe in pochi giorni in  farsetto? Eccolo in capo di cinque mesi con  tutti i suoi membri, sano, bello e vestito, e  non gli ha la scutica magistrale  dell'orgoglio spagnuolo fatto mettere giú  l'arme; né meno ha potuto fare la confusione  de' prencipi italiani, che il suo valore non  apparisca come la luce nel mezzo del caos.  Bene è stata meraviglia de' signori genovesi,  per altro cosí prudenti ed accorti, che nel  successo d'Oneglia per interessi privati  abbandonassero il pubblico, dando adito e  luogo all'armata spagnuola d'occupare in  mezzo allo Stato loro una terra di quel  prencipe, e negando il passo a lui da poterla  soccorrere; quasi che fosse loro vantaggio il  cambio del vicinato, o pure si credessero che  il re fosse in breve per signoreggiare tutta  l'Italia, e dovessero eglino essere i primi  a guadagnarsi la sua grazia con dargli in  preda une terra aperta d'un prencipe loro  amico e vicino. Tanti disegni vani, tanti  rumori d'armi, tanti fracassi d'eserciti,  tanti strepiti di milioni, tante galee sul  mare, tanti terzi di Spagna e d'Italia,  tanti capitani famosi, tante minacce del  governatore di Milano; che magnanime, che  memorande prove hanno finalmente lasciato  alle istorie moderne, alla posteritá? Il  maggior re del mondo, che stende i suoi  confini da un polo all'altro, assalta un  prencipe italiano, abbandonato da tutti e  circondato dalle sue forze, che non solamente  non si guarda da lui, ma che rimette le sue  ragioni in lui; e l'assalta per mare e per  terra, in tempo che gli giungono sette  milioni dall'Indie, e che si trova pronta  un'armata di cento vele, col maggior sforzo  che possa fare il suo imperio: e nol  trangugia vivo?</p>
<p>Prencipi e cavalieri italiani, e questi sono  i miracoli e le forze di Spagna? Non sono  miracoli come voi li tenete: e che credete  che sia la Spagna per vostra fe'? Una qualche  provincia forse del paradiso terrestre, o  l'emisfero d'un altro mondo piú grande e piú  bello? La Spagna, a chi non l'ha veduta, è  una provincia divisa in piú regni, grande ben  tre volte piú che l'Italia: dissi ben tre  volte; ma non si sgomenti alcuno per questo,  ché forse la Moscovia è altrettanto, né  perciò l'abbiamo in alcuna stima. A  cominciare ove ella si divide dalla Gallia  Narbonese, fino agli ultimi confini della  terraferma e di San Giacomo di  Compostella, ha cinquantadue cittá quanto  al nome; ma quanto agli effetti non sono né  anche trenta, essendovene di quelle che  arrivano appena a duecento fuochi. I regni  suoi, parte sono sterili e deserti, come  Aragona e Gallizia; parte orridi e  alpestri, come Castiglia e Biscaglia;  parte montuosi e sassosi, come Catalogna e  Navarra; parte di poche cittá, come Valenza e  Granata; e parte d'una sola, come Cordova  e Giaen. Ha bellissime campagne d'arena  rossa, che non producono altro che rosmarino  e spigo selvatico; bellissime pianure, dove  non si trova piú d'una abitazione per  giornata; bellissime montagne di nudi e  spezzati sassi; bellissimi colli, dove non è  filo d'erba, né stilla d'acqua; bellissime  terre di capanne e di grotte e di stalle per  animali; bellissime cittá tutte fabbricate di  legno e di terra bagnata. Da questo giardino  del mondo, da questo porto delle delizie,  partono quelle legioni di cavalieri erranti,  che avvezzi a pascersi di pane cotto al sole,  e di cipolle e radici, e a dormire al sereno,  con le scarpe di corda e la montiera parda da  pecoraro, vengono a fare il duca nelle nostre  cittá, e a metterne paura, non perché sieno  bravi, ma perché non avendo mai provato gli  agi della vita, non si curano di perderla a  stento: forti solo mentre stanno rinchiusi  nelle fortezze, invitti contra i pidocchi,  pusillanimi incontra al ferro. Queste sono le  tremende forze di Spagna, dove bisogna un  regno per fare una compagnia di soldati a  piedi. E questi sono quelli che spaventano  l'Italia, e che poco dianzi volevano  inghiottirsi Asti e Vercelli, pigliare il  signor duca di Savoia e, legato in un sacco,  mandarlo al re! Or si sono pentiti, e  trattano pace: e perché? Forse quel prencipe  aveva in suo aiuto i francesi? Non per certo,  ché i francesi, se ben per altro fanno i  politici, in questa occasione hanno mostrato  di saper molto poco, lasciando venir lo  sforzo d'un re sì grande addosso a un  prencipe loro vicino e confederato e del  sangue reale di Francia per descendenza  materna, senza dare un minimo segno di voler  aiutare né lui, né le loro proprie ragioni,  mentre vedevano gli spagnuoli fabbricare un  forte non contra lui, che nello Stato di  Milano non ha interesse, ma contra l'armi e  le pretensioni della corona di Francia. Ben  ne comparvero molti l'anno passato quando si  faceva guerra contro il signor duca di  Mantova, perché corsero al sacco delle  terre del Monferrato, non riguardando che  elle fossero d'un nipote della regina loro e  di un prencipe di fazione francese.</p>
<p>Ma quest'anno che il signor duca di Savoia  aveva piú duro incontro, e che, guardando le  sue frontiere, non apriva le porte al  bottino, alle rapine, a' sacrilegi, alli  stupri e all'altre scelleratezze che son  sempre state il fondamento delle guerre de'  francesi in Italia, essi non sono comparsi;  e se pur alcuni pochi ne sono comparsi,  subito hanno dato luogo, ché si sono avveduti  che questo era un esercito di soldati non di  ladroni. Benissimo l'intesero a fuggirsi; e  meglio avrebbono fatto a non comparire,  poscia che quindi li signor spagnuoli presero  occasione di andare disseminando per le cittá  di Lombardia, che il campo del signor duca  di Savoia era pieno di eretici francesi, che  avrebbero infettato tutta l'Italia; ma  particolarmente procurarono di far ciò  credere nella corte di Roma, per mettere in  odio quel prencipe agli italiani medesimi, e  farlo sospetto al papa. Ma piacesse a Dio  che nel campo spagnuolo non fossero piú  maomettani di quello che siano eretici nel  savoiardo, ché agevolmente sarebbe la salute  di molti. Non saranno giá per questo  gl'italiani tanto sciocchi o tanto maligni,  che desiderino la ruina di un prencipe della  loro nazione, che combatte per la giustizia,  accioché superbissimi ed insolentissimi  barbari abbiano ad occupargli lo Stato, e  calpestare con maggior fasto la nobiltá  italiana. E se pure alcuni di essi hanno dato  segno di cosí mal talento, non ha permesso la  giustizia del cielo che ne godano; ma gli ha  puniti, come giá fece i Branchidi che  tradirono la Grecia nel passaggio di Serse,  facendoli essere i primi a perdere le terre  loro.</p>
<p>Ma ritorniamo a quei satrapi della dottrina  politica, che avevano per disperate le cose  di quel prencipe, come se egli fosse una  formica che guerreggiasse con un leone.  Sempre i piú dotti sono i piú pusillanimi; e  come essi mancano di generosità, cosí non la  considerano in altrui, ma misurano il  vantaggio con l'occhio, mirando chi ha  maggior busto o piú mani o più piedi. Quando  Alessandro passò con l'esercito in Asia,  gli ateniesi (che allora facevano i saputi  della Grecia) l'ebbero per ispedito,  parendo loro il granchio lerneo che andasse a  mordere il piede ad Ercole. È vero che il  signor duca di Savoia è inferiore al re di  Spagna di forze; e similmente è vero che  nelle guerre domina assai la fortuna, e che  egli non è il piú fortunato capitano del  mondo: nondimeno, dove mancano le forze del  suo Stato, supplisce il valore della sua  persona; e l'esperienza e prudenza sua ne'  maneggi di guerra contrapesano i mancamenti  della fortuna. Se egli avesse avuto forze  maggiori, gli spagnuoli non avrebbero tentato  di strapazzarlo, e di trattarlo da suddito; e  se egli avesse avuto miglior fortuna, avrebbe  in questo suo bisogno trovato aiuti sicuri e  pronti, né sarebbe stato necessitato a far  guerra defensiva nel suo Stato, ma l'avrebbe  portata in casa del nemico con altro terrore,  che il signor governatore di Milano non  l'ha portata in casa di lui. Percioché lo  Stato di Milano non è tanto grande, né sul  principio della guerra si trovava provveduto  in maniera, che, trattandosi con giuste forze  di liberar que' popoli dalla soggezione di  gente straniera (che nel lungo e pacifico  dominio è divenuta insopportabile), non si  avesse potuto effettuare, senza tema che i  francesi in quella inabile etá del re loro li  levasser la preda di mano. E tanto  maggiormente che, non dirò i milanesi, nobili  e generosi di spirito, ed avvezzi alla  signoria de' prencipi loro naturali e  dell'istessa cittá, ma non è al mondo nessuna  nazione tanto barbara, che a lungo andare  possa soffrire d'essere dominata da persone  straniere. E se consideriamo le tante nazioni  che hanno avuto dominio in Italia,  ritroveremo che niuna v'è restata lungamente.  Dominarono lungamente i romani le nazioni  straniere, perché da Roma mandavano colonie  nelle provincie soggette, e dalle provincie  chiamavano i nobili a Roma, facendoli  cavalieri e senatori, e davano la  cittadinanza romana alle cittá principali, di  maniera che divenivano in breve tutti romani.  Il turco mantiene anch'egli lungamente le  provincie acquistate, ma disertandole,  levando l'armi e le ricchezze ad ognuno,  scegliendo i figli piú spiritosi per la sua  milizia, ed uccidendo la nobiltá. Ma gli  spagnuoli non usano la maniera turchesca per  essere troppo barbara, né la romana per esser  troppo civile. Un tempo hanno tenuto un  partito di mezzo, che acquistava loro  benevolenza e dava speranza ad ognuno: cioè  di stipendiare tutti gli uomini di valore  italiani, che per tali venivano proposti e  descritti al re. Ora gli stipendi sono  mancati, la superbia è cresciuta; e  cominciano a prorompere nei vizi, che prima  cacciarono i Longobardi, poscia i francesi  d'Italia. L'offese estinguono la memoria  de' benefici, e tanto piú quando si viene in  cognizione, che erano fatti non per caritá,  ma per interesse. Hanno divulgato scritture,  nelle quali tassano di ingrato il signor duca  di Savoia: e ingrato di che? Forse per non  aver voluto esser trattato da suddito, né  ubbidire a' loro comandamenti? Ovvero per  avergli essi dato per moglie una delle  sorelle del loro re? E a chi la potevano dare  senza dote, se non a lui? Senza dote dico;  poiché quell'infelice assegnamento di Napoli,  non pure quanto alla sorte principale, ma  quanto ai frutti ancora, è riuscito come  l'altre loro promesse, una cosa invisibile;  dove l'altra sorella ha avuto in dote vera e  reale tutti gli stati di Fiandra con  eserciti armati e pagati. Ha bene avuto il  signor duca l'aggravio molti anni  d'intollerabile spesa, che gl'introdusse in  casa quella principessa come figliuola d'un  re sì grande; ma non ha mai avuto  all'incontro quel sollevamento di dote che si  costuma per ciò; anzi per questa parentela è  Stato forzato di gravare i suoi popoli per  supplire alle spese grandi, ed ha perduto  l'occasione di ricuperare la cittá di  Ginevra; ché, se si fosse imparentato con  Francia, quella corona non solamente non  avrebbe difeso i ginevrini, ma avrebbe  favorito ed aiutato lui. Ché non sono tanto  semplici i francesi, che non conoscano, quel  parentado non fu fatto per onorare la casa di  Savoia, ma per far argine del suo Stato a  quel di Milano contro i loro torrenti.  Forse lo tassano d'ingrato perché gli abbiano  dato il tosone ? Eccolo restituito. Gli animi  grandi, che a se medesimi fanno teatro  d'onore, non apprezzano cosí fatte apparenze  esterne: e potrá sempre dare piú reputazione  il signor duca di Savoia all' insegne del  duca di Borgogna, che non potranno esse a  lui. Forse vorranno rimproverargli di avergli  fatto cambiare la Bressa nel marchesato di  Saluzzo? Tirino i conti dell'utile e del  danno, e vedranno quanto a lui sia resultato  in pregiudizio il loro interesse, e l'averlo  escluso dalla pace col re di Francia. Ma  veggo che m'additano i figliuoli suoi,  provveduti di larghissime entrate, e  speranze. Sommiamole. Il principe Tommaso non  ha finora un quattrino dal re. Al principe  Maurizio, quando fu fatto cardinale dal  papa, fu dato ad intendere che il re gli  avrebbe assegnato centomila scudi l'anno di  pensione de' beni ecclesiastici. Cominci a  spendergli! E pure il re non dava nulla del  suo. Il prencipe maggiore ebbe quella  commenda di Portogallo, che se il re non la  dava a lui, che è suo nepote, l'avrebbe data  a qualche suo cortigiano; ma che ne gode  egli? Possono giurare i suoi servitori piú  intimi di non averne mai veduto comparire un  reale in Turino, e che per due volte che egli  è stato in Ispagna, sempre il signor duca  gli ha rimesso d'Italia tutta la spesa. Del  principe Filiberto non dico altro, se non  che, per godere la sua Castiglia, gli è  convenuto emanciparsi dal padre ed andarsi a  sequestrare nella corte di Spagna per  ostaggio del re; e con tutto ciò il padre gli  rimette ogni anno piú di ventimila ducati del  suo. Queste sono le ricchezze, questi gli  onori, e queste le grandezze acquistate dalla  corona di Spagna, che ora lo rendono ingrato,  e chiamano le armi regie contra di lui in  difesa del protettore della Francia.</p>
<p>Ma favelliamo ormai della pace, giacché la  pace si ha per conclusa. Io dissi altrove,  che non sì tosto risplenderebbe un picciol  lume d'aiuto a questo magnanimo prencipe, che  l'orgoglio spagnuolo darebbe luogo e  calerebbe le vele; chi questa è la proprietà  dei superbi, di essere insolentissimi ne'  successi felici e timidissimi ne' pericoli.  Ma veramente nel giudicare m'abbagliai, non  essendo stato l'aiuto d'alcuno, che abbia  fatto accordare i capitoli della pace, ma il  valor solo del signor duca di Savoia, e de'  suoi capitani e soldati. Si era dato a  credere il signor governatore di Milano di  andare a svernare l'esercito nel Piemonte,  d'accamparsi sotto Asti, d'espugnarlo in  tre giorni, e d'arricchire i soldati di  quella preda; ed intendendo che il signor  duca di Savoia fabbricata un ponte sopra il  Tanaro per soccorso delle sue terre da quella  parte, subito partitosi dalla rocca.  d'Arazzo, dove era alloggiato, andò con  tutto il campo a trovarlo, per impedirlo.  Aveva il signor duca di Savoia, per guardia  di quelli che facevano il ponte, messe alla  ripa del fiume l'artiglierie da campagna, ed  una gran banda di moschettieri; i quali,  avendo lasciato appressare il nemico a colpo  sicuro, non cosí tosto cominciorno a  tempestarlo, che quei famosi domatori del  Piemonte si misero prima in tanto scompiglio,  e dopo in tanta fuga, che alla sbandata  andarono correndo sino a San Bartolomeo,  lontano due miglia. Fu la paura maggiore del  danno, perché ne restarono morti pochi piú di  dugento, e trecento feriti. Ma se il signor  duca aveva finito il ponte o poteva passare a  guazzo con la cavalleria, come tentò di fare,  infelice quel campo! Non aveva ancora provato  il signor governatore di Milano che fosse  l'andare ad assaltare in casa sua un prencipe  bellicoso ed armato, e s'imaginava che i  medesimi successi che gli erano andati felici  in fabbricare il forte a Novara, dovessero  accompagnarlo in Piemonte. Nel mar tranquillo  ognuno sa fare il nocchiero; ma la confidenza  soverchia di se medesimo partorisce di questi  effetti. Il fuoco puro è quello che splende,  non quello che è circondato di fumo: cosí  intervenne a Dario primo quando andò a  guerreggiare con gli sciti, non avendo mai  ritrovato incontro, finché non giunse alle  sepolture de' padri loro, dove si fece  giornata, e fu rotto e cacciato con  ignominia. Questo è stato il vero fondamento  della pace che ora s'aspetta. Non passavano  mai i capitoli, se li signori spagnuoli non  rimanevano chiariti nel primo incontro. Il  giorno di santa Barbara avrá accomodata la  pace, ché in tal giorno seguì la fuga e la  rotta su le venti ore: dopo il qual successo  non si parlò piú d'assediare Asti,  massimamente quando s'intese che egli era  guardato da dodicimila fanti; anzi parve  molto sicuro partito al signor governatore di  ritirar subito l'esercito verso Milano,  accettar i capitoli della pace, e mandarli al  re che li confermasse.</p>
<p>Né si creda alcuno che tali capitoli sieno  in alcuna parte avvantaggiosi piú a Spagna  che a Savoia, percioché, vanno attorno e si  leggono per tutto; e può vedersi che come  quel prencipe ha voluto salvare la  riputazione della persona sua, cosí ha voluto  ancora salvare gl'interessi della sua casa; e  i capitoli della pace contengono quel  medesimo che contene.vano le sue domande e le  sue pretensioni innanzi la guerra.  Termineransi le differenze ch'egli ha col  signor duca di Mantova dentro a sei mesi  dalli deputati dell'imperatore in Italia;  né finirá egli di disarmare, se non disarma  il re; e li signori spagnuoli, che venti mesi  sono potevano essi medesimi esser arbitri di  questo negozio, ed obbligarsi un prencipe  loro amico e parente, senza il quale non  possono conservare sicuri gli Stati loro  d'Italia, avranno spesi tre milioni,  dichiarato l'estremo del poter loro, sforniti  con manifesto rischio tutti i presidi di  Napoli e di Sicilia, e messo in compromesso  la reputazione e lo Stato di Lombardia, per  levarsi quest'arbitrio di mano; e, quel che è  peggio, avranno dato materia a tutti gli  altri prencipi d'Italia di misurarli col  compasso del signor duca di Savoia, e di non  estimarli mai piú.</p>
<p>Sommo pontefice, repubblica di Venezia,  granduca di Toscana, ben sarete voi goffi,  se, avendo veduto il signor duca di Savoia  tenere il bacile alla barba di questo gran  colosso di stoppa, non finirete voi di  rintuzzargli l'orgoglio; le vostre lentezze,  le vostre freddezze, i vostri timori sono  stati quelli che gli hanno dato baldanza.  <hi rend="italic">Multis rebus, non ex natura earum, sed ex  nostra humilitate magnitudo inest</hi>, disse  giá Seneca. Prencipi e cavalieri italiani,  non mancate voi a voi stessi; ripigliate i  vostri soliti cuori, ché questo mostruoso  ciclope dell'imperio spagnuolo, non ha se non  l'occhio d'Italia che gli dia luce; la  Spagna è vuota, l'India è deserta;  l'Italia sola è quella che l'assicura, e  che a se stessa fa guerra: giá a costo del  signor duca di Savoia è fatta l'esperienza di  quello ch'ei vale e può. Misurate voi altri  al saggio di questo prencipe valoroso le  vostre forze, e vergognatevi del passato  timore. </p></div1></body></text></TEI.2>
