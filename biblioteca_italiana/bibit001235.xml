<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Fabula Zapelleti</title>
      <author>Antonio Loschi</author>
    </titleStmt>
    <extent>34 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2003</date>
      <idno>bibit001235</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Filologia umanistica : per Gianvito Resta</title>
        <editor id="ed">Fera, Vincenzo</editor>
        <editor id="ed2">Ferrau, Giacomo</editor>
        <publisher>Antenore</publisher>
        <pubPlace>Padova</pubPlace>
        <date>1997</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat"/></langUsage>
    <textClass>
      <keywords scheme="CDD">
        <term>450.9 - ITALIANO, ROMENO, LINGUE LADINE - Storia, Geografia, Persone</term>
      </keywords>
      <keywords scheme="CGB">
        <term>Narrativa</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Pisa</name>
      </respStmt>
      <item>Correzione linguistica</item>
    </change>
    <change>
      <date>2003-09-03T00:00:00.000+02:00</date>
      <respStmt>
        <name>Francesca Cascino</name>
        <name>BIBIT</name>
      </respStmt>
      <item>Codifica XML - Codifica con software</item>
    </change>
    <change>
      <date>2003-09-13T00:00:00.000+02:00</date>
      <respStmt>
        <name>Elena Pierazzo</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>
<text>
<body>


<head>Fabula Zapelleti secundum Iohannem Bochatium de vulgari in latinum per Antonium Luschum vicentinum translata.</head>

<gap desc="sequenza di punti" resp="ed"/>

<p>Fama est, multorum iam frequentibus vulgata sermonibus, Muciatum, galicum hominem, cum ex mercatore opulentissimo miles esset factus in Galiis et non solum apud vulgus sed non mediocrem etiam apud illius gentis principes gratiam consequtus, inter ceteros fratri Gallorum regis Karolo carum extitisse atque ita probatum ut<pb n="44"/>
ex omnibus eum potissimum a Bonifacio summo pontifice delegatus in Tusciam in peregrinationis huiusce societatem compellaret. Ille, quanquam esset propter grandem contractam illis gentibus creditamque pecuniam multis negotiorum curis implicitus, postulanti annuit; sentiens utique, ut fere omnium mercatorum status est, fortunarum suarum rationes variis locis terrisque dispersas ut nec ab uno possent colligi nec facile a pluribus expediri, multis negotia multa partitus est: solum autem eum pecuniarum Burgondiensibus creditarum cure torquebant. Intelligebat sibi rem esse cum gente effera atque immani et super omnes nationes barbaras infideli, cognoscebat quanti laboris esset a superbissimis petere, ab avarissimis exigere et integras rationes cum repugnantibus atque infidis absolvere; nec satis quisquam idoneus occurrebat qui tante improbitati posset opponi. Sed tandem secum multa versanti venit in animum Zapelletum quendam esse, Prato, oppido in Tuscia non ignobili, natum, sua domo Parisius hospitalitatis gratia diversari solitum, hominem perdite audatie atque impudentie singularis; qui, cum esset corpore exiguus, a Gallis pro statura corporis vocari credebatur, et eorum ydiomate Zapelletus ‘parvum capitis tegmen’ sonat.</p>
<p>Erat iste vir omnium, qui unquam nati sunt, sceleratissimus impurissimusque mortalium, qui ita omni turpitudini vitam addixerat ut nichil nisi vitio et labe maculatum probare induxisset. Nam cum esset tabelio, et illud offitium, quod esse debet et religione et fide sanctissimum, intemperantissimis manibus exercebat, ut, si quid ei (quod raro eveniebat) commissum foret, sibi erubescendum et in summo dedecore existimabat nisi falsitate aliqua corrupisset. Hoc ut ageret non multa vi precum exorandus, quippe qui unquam nisi falsum scribere didicisset ingentemque voluptatem ex hac improbitate sentiret, non erat multo corumpendus auro, qui gratis, avidius quam ceteri inducti pecunia, in tanta turpitudine versaretur. Testimoniorum vero dicendorum gravitatem pari fide ac voluptate servabat, illisque temporibus in Gallicis ad dicenda testimonia non rerum conscius sed pretio conductus accesserat, in quibus ita se agebat ut minus quam quod esset verum cogitans solam sibi de impudentissimis mendatiis laudem vendicaret, iusiurandi religionem ludum esse putaret, tantumque, ut ceteri malam existimationem, ipse bonam ac integram formidaret. Hic, extrema nequitia, tempestas tranquilitatis, <pb n="45"/>
procella concordie, omnes, quos vidisset sanguine et caritate coniunctos, summo studio dissolvere moliebatur; itaque sussurator impius faces ardentissimas odiorum in medium iaciebat, et quibus quanto atrociores ire et funestiora pericula pululabant, tanto ille vehementius exultabat et uberiorem nequitie sue gloriam capiebat. Nec manus illas impurissimas, tabulis corumpendis assuetas, a cede hominum continebat, quippe cui iocus videbatur humano cruore crassari. Lingua vero adeo erat effrenis ut exercitatam ad hominum convicia ad Dei quoque iniurias convertere consuevisset; nam bilem sibi res quoque parva succenderat. Celum atque astra suspiciens, in Deum parentem conditoremque nature execraciones horribiles putrido de stomaco eyciebat, infelix, qui nec ullum Deum esse crederet, sed omnia casu et hanc pulcerimam atque ornatissimam mondi machinam, nulla divina conscientia temperatam, ad impetum quendam fortune ducentis evolvi. Proinde templa et sacra despitiens, quicquid de Deo, de beata vita, de iustitia sempiterna a sanctissimis et devotissimis viris est traditum, ut fabellam vacuam et sanctimoniam futilem deludebat; tabernam ac fornicem in sua templa colebat. Sed quid per singula hominis istius vitia pededentim? Vix ut ita ad narrationis finem venturus incedo. Fur, mechus, sacrilegus, omnis denique libidinis et intemperantie particeps erat, in quo uno habunde naturam ostendisse crediderim quicquid universi homines unquam peccare potuerunt.</p>
<p>Hoc tam infame portentum et a privatis hominibus, quos iniuriis assiduis lacessebat, et a paucis iuditiis, in quibus nonnunquam eidem periclitandum fuerat, Mutiatus sepe suo favore deffenderat. Itaque sibi homo plane notus atque is ad unguem existimatus, quem Burgondiensium natura deposceret, ut qui non solum illius effere atque infide nationis homines malitia equare posset, sed ipsos e celo quondam precipitatos eterne noctis angelos facile nequitia superaret. Is, inquam, Mutiato in mentem venit atque e vestigio ad se vocatum ita alloquutus est: «Cum sim, Zapellete, ut vides, omnino necessarius e Galiis meque oporteat magna negotiorum mole dissolvere, rerum<pb n="46"/>
ceterarum omnium expediendarum modum invenisse videor: unius tantum Burgondiensium me pecunie cura solicitat. Nosco mores hominum atque insidias gentis intelligo, et quem huic provintie demandare possim satis ydoneum nescio et compertum habeo preter te neminem: tu es sermone satis efficax et industria vales plurimum, ceteraque in te sunt que egregie eorum possint obstare malitie. Quare, si ad hec velis intendere, constitutum michi est te potissimum hac procuratione preficere, tecum vero exactam ita pecuniam partiar ut tibi facundum deinde sit nequaquam offitium tuum meo benefitio caruisse».</p>
<p>Zapelletus, quod ad rerum cupiditates, non ad cupiditates tantum suas, sed ad vivendi tenuem usum necessariarum, et negotiorum etiam vacuus erat videbatque abire Mutiatum, unicum sue vite presidium, procurationem haud invitus accepit. Confestimque, discedente Mutiato, Zapelletus in Burgondiam proficiscitur, ubi aliquantisper naturam propriam occultando sese mansuete comiterque admodum in commissa se gessit. Cum illa in regione nulli hactenus esset cognitus preter quam florentinis duobus germanis, ibidem usurariam rem gerentibus, quorum domo erat, Muciati, horum amantissimi, contemplatione receptus et in honore habitus, sic antequam omnibus se plane detegeret (quod profecto brevi effecisset, ipsum ad mores proprios revocante atque impellente natura, que nullo modo potest tam perdite corrupta restitui neque diutius tegi), periculosissimo correptus est morbo; quo magis ac magis ingravescente, Florentini ipsius hospites magno in metu ac solicitudine tenebantur. Ita cum medicus eos desperatiores de Zapelleti salute reliquisset, in hanc sentenciam alternatim verba facere: «Quonam» inquit alter «fato, quibus ominibus sinistris homo teterimus ad domum nostram venit? Unde, si illum in tam gravi valitudine eiecerimus, detestabuntur homines impietatem et infinitam inscipientiam iudicabunt cum ipsum, quem tam liberaliter primum susceperimus curarique fecerimus, mutatis tam repente animis, cum nulla interim ab eo nobis hoc in statu facta esse possit offensio, tam inhumane ac temere depellamus, vel proprius ut cadaver fetidum eiciamus. Quod si illum retinendum usque ad extrema duxerimus, videre videor in quam grave<pb n="47"/>
fortunarum nostrarum ac vite periculum prolabamur. Nam primum homo iste tam nequam est, cum neque Deum vereatur nec unquam tantis suis sceleribus parci possit existimet, ut sine confessione, sine penitentia, omnia Ecclesie sacramenta flocci faciens, migrare patiatur e vita; quod si faciet, nullus eum locus sacer excipiet, sed ab omnibus ecclesiis repudiatum pessimi hominis cadaver magna cum nostre domus infamia insepultum lupis abicietur vulturibusque vorandum. Si vero sacerdoti cuipiam delictorum suorum latebras excutiet, nemo non illum indignum sepulcralibus exequiis iudicabit, nec erit qui humandum in sacro putet quem nullus propter tantam suorum scelerum molem aut velit aut legitime possit absolvere. Quantum vero res ista, si accidat, in capita nostra periculum aductura sit video. Nam quid dicet hic populus, qui cum et natura ferox sit et sempiterno quodam italice gentis odio nos insuper propter hanc feneratoriam artem invisos habet. Quid, inquam, dicet? Nonne subito conclamabit et nostrum execrans nomen, quorum corpora ne sacro quidem digna iudicentur, civitate omnino expelli dicet opportere? Et non solum divitias forte letus oblata occaxione diripiet, sed nos quoque lapidibus obruendos existimabit. Sinistra enim sumus condicione in ista barbarie et sinistris atque omnino infelicibus avibus domum nostram hospes hic attigit, cuius morte ne nobis periclitandum sit metuo».</p>
<p>Talia dum secum alternatim loquerentur, Zapelletus, qui cubabat parieti proximus cui illi assiderant, audiebat hec omnia; nam nec surdaster erat natura et eum sensum ultra solitum morbus accuerat. Tunc suis ad sese ad lectulum vocatis hospitibus: «Carissimi» inquit «fratres, nolo vos tanto metu angi et tanta meo casu solicitudine crutiari. Intelecta michi sunt omnia quae dixistis, et vera prorsus esse confiteor, nec aliter obfutura, si rem eo deduci paterer. Sed nolite trepidare, nolite quicquam expavescere: mea profecto causa nullum prorsus vite fortunarum discrimen vobis subeundum erit. Vos michi credite: via sat facili his curis expediam. Accersite modo michi confessorem quem scitis magis scientia et sanctitate conspicuum; ego siquidem totiens Deum vivendo magnis iniuriis lacessivi ut, si semel<pb n="48"/>
eum in momento mortis offendero, nichil aut parum accedat ad cumulum. Eia agite properate ut repente vobis michique salubriter consulam, quempiam virum honeste religionis et eximie, si quis est, sanctitatis adducite».</p>
<p>Hospites Zapelleti, quamquam ex verbis illis spem exiguam concepissent, tamen, ut iusserat, antiquissimum quendam religiosum, ad quem habebatur, tum ob immensam Scripturarum Sacrarum sapientiam tum ob mirabilem sanctitatem, frequens totius civitatis concursus ac plena devotio, propere ad egroti cubiculum adduxerunt. Cui quam primum sponte assedit, salute data, languentem hortari cepit et spem bonam vite habere iussit ac credere exonerationem hanc peccatorum in confessione non solum anime salutarem esse sed corpori, quod animi conscientia depurgata levioribus agitatur languoribus quam si ad humorum intemperantiam pregravate conscientie pondus accesserit. Et ita pededentim actum confessionis ingressus: «Quantum tempus est» inquit «ex quo devotus et penitens sacerdoti tua peccata confessus es?».</p>
<p>Zapelletus, qui ministerium illud sanctum et ad beatam vitam efficacissimum semper ut rem inutilem inanemque neglexerat: «Ego,» inquit «venerabilis pater, ab annis tenerimis errores meos et vanitates meas in epdomada semel, aliquando etiam bis confiteri sum solitus; sed ita iam dies octo hic me morbus affecit atque vexavit ut hoc toto tempore consuetudinem illam, infelix peccator, ommiserim». «Recte,» inquit confessor, «nulla enim res eque animam peccatoris Creatori altissimo gratam reddit ac sepius reppetita confessio. Sic oro te, fili, cum Deus te hac egritudine liberaverit (nam liberabit, ut spero), fac confitearis quam pluries, ut fecisti; sepe animam quam creavit Omnipotens terge purissimam, terge, sepe peccatis exonera: sic dies tuos et cogitationes tuas Deus in melius prorogabit. Sed, ut video, magna me huius offitii parte absolutum reddisti. Nam quid est quod audire aut petere oporteat? Octo enim per hos dies quid est quod peccare potueris, presertim homo, ut videris, amicus Dei?».<pb n="49"/>
«Nunquam ego, hercle, totiens sum confessus neque me unquam tam efficaciter absolutum putavi, quin ab incunabulis omnia que memorie tenerem mea peccata reppeterem. Quare, mi pater, obsecro vos, meam animam ita prorsus excutite atque eruite omnia postulando ac si nunquam ante hoc tempus ex me penitentie vanitatum mearum causas sacerdos audisset; neque quod hac tanta pregrandi egritudine labori meo parcendum existimate. Nam, licet hec corporis fatigatio sit molesta, est anime salutaris; neque hoc caducum corpus et hanc miseram carnem tanti facio ut, dum sibi obsequor, obesse anime velim, quam proprio sanguine ab eternis miseriis redemit Creator meus».</p>
<p>Hac tam pia prece sanctissimus ille confessor apprime delectatus est, sibique ingens hoc argumentum bene composite atque fondate mentis apparuit. Qui deinde, laudato homine, primum cepit querere an unquam cum femina non concessa prolapsus in Venerem in peccato luxurie deliquisset. Ille vero, suspirans et lacrimans: «O mi pater, quid audio? Hac in una parte duntaxat verum fateri erubesco: vereor equidem ne verum dicendo in vanitatis et glorie crimen cadam.».</p>
<p>«Ymo age» confessor ait «nullam unquam veritatis apperiende causa formidinem de peccato concipies. Adeo, fili, veritas sancta et divina res est ut, nedum hoc confessionis articulo, ubi occultandum nichil est homini, sed ne de cetero vite cursu quisquam verum dicendo peccaverit». «.</p>
<p>Postquam ergo ita iubetis,» Zapelletus ait «obsequar et, si me Deus amet in vita ac e seculo abeuntem in aliqua celi parte recipiat, ego sic hodie virgo sum ut a prima die fui que me vagientem vidit ex utero genitricis egressum».</p>
<p>Confessor ad hoc mirabundus stetit, et «O felicem» inquit «animam, o beatum hominem, qui blandas humane fragilitatis illecebras effugere potuisti et stimulum illum carnis obtundere, qui sanctissimorum etiam hominum corda pungit! Tu ergo calcar illud accutissimum concupiscentie perfregisti et faces Veneris ardentissimas extinxisti, ut candidam omnino animam Deo refferre posses autori, eo<pb n="50"/>
maiore cum merito quod ad tam purissimam castitatem nullius regule vinculis tenebaris et tamen, ita solutus, non castitate solum sed in sanctissima virginitate persistere voluisti. Crede michi, fili, super omnia placet Deo candida et sancta virginitas, nec est ulla virtus in terris pulcrior continentia; hec tibi, mi fili, quam in hac mortali vita coluisti, ianuam vel sola salutis eterne aperire potens est. Sed pergamus ad reliqua. Meministi ne unquam te gule oblectamentis delinitum offendisse Creatorem?».</p>
<p>Tum Zapelletus gemebundus et lacrimis madens: «Hic me plane miserum, pater, intelligo, hic plurimum deliquisse confiteor! Nam cum hoc meum corpus, quod omnino anime debet esse mancipium ne rationi repugnando et sensui dominam suam offenderet, cum hoc, inquam, corpus et hanc miseram carnem optarem semper assiduis conterere et macerare ieiuniis, diebus illis presertim quadraginta, quos omne christianum genus inter ceteros habet sanctos, tantum pane et aqua vesci et omnibus aliis epulis abstinere sum solitus. Et mirum ut sepenumero ex aqua purissima in peregrinatione presertim (nam peregrinandi michi multus ad loca sancta mos fuit) tanta meis sensibus voluptas obrepserit quanta nemo unquam potator appetentissimus meri sensit e poculis; me quoque talium crudarum atque viridium herbularum, quales, cum ruri sunt, matrone nostre aceto et sale conficiunt, sepe mirum in modum sapor oblectavit; et sepe maiorem in edendo voluptatem quam ut omnino ieiunans debui; ita appetitum meum vehementem, quamvis haberem odio, sic castigare non potui, quin hoc quod ex errore gule peccatum sepenumero implerer».</p>
<p>Tum ad ista confessor: «Hec que memoras, fili, dicenda peccata non sunt, que sic fieri iubet nature quedam honesta necessitas, et cum rebus in omnibus naturam sit superare difficile, in his levibus nullique nocentibus neque contra Dei mandata nitentibus supervacuum est. Quare nolim hic, fili, conscientiam pregraves. Nam quis unquam tanta sapientia et sanctitate fuit preditus quem non cibus post longa ieiunia, post fatigationem potatio delectaret?».</p>
<p>Et Zapelletus: «O pater, ita vos adhortandi me causa vestra caritate loquimini; sed omnino michi animo infixum est, et vos scire non<pb n="51"/>
dubito, quecumque hic in terris aguntur ad provocandam erga nos misericordiam Salvatoris, sine ulla rubigine fieri oportere; quod si contra fiat, vehementer errari».</p>
<p>Hic confessor, simplicitate hominis eximie delectatus: «Placet michi» inquit «puritas conscientie tue, nec ut sententiam mutes magnopere laborandum puto. Sed age, num quid alienum contra quam fas sit appetendo, aut in retinendo unquam in avaritia deliquisti?» «Sed me,» Zapelletus ait «pater, superne misericordie lumen aspiciat et tanta egritudine liberatum reddat, ita, dico, reddat, si animo meo salubre futurum sit ut super omnia crimen avaritie semper exhorrui; neque vos moveat, pater mi, neque suspectum faciat habitatio, quod in feneratoria domo sim, in qua michi nichil prorsus est rei. Ego enim huc veneram ut hos duos germanos, usurariam rem gerentes, alioquin sane viros offitiosos, ab hac misera cupiditate admonendo castigandoque detraherem et ab huius pernitiosi lucri amore revocarem; et iam, pater, magna ex parte perfeceram et videbar posse perficere, tantum iam illis incusseram peneque persuaseram hanc, pro qua extuant, pro qua animi se perdunt, pecuniam nichil aliud esse quam fecem telluris absconditam, neque dignam prorsus rem pro qua nedum animam amitterent sed neque aliud de meridiano sommo abscinderent; hisque multo similibus, que de celo michi ad redimendas has animas gratia Sancti Spiritus instilabat, rem cito tam fructuosam perfecissem, nisi me Deus meus, cuius res oculte sunt, me taliter visitasset. Ipse enim quid expediat omnibus videt et omnium fines intelligit; proinde nos, qui in hac rerum ignorantia et cecitate laboramus, debemus ex omnibus evenisse utilius ac melius omnino, quicquid id fuerit, sine controversia confiteri. Sed ad me redeo. Cum ego a patre meo mortuo hereditatem opulentissimam accepissem, nichil antiquius michi fuit quam fere totam inter egentes partiri; itaque in tantis opibus nichil pene meum feci nisi offitium dispensandi, ymo omnia mea feci dando, que fuissent aliena retinendo. Nam quid magis nostrum est quam quod a nobis est ab usu temporalium translatum ad fruitionem eternorum? Michi autem agellum et pecuniolam nescio quam pro huius vite necessitate retinui, ex qua,<pb n="52"/>
ut continuo possem fovendo ac vestiendo prodesse pauperibus, tenues mercantias faciebam et cuncta que lucro ad rei caput accesserunt dicere ausim me ad unguem cum pauperibus divisisse. Quare michi sic ad votum semper omnia successerunt ut, si michi fuisset animus divitiarum appetens, quasi ex nichilo potuerim ad ingentem fortunarum cumulum pervenire». Ad hec confessor: «Fili, faciebant cetera merita te felicem ac salvum, que secundum mandatorum observantiam peregisti; sed altiorem illam viam consilii Salvatoris consequutus, perfectionem acquirere maluisti, quo nichil est melius, nichil acceptius Deo. Sed ne unquam ab ira passus es superari?». «O mi pater,» inquit «quis tanta obscenitate mortalium in tantis humane vite ludibriis iram frenare potuerit, cum vitam hominum versari in vitiis et turpitudine videamus et eos, ad quorum salutem omnis est instituta conditio mandatorum, passim Dei mandata negligere, flocifacere atque contempnere nec divinum iuditium formidare. Heu, quam sepe michi accidit ut per indignationem animi mortem ipsam optarem, cum viderem turpissimam corruptissimam iuventutem tabernas frequentare, templa deserere Creatoris, procacem, vanitatibus famulantem, iurare ac deiurare, ponentem nomen Domini in vanum, denique totam demonii esse non Dei. Hec sepe me, pater, indigna ac feda spectacula ad iram compulerunt». «Tua est» inquit confessor «ira laudabilis, neque ego ille sum qui tam honestam iram &lt;...&gt; aut penitentia castigare audeam. Age, tamen, prolapsus ne istac ira intendisti unquam ad cuiuspiam homicidium aut contumeliam aut iniuriatus es cuipiam?».</p>
<p>Cui Zapelletus: «O bone vir Dei, quale verbum exivit sepem dentium? Num si ego unquam talia ne dicam fecissem, sed tantum mente versassem, ille qui cogitationes nostras antequam in actum prodeant novit, num ille, inquam, me delevisset e terra? Nam quomodo me tantum divina iustitia substinere potuisset? Nonne me in potestate Sathane tradidisset? Hec sunt peccata hominum sceleratorum, quorum quotiens quempiam vidi, oravi ut ipsum Deus ad meliora converteret. Hoc obiurgationum mearum est genus, hec maledictorum meorum est summa».</p><pb n="53"/>
<p>«Et ista tua» inquit confessor, «obiurgatio dicenda non est, sed sancta prorsus et salutaris oratio, quam et proximo et infideli tenemur impendere. Sed tu, si hac usus es coram aliis, ne in maledictum de abunde prorupisti? Aut quempiam testimonio tuo lesisti?».</p>
<p>«Ego mediusfidius» inquit Zapelletus «aliquid horum feci. Nam fuit olim michi vicinus homo perditus, temulentus, patrimonii devorator, qui quotiens alea rediisset violentus mulierculam sane integram verberabat; ego, compassus femine, viri improbitatem ac temulentiam uxoris affinibus accusavi. Preter hoc quod meminerim, maledicto offendi neminem».</p>
<p>Tum confessor: «Sed cum te mercatorem aliquando fuisse perhibeas (nam est illud hominum genus fraudolentum ac mendax), tunc aliquem decepisti?».</p>
<p>«Ego, pater,» inquit «peccatum meum fatebor ingenue; michi equidem semper conscientia pura fuit. Sed in eam fraudem, in quam me nunquam impellere potuit ulla cupiditas, error egit. Nam cum nescio quis michi ex empto panno pretium attullisset et innumeratam pecuniam ego recondissem et ita menses quosquam servassem, numerando postea comperi minutos quatuor superesse. Ego tum, nescius quia emptor ille michi esset incognitus, non restitui, sed ob Christi reverentiam pauperibus eius dedi».</p>
<p>Confessor ad hec: «Exigua ista res fuit et a te est egregie satisfactum». Et cum sibi esset ad reliqua multa tam sancte simpliciterque responsum, illum continuo properabat absolvere.</p>
<p>Tum Zapelletus: «O pater, audite, queso, que restant. Memini namque post horam nonam in sabato precipisse famulo ut domum scopa detergeret, neque quantum decuit pre munditiarum cupiditate fragilium solidam sanctitatem diei sequentis aspexi».</p>
<p>Cui confessor: «Levissimum est quod narras, neque tanti est ut videatur in culparum numero reponendum».</p>
<p>Et Zapelletus: «Nequaquam michi persuaderi patiar hoc ita esse levissimum. Nam quanto in honore lux illa habenda sit scio, que Salvatorem nostrum a morte restituit».</p>
<p>Tum confessor: «Et aliam ne in te culpam esse meministi?».<pb n="54"/>
«Imo» ait Zapelletus «semel duntaxat, impudens et tale nichil cogitans, pavimentum ecclesie sputo asperxi».</p>
<p>Subridens inde confessor et tam exquisita innocentia mirabundus: «O fili,» inquit «et hoc, quod tu, singulari preditus innocentia, reris peccatum esse, non est. Nos enim, qui pro religione templa Dei colimus, quotidie tale quid agimus nec in re levissima peccatum esse cognoscimus».</p>
<p>«Imo vero delinquitis» Zapelletus ingeminavit «atque delinquitis, qui sanctissimum Dei templum fedis sputis aspergitis. Et cum in faciem hominis spuere iniuria sit summa, hoc idem facere in domicilium Salvatoris levissimum extimatis?» Et cum multa ad deffendendam hanc sententiam dixisset et aures confessoris multis peccatis similibus onerasset, ingens traxit imo de corde suspirium et continuo undantes ex oculis subsecute sunt lacrime: erat enim hoc sibi datum natura, seu arte ac usu comparatum, quotiens vellet fictas ex oculis lacrimas evocare. Plorans itaque tam afflictim atque anxie confessorem primo in stuporem, deinde coegit in lacrimas, quibus paulisper confessor conspersis: «O fili,» inquit «unde hic fletus et meror? Quid tanto ploratu dignum comisisti?».</p>
<p>«O me miserum,» inquit ille «ad unius mei sceleris conscientiam et peccati unius memoriam contremisco, quod, quotiens venit in mentem, ita semper ubertim fleo. Et hoc unum est quod nunquam michi fuit audatia confiteri; tantum enim et tam grave est ut pro hoc misericordiam Iesu Christi sperare non possim».</p>
<p>«Absit omnino,» confessor ait «o fili, a tua mente tanta perversitas, quin si omnia, quecumque delicta sol vidit, in uno peccatore congregasset humana dementia, modo esset contritus et penitens qualem ego te video, omnia que summa et ineffabilis est misericordia divina remitteret confitenti. Proinde ne trepides, ne desperes!».</p>
<p>Tum Zapelletus, continuo illacrimans: «O mi pater, exoro peccati mei magnitudinem vixque michi persuadere possum, nisi vestrarum intercessio precum adsit, divinam hoc michi iustitiam remissuram». «Age vero» confessor ait «quicquid est, audacter aperias. Ego tibi policeor nequaquam tibi defuturas orationes meas, et michi hoc credito: celum orationibus sanctis patet et obtusas etiam aures pie<pb n="55"/>
preces aperiunt. Quare esto bono animo, bona spe: ut est ira Dei terribilis, sic immensa clementia; illa cruciat desperatos, hec sperantes recreat et felicitate remunerat sempiterna».</p>
<p>His confessor multisque similibus hortabatur ut diceret; tacebat Zapelletus et continuo lacrimabat. Cum sic aliquandiu in silentio perstitisset, erecto paulisper subitoque demisso supercilio, tremulam vocem cum suspirio misit ingenti et: «O pater,» inquit «quando vestra caritas tanta est ut michi spem faciat vestris orationibus Deum placandum, peccatum meum tremebundus exponam: ego, cum essem in illa prima etate pueritie, non satis extimans quantum honorem parentibus debeamus, semel matrem blasfemavi».</p>
<p>Tum confessor: «O fili, hoccine est illud ingens peccatum et illud abhominandum scelus quod indignum venia iudicabas? Sed oro, considera quanto magis Deum blasfemare sit nephas, Deum, inquam, quem super omnia amare tenemur et colere, ymo propter quem unum quicquid diligimus diligendum est: hunc tamen homines impii maledictis insequuntur, et ipse penitentibus parcit. Nullum, michi crede, peccatum est tantum, quod non aboleant divina misericordia et humana contritio; quin, si ipsum cruci affixisses Salvatorem, dolenti et mesto et humiliter veniam imploranti aures pias inclinaret. Et modo, cum sis tanta contrictione compunctus quanta neminem vidisse memini me, hoc tibi misericors ille Salvator et certe non maximum non concedet?».</p>
<p>«Et quid audio, pater?» inquit «Non maximum blasfemare parentem, illam, inquam, parentem que novem lunas tanto cum labore atque fastidio me gestavit in utero, que me educavit infantem, cuius collo milies, onus dulce, pependi? Nunquam michi persuaderi poterit hoc non fuisse permaximum neque nisi vestrarum orationum interventu michi misero dimittendum».</p>
<p>Videns post ista confessor nichil superesse quod quereret, collaudatum et a se benedictum hominem absolvit, eum iudicans sanctissimum purissimumque mortalium; nam omnia illa que audiverat vera esse putabat. Et quis non illi nebuloni omnia credisset, tanta cum arte fingenti, tali presertim vite statu in mortis faucibus laboranti, in penitentie ministerio confitenti? Deinde post omnia sic egrotum<pb n="56"/>
confessor alloquitur: «Zapellete, spero equidem te brevi incolumem futurum; sed quoniam etiam sane valentium hominum casus dubii sunt, si forte Deo placitum fuerit te ad beatorum vitam ex hac humanitate transferre, vis ne pro singulari nostri ordinis consolatione tuum corpus in sacro nostre ecclesie tumulari?».</p>
<p>«Imo ita iubeo» ille inquit «et cupio; nec alibi ossa mea mollius requiescent. Nam preterquam quod religioni vestre devotissime affectus sum et fui semper in vita, trahit me in eam voluntatem vestre caritatis opinio et vestrarum spes orationum, quibus meam animam cariorem Deo fieri valde confido. Sed date vos operam, precor, quam primum illud michi veracissimum, corpus illud Christi, quod omni die in sacris altaribus consecratis, afferri. Ego enim quamquam, peccator ut homo sum, indignus videri possim, animam meam cupio istac sacra cibatione refferre; ita dico, nisi vos, pater, aliter sentiatis. Deinde hoc meum corpus placet oleo extreme caritatis aspergi, ut, si vixerim ut peccator, ut christianus emoriar».</p>
<p>Atque ita factum ut paulo post spurcissimus ille nebulo, erectus paulisper in cubitum, Christi corpus assumens, eternum sibi iuditium manducaret.</p>
<p>Florentini vero, qui valde ne Zapelletus, anime consulens sue, eos deciperet dubitarant, sese ad latus contigui parietis abdiderant et, confessionem illam ridiculam audientes, vix sibi a cachinno temperare potuerunt. Et sepe secum quam omnino esset perditus recenscebant, quem non senectus, non egritudo, non Dei timor, ad cuius se videret continuo iuditium properare, ubi luende sibi forent scelerum suorum pene, ita perterrere potuerunt ut non consentaneam vite mendacissimam mortem obiret. Cum tamen intelligerent eum in sacro tumulandum, non magnopere curabant reliqua.</p>
<p>Zapelletus interim agebat animam et cum ad vesperem sol vergeret, ingravescente morbi mole, sacro prius oleo delibutus, spiritum teterimum exalavit. Quod per Florentinos religioso ordini nuntiatum est, ut ad custodiendum secundum morem nocturna vigilia Zapelleti corpus accederent et luce crastina sepelirent. Confessor ille suus, illius innocentie admiratione permotus, ut mortuum esse<pb n="57"/>
accepit, ordinem extemplo vocari iubet ad synodum; ibi multa de illius integritate atque innocentia egit, cuncta refferens que in confessione perceperat, hortatusque est ut sanctum illud corpus in honore haberent. Itaque prior et fratres, ut erant gravissimi viri verbis creduli, audite sanctitatis stupore percussi, summo consensu per noctem totam circa cadaver miserimi hominis vigilarunt; et mane facto constitutum ad templum reverendissime detulerunt magna cum populi celebratione atque concursu. Confessor vero nichil antiquius habuit quam de sanctissima Zapelleti vita ad populum verba facere. Itaque ascendit in sedem, multa de ipsius puritate et innocentissima simplicitate atque incorruptissima virginitate predicans et sanctitatem suam miris attollens laudibus, inter cetera retulit ut vir ille sanctissimus pro maximo et incondonabili peccato dixisset quod matrem puer semel blasfemasset; deinde acrimonia quadam versus populum: «Et vos,» inquit «crudelissimi peccatores, si quid amariusculum ingruat quod vestre possint afferre delitie, Creatorem subito et celestem curiam blasfemiis laceratis! Huic autem sancto homini vix persuadere potui Deum sibi veniam concessurum».</p>
<p>Sic multa ad populi corectionem et Zapelleti laudem oratione habita, quoniam ei fides habebatur a cunctis indigenis, tanta subito omnis invasit opinio ut iacens templo medio cadaver &lt; alii &gt; amplexantes cupide deoscularentur, alii velamenta dirriperent seseque beatos talibus reliquis extimarent; totaque ea luce in spectaculo conservatum est, in crepusculo marmore pulcerimo tumulatum. Sepulcrum vero illico ceperunt gentes accensis lustrare luminibus, adorare et ut aliquod numen venerari ac vovere sese illi, vota periculis persolvere, cereas afferre ymagines, denique existimare illum sanctum esse et florere miraculis. Itaque, fecit quod solet opinio, errore gentes implevit adeo ut omnes votorum suorum summam ei committerent potissimum, a quo iuvari plurimum cogitarent.</p>
<p>Ita vixit, ita mortuus est Zapelletus ille, quem negare non ausim in conspectu divine maiestatis esse beatum. Nam, etsi fuerit sceleratus in vita, possibile tamen fuit hunc extremam exalantem animam tanta compunctione, contrictione compungi ut si ad misericordiam Salvatoris inflecteret. Sed quoniam ista nos latent, quantum possumus<pb n="58"/>
coniectura consequi, cogitandum est hunc, adeo insignitis improbum, in eternis tenebris supplitio cruciari.</p>
</body>
<back>

<div1 type="postfazione">
<p>Habes, ecce, vir optime, Zapelleti historiam vel fabellam: tu voces ut libet; ego seu ficta seu vera res fuerit magnopere non contendo. Facti fides, ut dici solet, apud auctorem maneat. Michi satis est, dum tuis votis obtempero, hanc de materno florentini hominis eloquio ad hoc qualecunque attenuati stilli genus transtulisse. Vale.</p>
<closer><signed>Tuus Luschus Antonius.</signed></closer>
<pb n="59"/>
</div1>
</back>
</text>
</TEI.2>
