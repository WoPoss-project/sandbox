<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Il processo di Pico della Mirandola</title>
    </titleStmt>
    <extent>39 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit001292</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Opere complete</title>
        <author>Della Mirandola, Giovanni Pico</author>
        <editor id="ed">Bausi, Francesco</editor>
        <publisher>Lexis Progetti Editoriali; Nino Aragno Editore</publisher>
        <pubPlace>Roma; Torino</pubPlace>
        <date>2000</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CDD">
        <term>195 - FILOSOFIA OCCIDENTALE MODERNA. ITALIA</term>
      </keywords>
      <keywords scheme="CGB">
        <term>Documenti</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Correzione linguistica</item>
    </change>
    <change>
      <date>2004-03-15T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-03-15T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1><head>Processo di Giovanni Pico della Mirandola</head>

<dateline>(20 febbraio - 31 luglio 1487)</dateline>

<p>In nomine sancte et individue Trinitatis. Amen.</p>
<p>Cum nuper nobilis et magnificus vir dominus Iohannes Picus, Concordie comes, quam plurimas et diversas variarum facultatum conclusiones in Romana curia disputandas illasque defendendas in pluribus locis alme Urbis publice affixerit et imprimi fecerit; quarum alique, iudicio quorumdam doctissimorum virorum, ex vi verborum a recto tramite ortodoxe fidei deviare, et alique adeo obscure, confuse et involute, ut ille absque alia declaratione in medium disputande deduci minime potuissent, et alique earumdem adeo enormes, ut a catholica Ecclesia prohibite fore et quamdam speciem heresis sapere videbantur; ita ut ille, si in medium disputande deducte fuissent, procul dubio minus doctis imperitis viris scandalum generare potuissent: Hinc siquidem fuit sanctissimus in Christo pater et dominus noster, dominus Innocentius divina providentia papa VIII, ad cuius noticiam he conclusiones et quarumdam illarum, ut premittitur, intollerabiles errores de[ve]nerunt, volens tante rei de oportuno remedio providere, ne catholica fides in hiis in publicum disputandis aliqua ex parte macularetur, et scandalum in eadem sanctissima fide exoriretur, illas reverendo in Christo patri domino Iohanni, Dei gracia episcopo Tornacensi, in Romana curia residenti, de cuius providencia, sciencia et doctrina hactenus in multis idem Sanctissimus ab experto cognoverat, vocatis ac accersitis secum quibusdam reverendis in Christo patribus et dominis catholice fidei episcopis et sacre theologie professoribus ad id per Sanctitatem suam specialiter deputatis, antequam ad illarum disputacionem in publicum deducerentur, revisendas, discuciendas et examinandas commisit, prout in litteris apostolicis in forma brevis latius continetur et quarum litterarum tenor sequitur et est talis:</p>
<p>«Venerabilis frater, salutem et apostolicam benedictionem. Cum ex iniuncto officio pastorali totius christiane religionis cura nobis incumbat, illa imprimis attente et diligenter providere debemus, que ad fidei catholice conservacionem et universalis Ecclesie firmamentum pertinere videantur. Cum itaque, ut ex multorum relatione accepimus, dilectus filius Iohannes Picus, Concordie comes, diversas nuper variarum conclusiones facultatum publice disputandas exposuerit, quarum alique partim ex vi verborum a recto fidei ortodoxe tramite deviare videri possunt, partim vero ita dubie et ancipites, preterea novis insuetis vocabulis involute sunt ac etiam obscuritate obducte, ut oportuna declaratione indigeant; si enim diucius indiscusse dimitterentur, vereri similiter possent ne fidelium mentes et pie aures plurimum offenderentur; idcirco fraternitati tue, de cuius probitati atque industrie in Domino confidimus, presencium tenore comittimus quatenus, vocatis apud te venerabilibus fratribus episcopis et aliis sacre theologie professoribus ad id a nobis specialiter deputatis, ac eciam antedicto Iohanne Pico, Concordie comite, cum eisdem presidendo auctoritate nostra efficias, ut conclusiones predicte discutiantur, et in hiis que ex vi verborum a fide catholica dissonare et heresim sapere videbantur, idem pro fidei ortodoxe dignitate et omnimoda reverencia non nisi in forma iuris audiatur; aliarum vero conclusionum, que dubie item et ancipites, etiam si philosophie sint deservientes et posite ad connexa fidei, ex quibus plurima ad erroneum sensum transferri possent, talis declaratio fiat, ut nulla ex parte fidei repugnent; in reliquis postremo, in quibus inaudita terminorum novitas inducta est, operam dabis ut quid captiosa verborum congeries portendant patefiat atque aperte explanetur, ne quid per obscuritatem in captione contineatur et auditores sua vanitate involvantur.</p>
<p>In quibus ea diligencia utaris, ut huiusmodi omnia declarentur et ad concordem relationem deducantur, ut ad examen venerabilium fratrum nostrorum sancte Romane ecclesie cardinalium quos ad hoc deputavimus, deferri possint, ut per eos postmodum coram nobis in sacro consistorio relatis oportune providere possimus. Quam rem volumus ut omni cura et diligencia studeas adimplere, contrariis non obstantibus quibuscumque.</p>
<p>Datum Rome apud sanctum Petrum sub annulo Piscatoris, die vicesima februarii MCCCCLXXXVII°, pontificatus nostri anno tertio.»</p>
<p>In inferiori parte dictarum litterarum erat scriptum hoc nomen, videlicet: HIE. BALBANUS. Extra vero in eodem brevi scripta erant hec verba, videlicet: <hi rend="italic">Venerabili fratri nostro episcopo Tornacensi, domus nostre magistro.</hi></p>
<space type="stacco-narrativo"/>
<p>Quibus quidem litteris in forma brevis expeditis et prefato reverendo domino Iohanni, episcopo Tornacensi, in hac parte commissario, ex parte sanctissimi Domini nostri Pape prefati presentatis, et per eumdem dominum Iohannem, episcopum et commissarium, cum omni qua decuit reverencia, ut michi notario publico infrascripto relatum fuit, receptis, idem dominus episcopus et commissarius, viso prius tenore dictarum litterarum et intellecta huiusmodi commissione, intendens, prout tenebatur, mandatis et commissioni sanctissimi Domini nostri Pape obtemperare et illam debite executioni demandare, fecit ac processit in huiusmodi negocio, prout infra sequitur.</p>
<space type="stacco-narrativo"/>
<p>Et primo:</p>
<p>Die prima mensis marcii de anno a nativitate Domini M°CCCCLXXXVII°, prefatus reverendus dominus Iohannes episcopus et commissarius ordinavit ac fecit quod omnes et singuli domini episcopi et alii in sacra theologia magistri et doctores ad exequendum prefatas litteras in forma brevis per prefatum sanctissimum Dominum nostrum, ut dixit, specialiter deputati, vocarentur ad comparendum coram eo una cum prefato domino Iohanne comite, in Palacio apostolico apud Sanctum Petrum, in camera proprie habitationis prefati domini episcopi et commissarii; quem locum idem reverendus dominus episcopus et commissarius sibi et eisdem dominis deputatis ad prefatam commissionem, ut premittitur, factam exequendam, pro tribunali elegit et deputavit ad diem sequentem, videlicet diem veneris secundam eiusdem mensis marcii et horam vicesimam, per infrascriptum sanctissimi Domini nostri Pape cursorem. Quam horam pro infrascriptis exequendis sibi pro infrascriptis singulis diebus elegit.</p>
<space type="stacco-narrativo"/>
<p>Die veneris secunda eiusdem mensis marcii.</p>
<p>Sanctissimi Domini nostri Pape cursor retulit michi, notario infrascripto, heri pro hodie ad comparendum coram prefato reverendo domino Iohanne episcopo et commissario ad horam et locum supranominata vocasse omnes et singulos infrascriptos, videlicet:</p>
<p>Reverendos in Christo patres dominos Ardicinum Aleriensem, Petrum Usselensem, Anthonium Tiburtinum, Golzeranum Leglinensem, Iohannem Coclensem Dei gracia episcopos; necnon venerabiles et circumspectos viros dominos Sansonem de Senis, Ordinis Minorum, Anthonium de Bononia, Ordinis Servorum generales; Ioachimum de Venciis, vicarium generalem Ordinis Predicatorum, Marcum de Miroldo, magistrum sacri Palacii, Anthonium Flores, utriusque iuris doctorem, sanctissimi Domini nostri Pape referendarium, Lucam de Fulgineo, sanctissimi Domini nostri confessorem, Franciscum de Murcia, eiusdem sanctissimi Domini nostri cubicularium, Iohannem Cordier, Parisiensem, Baptistam Signorium de Ianua, procuratorem Ordinis Heremitarum Sancti Augustini, et Cristophorum de Castronovo, Ordinis Minorum, sacre theologie professores et magistros, ad petendum, videndum, audiendum et intelligendum declarari conclusiones confuse, ut dicebatur, ad disputandum publicatas et positas per prefatum Iohannem comitem inter alias suas conclusiones positas. Necnon idem cursor retulit ut supra, ad diem, horam et locum prescripta vocasse eumdem dominum Iohannem comitem, ad audiendum voluntatem prefati domini commissarii et deputatorum predictorum super predictis conclusionibus.</p>
<p>Qui omnes domini deputati, ut premittitur, per prefatum sanctissimi Domini nostri Pape cursorem vocati, preter reverendos in Christo patres dominos Aleriensem, Tiburtinum, Leglinensem et Conclensem episcopos, coram prefato domino commissario, die et hora predictis in loco prenominato comparuerunt, et ibidem invicem sedentes petierunt sibi declarari infrascriptas septem conclusiones a dicto domino Iohanne comite, ibidem presente, qui singula singulis respondendo declaravit, prout infra sequitur.</p>
<p>Et primo ad interrogaciones eorumdem dominorum commissarii et deputatorum super prima conclusione declaranda, cuius tenor de verbo ad verbum talis est:</p>
<p> PRIMA CONCLUSIO DECLARANDA.</p>
<p>«Christus non veraciter et quantum ad realem presenciam descendit ad inferos, ut ponit Thomas et communis via, sed solum quoad effectum.»</p>
<p>Pro qua quidem conclusione declaranda idem dominus Iohannes comes eisdem dominis commissario et aliis deputatis predictis per hec verba formalia, per me notarium publicum ibidem annotata, videlicet: «Quod nemo intelligat ex hac conclusione dicere me animam Christi non descendisse ad inferos et animam Christi in tri(ti)duo non fuisse in inferno; ymmo utrumque confiteor, sed dico quod neque motus localis neque alicubi locari competit alicui substancie separate, sicut erat anima Christi in se racione operationis.»</p>
<p> SECUNDA CONCLUSIO DECLARANDA.</p>
<p>Secunda est, quod «peccato mortali finiti temporis non debetur pena infinita secundum tempus, sed finita tantum».</p>
<p>Ad cuius conclusionis declaracionem idem dominus Iohannes comes eciam per sequentia verba formalia respondit, videlicet: «Dico hoc, quod si aliquis perseverabit tantum per tempus finitum in peccato mortali, ille non punietur nisi per tempus finitum, et hoc intelligendo per tempus non solum tempus vie, sed vie et termini. Si enim de tempore vie intelligatur, dicit totum oppositum. Et ad perfectiorem declaracionem conclusionis, dico quod cum veritate conclusionis stat ista veritas, quod quilibet decedens in peccato mortali punietur in eternum.» Et ultra quesitum est per ipsos dominos deputatos ab ipso domino Iohanne comite, utrum aliquis qui peccavit tantum per tempus finitum et moriatur impenitens, puniatur in eternum. Respondit idem dominus Iohannes comes quod sic; sed dixit quia non punitur pro illo actu solummodo, sed pro infinitis actibus aliis malis, et hanc opinionem, ut dixit in conclusione et nunc dicit, non esse asserendam, quia est contra communem modum dicendi sanctorum; «sed bene dico ipsam probabiliter posse defendi.» Item eciam ultra premissa dicit quod quilibet decedens in peccato mortali, ex reatu illius peccati mortalis ideo punitur in eternum, quia ex hoc quod decedit in illo reatu, ponitur in tali statu, in quo necessitatur ad peccandum actualiter in eternum.</p>
<p> TERTIA CONCLUSIO DECLARANDA.</p>
<p>«Nec crux Christi nec ulla ymago adoranda est adoratione latrie, eciam eo modo quo ponit Thomas.»</p>
<p>Ad cuius declaracionem prefatus dominus Iohannes comes dixit eum sequi opinionem Henrici et Vartonis, qui dicunt quod ymagini Crucifixi non debetur nisi adoratio iperdulie.</p>
<p> QUARTA CONCLUSIO DECLARANDA.</p>
<p>«Non assentior communi sentencie theologorum dicentium posse Deum quamlibet naturam suppositare; sed de rationali tantum hoc concedo.»</p>
<p>Respondit per hec formalia verba, in hoc eum sequi opinionem eiusdem Henrici, qui tenet hoc non esse, quia Deus hoc non posset facere, sed quia natura inferior natura hominis non est suppositabilis.</p>
<p> QUINTA CONCLUSIO DECLARANDA.</p>
<p>«Non est in potestate libera hominis credere articulum fidei esse verum quando sibi placet, et credere ipsum esse falsum quando sibi placet.»</p>
<p>Circa istam conclusionem idem dominus Iohannes sic dixit, «esse mentem suam quod, licet quilibet actus credendi dicatur esse vere in potestate nostra, tamen non est penes tyrannicum imperium voluntatis, sed stante iudicio rationis ad oppositum, voluntas non potest hoc velle.»</p>
<p> SEXTA CONCLUSIO DECLARANDA.</p>
<p>«Rationabilius est credere Origenem esse salvum quam credere ipsum esse damnatum.»</p>
<p>Pro cuius conclusionis declaracione prefatus dominus Iohannes per hec verba formalia respondit: «Hec fuit mens sua quod ex quo non invenitur Origenem errasse ex pertinacia voluntatis, veresimile est et pium credere quod Deus salvaverit eum.»</p>
<p> SEPTIMA CONCLUSIO DECLARANDA.</p>
<p>«Nulla est sciencia que nos magis certificet de divinitate Christi quam magia et cabala.»</p>
<p>Idem dominus Iohannes comes pro declaratione huius conclusionis dixit hec verba, videlicet: «Hec fuit mens sua, quod inter sciencias, id est que sunt vere sciencie et neque ex modo procedendi neque ex suis principiis neque ex conclusione innituntur revelatis, nulla est que nos magis certificet eo modo quo de hoc certificare possunt sciencie humanitus invente, quam magia illa, de qua ibidem ponuntur conclusiones; que est pars sciencie naturalis et pars illa cabale, que est sciencia, et non est theologica revelata.» </p>
<space type="stacco-narrativo"/>
<p>Post quarumquidem conclusionum datas per ipsum dominum Iohannem comitem declarationes, eadem die, coram reverendo domino commissario et dominis deputatis predictis ac me notario publico infrascripto, idem dominus Iohannes comes dixit et protestatus fuit in omnibus que dixit, dicit et dicet in premissis et circa ea se remittere determinationi et correctioni sanctissimi Domini nostri Pape et sacri Collegii reverendissimorum dominorum Cardinalium sancte Romane Ecclesie.</p>
<p>Quibusquidem omnibus et singulis supradictis, sic ut premittitur, peractis, in eodem loco et coram eisdem dominis deputatis, prefatus dominus reverendus dominus Iohannes et commissarius predicta die assignavit statim vice vocis oraculo eidem domino Iohanni comiti ad diem lune proxime sequentem, qui erit quinta mensis marcii, ad comparendum coram eisdem dominis commissario et deputatis et respondendum conclusionibus per eum nuper oblatis; quod idem dominus Iohannes comes incessanter verbo acceptavit.</p>
<space type="stacco-narrativo"/>
<p>Et deinde, die lune eiusdem mensis marcii, congregatis ad invicem prefatis dominis deputatis, hora vicesima, ut premittitur, deputata coram prefato reverendo domino Ioanne episcopo et commissario, ipsi inter se deliberarunt, disputaverunt et disceptaverunt dictas septem conclusiones per ipsum dominum Iohannem comitem positas inter alias, ut premittitur, declaratas, an ipse, una cum declarationibus suis, ut premittitur, datis, fuerint vere false, erronee, heretice, vel alium huiusmodi errorem sapiant.</p>
<p>Qui domini deputati, eadem quinta die, coram prefato reverendo domino episcopo et commissario, super prima conclusione predicta incipiente: <hi rend="italic">Christus</hi>, etc., alternatim et seriatim inter se disputantes, tandem post multas et varias rationes allegatas in medium, determinaverunt, concluserunt et dixerunt unanimiter et concorditer secundum rigorem sermonis et ex vi verborum conclusionem esse falsam, erroneam, hereticam et contra veritatem sacre Scripture, non obstante qualicumque declaracione per prefatum dominum Iohannem comite desuper facta.</p>
<space type="stacco-narrativo"/>
<p>Eadem quinta die, prefati domini deputati invicem in prefato loco, ut premittitur, congregati, super secundam conclusionem predictam incipientem: <hi rend="italic">Secunda est quod peccato mortali</hi>, etc. eciam disputantes et plures rationes hinc inde adducentes, concluserunt et terminaverunt eamdem conclusionem per hec verba formalia, videlicet quod dominus comes non satisfecit argumentis et inquisitionibus sibi super ea factis, ymmo addidit errorem errori in respondendo et declarando; ideo unanimiter dicimus tam conclusiones quam responsiones et declaraciones falsas, erroneas et hereticas.</p>
<p>Simili modo prefati domini deputati super tertiam conclusionem predictam incipientem: <hi rend="italic">Nec crux Christi</hi>, etc., disputantes, unanimiter concluserunt, dicentes quia prefatus dominus Iohannes comes negat omnem modum adorationis latrie ad crucem secundum viam catholicorum doctorum et ex oratione quam facit universalis Ecclesia ad crucem; ideo unanimiter dixerunt prefatam conclusionem esse scandalosam, piarum aurium offensivam et contra consuetudinem universalis Ecclesie; non obstantibus responsione et declaracione ad ipsam conclusionem per prefatam dominum Iohannem comitem, ut premittitur, factis, etc.</p>
<space type="stacco-narrativo"/>
<p>Die sexta eiusdem mensis marcii, in prefato loco presentibus omnibus dominis deputatis predictis, prefatus reverendus dominus Iohannes episcopus Tornacensis, commissarius, retulit michi, notario infrascripto, quemdam Anthonium Parmensem, sanctissimi Domini nostri cursorem, de sue reverende Dominationis ordinatione et mandato monuisse seu vocasse prefatum dominum Iohannem comitem heri pro hodie ad comparendum coram eisdem dominis commissario et deputatis, hora consueta, ad respondendum quibusdam conclusionibus inter alias per eum oblatis. Qua die idem dominus Iohannes comes minime comparuit illa die nec sequentibus diebus in prefata congregatione et coram prefato domino commisario.</p>
<p>Dicta die eiusdem mensis marcii, congregati ad invicem, omnes domini deputati prefati preter dominum Marcum de Miroldo, magistrum sacri Palacii, qui in omnibus et singulis infrascriptis, occasione egritudinis supervenientis (ut dicebatur) in eum, minime interfuit aut unus de predictis dominis deputatis fuerit  super ipsa quarta conclusione incipiens: <hi rend="italic">Non assentior communi sentencie</hi>, et eiusdem domini Iohannis comitis super ea responsione disputantes, inter se concluserunt in hec formalia verba, videlicet: Considerata responsione prefati domini Iohannis comitis et opinione ac motivis et racionibus Henrici cuius... opinioni innititur prefatus comes, visum est omnibus prefatis dominis deputatis et communi voto ipsorum prefatam conclusionem ex vi sermonis derogare divine omnipotentie, et hoc sapere heresim.</p>
<p>Supra quinta conclusione predicta incipiens: <hi rend="italic">Correlarium non est</hi>, etc., prefati domini deputati in sepedicto loco similiter congregati in presentia domini Iohannis episcopi et commissarii, concluserunt in hec formalia verba, videlicet: Visa ipsa responsione et declaracione prefati comitis circa dictam conclusionem, visum est omnibus unanimiter prefatam responsionem et declarationem non salvare, quoniam prefata conclusio de virtute sermonis sit erronea et heresim sapiens, nec talis responsio ad propositum conclusionis prenominate.</p>
<p>Similiter super sexta conclusione incipiens: <hi rend="italic">Rationabilius credere</hi>, etc., prefati domini deputati in presencia prefati domini commissarii, post eorumdem super eisdem conclusione et responsione disputacionem, concluserunt in hec verba, videlicet: Visa responsione prefati domini Iohannis comitis, dixerunt unanimiter tam conclusionem quam responsionem et declaracionem esse temerarias, reiiciendas et heresim sapientes, quia contra determinacionem universalis Ecclesie.</p>
<p>Circa septimam conclusionem incipientem: <hi rend="italic">Nulla est sciencia que nos magis certificet</hi>, etc., in eisdem loco et presencia ipsi domini deputati in hanc conclusionem, post disceptationem super ea factam, devenerunt et concluserunt, videlicet: Examinata responsione et declaracione prefati domini comitis, unanimiter visum est prefatas responsionem et declaracionem non esse ad propositum verborum prefate conclusionis nec salvare quin prefata conclusio sit de virtute sermonis falsa, erronea, supersticiosa et heretica.</p>
<p>Die octava eiusdem mensis marcii, predictus reverendus dominus Iohannes, episcopus et commissarius, in presencia eorumdem dominorum deputatorum, in prefato loco, dixit et asseruit sanctissimum Dominum nostrum Papam sibi vive vocis oraculo dixisse et commississe, quod amplius in futurum non faceret vocari prefatum dominum Iohannem comitem ad comparandum in dicta congregatione coram eisdem dominis deputatis, sed quod ad ultiora procederet iuxta formam brevis.</p>
<p>Die decima eiusdem mensis marcii, prefatus reverendus dominus Iohannes commissarius, ex communi declaracione prefatorum dominorum deputatorum, commissit michi, notario infrascripto, ut infrascriptas sex conclusiones in uno folio papireo scriptas dare, tradere et assignare deberem prefato domino Iohanni comiti, ad respondendum et declarandum easdem eisdem dominis commissario et deputatis infrascriptis, vel, si eidem domino Iohanni comiti magis placeret, ad easdem conclusiones declarandum coram eisdem dominis commissario et deputatis personaliter venire deberet. Quarum tenores de verbo ad verbum sequuntur tales.</p>
<p> SEQUUNTUR SEX CONCLUSIONES DECLARANDE DE QUIBUS SUPRA FUIT MENTIO.</p>
<p> [PRIMA CONCLUSIO]</p>
<p><hi rend="italic">Qui dixerit accidens non posse existere nisi inexistat Eucharistie poterit sacramentum tenere eciam tenendo panis substanciam non remanere, ut tenet communis via.</hi></p>
<p> SECUNDA CONCLUSIO.</p>
<p><hi rend="italic">Si teneatur communis via de possibilitate suppositacionis in respectu ad quamcumque creaturem</hi> <hi rend="italic">, dico quod sine conversione panis in corpus Christi vel panitatis annichilatione potest fieri ut in altari sit corpus Christi secundum veritatem sacramenti Eucharistie; quod sit dictum loquendo de possibili, non de sic esse.</hi></p>
<p> TERCIA CONCLUSIO.</p>
<p><hi rend="italic">Illa verba: hoc est corpus</hi> etc. <hi rend="italic">que in consecratione dicuntur materialiter tenentur, non significative.</hi></p>
<p> QUARTA CONCLUSIO.</p>
<p><hi rend="italic">Miracula Christi non ratione rei facte, sed ratione modi faciendi, divinitatis argumentum certissimum sunt.</hi></p>
<p> QUINTA CONCLUSIO.</p>
<p><hi rend="italic">Magis improprie dicitur de Deo quod sit intellectus vel intelligens, quam de anima rationali quod sit angelus.</hi></p>
<p> SEXTA CONCLUSIO. <hi rend="italic">Nichil intelligit actu et distincte anima, nisi seipsam.</hi></p>
<space type="stacco-narrativo"/>
<p>Quibus quidem sex conclusionibus in dicto papiro descriptis de mandato, ex communi deliberatione prefatorum dominorum commissarii et deputatorum receptis per me notarium publicum infrascriptum. die dominica XI eiusdem mensis, de mandato et deliberatione premissorum, in secunda sala Palatii apostolici, Rome, apud Sanctum Petrum, eidem domino Iohanni comiti manualiter tradidi et assignavi, presentibus famulo suo et pluribus aliis personis.</p>
<space type="stacco-narrativo"/>
<p>Et deinde, die lune xii et martis xiii eiusdem mensis marcii, congregatis ad invicem in prefato loco prefatis dominis deputatis coram predicto domino Iohanne commissario, ipse dominus commissarius retulit sibi fuisse presentatum folium predictum cum responsionibus et declaracionibus eiusdem domini Iohannis comitis super dictis sex conclusionibus, manu propria (ut creditur) scriptis. Quibus ibidem coram eisdem dominis commissario et deputatis alta et intelligibili voce lectis, ex communi deliberatione omnium predictorum dominorum commissarii et deputatorum dixerunt et determinaverunt formaliter, singula singulis respondentes, prout infra sequitur. Et primo super prima conclusione:</p>
<p> DECLARACIO PRIME CONCLUSIONIS PREDICTE. <hi rend="italic">Qui dixerit accidens</hi>, etc., <hi rend="italic">existere</hi>, ut supra.</p>
<p>Responsio domini Iohannis comitis: «Potest aliquis tenere quod existencia per Dei potenciam separatur ab essencia et hoc tenendo potest dicere quod, facta transsubstanciacione substancie panis in corpus Christi, remanet existencia panis, que fundat existenciam accidentium.»</p>
<p> RESPONSIO DOMINORUM DEPUTATORUM EISDEM CONCLUSIONI ET DECLARATIONI.</p>
<p>Quibus conclusioni et responsioni prefati domini deputati, coram prefato domino commissario, communi deliberacione dixerunt infrascripta verba, videlicet: «Ista responsio non salvat conclusionem; ymmo utraque, videlicet conclusio et responsio, est erronea.»</p>
<p> DECLARACIO SECUNDE CONCLUSIONIS. <hi rend="italic">Si teneatur communis via</hi>, etc., ut supra.</p>
<p>Responsio domini Iohannis comitis: «Si Deus potest suppositare quamlibet creaturam, potest suppositare substanciam panis; quo facto per communicationem ydiomatum, ille panis erit vere Deus homo; et ita illud quod a sacerdote celebrante adorandum erigitur, adorari potest adoracione latrie propter ydemptitatem suppositi. Et hoc intelligo per veritatem sacramenti, et hanc opinionem tractaverunt magni viri.»</p>
<p> RESPONSIO DOMINORUM DEPUTATORUM HUIC CONCLUSIONI ET RESPONSIONI.</p>
<p>Quia ex ista conclusione dominus comes intendit quod ex nova assumptione panis, stante substancia panis, posset salvari veritas sacre Eucharistie secundum institutionem Christi quam tenet Ecclesia, dicitur quod ista conclusio est falsa et erronea in fide.</p>
<p> DECLARACIO TERCIE CONCLUSIONIS PER DOMINUM COMITEM FACTA.</p>
<p><hi rend="italic">Illa verba hoc est corpus</hi>, etc. - Declarat dominus Iohannes in his verbis: «Videatur glossa de consecratione dist. 2a, capitulo timorem, et habebit intentum conclusionis.»</p>
<p> DETERMINACIO UT SUPRA DOMINORUM DEPUTATORUM.</p>
<p>Ista conclusio est scandalosa et contra communem opinionem sanctorum doctorum, nec opinio glosatorum in hoc tenetur.</p>
<p> DECLARACIO QUARTE CONCLUSIONIS PER DOMINUM COMITEM FACTA.</p>
<p><hi rend="italic">Miracula Christi</hi>, etc., ut supra. - «Est communis sentencia theologorum quod opera que faciebat Christus, possent fieri eciam a virtute divina, mediante puro homine; sed id quod concludit, evidenter ipsum propria virtute et non aliunde accepta fecisse miracula, est modus faciendi, quia scilicet in orando vel alii secundum  propria[m] potestate[m] et imperando multa faciunt miracula.»</p>
<p> DETERMINACIO DOMINORUM DEPUTATORUM.</p>
<p>«Conclusio potest trahi ad malum sensum, quia continetur inter magicas, dato quod sua declaratio sit vera et tollerabilis.»</p>
<p> DECLARACIO QUINTE CONCLUSIONIS PER DOMINUM COMITEM FACTA.</p>
<p><hi rend="italic">Magis improprie dicitur</hi>, etc. - «Conclusio innititur modo loquendi Dyonisii, qui dicit quod de Deo non debet dici quod sit intellectus neque intelligibile, et similia. Eodem quoque modo accipiantur verba mea, quo accipiuntur verba Dyonisii.»</p>
<p> DETERMINACIO DOMINORUM DEPUTATORUM.</p>
<p>Conclusio ista est falsa et ad hereticum sensum transferri potest, neque satisfacit sua declaratio.</p>
<p> DECLARACIO SEXTE CONCLUSIONIS PER PREFATUM DOMINUM COMITEM.</p>
<p><hi rend="italic">Nichil intelligit actu</hi>, etc. - «Loquor de illo actu intelligendi, qui dicitur intelligere abditum, cuius memorat Henricus nono Quodlibet, et Augustinus sepe in libro de Trinitate.»</p>
<p> DETERMINACIO DOMINORUM DEPUTATORUM.</p>
<p>Conclusio est falsa et non est ad intellectum doctorum quos in responsione adducit.</p>
<space type="stacco-narrativo"/>
<p>Que omnia et similia, sicut premittitur, per me notarium publicum infrascriptum scripta et adnotata, per prefatos reverendos patres dominos acta, facta, disputata, digesta et matura eorum communi deliberacione conclusa coram predicto reverendo in Christo patre et domino Iohanne episcopo et commissario ibidem ... approbante et ... Rome, in Palacio apostolico, apud Sanctum Petrum, in camera proprie habitationis ipsius domini commissarii, anno, mense et diebus prenuntiatis, presentibus eisdem omnibus dominis commissario et deputatis predictis et me notario publico infrascripto de premissis rogatis.</p>
<p>Et ego Aloysius de Campania, clericus Salerinus, Ianuensis diocesis, publicus apostolica et imperiali auctoritatibus ac Camere apostolice notarius, qui premissis omnibus et singulis, dum (sicut premittitur) agerentur, dicerentur et fierent, una cum prefatis reverendis dominis commissario et deputatis super infrascriptis presens interfui, eaque sic fieri vidi, audivi et in notam sumpsi et quia premissa omnia et singula (ut premittitur) disputata, digesta et conclusa, per alium fidelem scribam, aliis tunc me prepedito negociis, scripta confeci, et in hanc publicam formam redegi, signoque et nomine meis solitis et consuetis signavi, subscripsi et publicavi, in fidem et testimonium omnium et singulorum premissorum rogatus et requisitus.</p>
<p>Ego Iohannes Tornacensis, commissarius, interfui omnibus suprascriptis.</p>
<p>Ego Petrus, episcopus Usselensis, prefatis (ut prefertur) interfui, examinavi cum aliis reverendis patribus et magistris deputatis sensui et determinavi et in fidem premissorum mea propria manu me subscripsi.</p>
<p>Ego frater Franciscus Sanson, generalis Minorum indignus, ut supra affirmo et in testimonium premissorum mea propria manu subscripsi.</p>
<p>Ego Anthonius Flores, utriusque iuris doctor, sanctissimi Domini nostri Pape referendarius, in hiis que facultatem iuris concernunt assencio, et propria manu subscribo.</p>
<p>Ego frater Lucas de Fulgineo, ordinis Servorum sancte Marie, Domini nostri Pape penitenciarius, ut supra firmo; in cuius fidem me propria manu subscripsi.</p>
<p>Et ego magister Franciscus de Murcia assencior omnibus suprascriptis.</p>
<p>Ego frater Baptista Signorius, Genuensis, procurator ordinis fratrum Heremitarum sancti Augustini, suprascripta confirmo, et in fidem me propria manu subscripsi.</p>
<p>Ego frater Christoforus de Castronovo, ordinis Minorum, suprascripta confirmo, et in fidem me propria manu subscripsi.</p>
<p>Ego Iohannes de la Mirandula, etiam videns illud quod sanctissimus Dominus noster et domini deputati per suam Sanctitatem de meis conclusionibus suprascriptis sentiunt et determinant, fateor conclusiones esse tales quales esse eas determinant sua Sanctitas et approbati iudices per eam, atque ita rite teneo, nec tenebo unquam aliquid earum, quia sua Sanctitas et domini deputati per eam iudicant non esse tenenda, et ita iuro.</p>
<space type="stacco-narrativo"/>
<p>Anno a nativitate Domini MCCCCLXXXVII, indictione quinta, die vero martis tricesima prima et ultima mensis iulii, pontificatus sanctissimi in Christo patris et domini nostri Innocencii divina providencia pape octavi anno  tertio, ego Iacobus Quentinoti, clericus Rauensis, publicus apostolica et imperiali auctoritatibus necnon sacri Palacii apostolici ac Curie et Camere apostolice causarum notarius, de mandato venerabilis et circumspecti ac eximii viri domini Anthonii Grochis, legum doctoris, reverendi in Christo patris et domini Petri de Vicentia, episcopi Cesenatensis, dicte curie causarum Camere apostolice generalis auditoris locum tenentis, ad illustrem et generosum virum dominum Iohannem Picum Mirandulam, comitem Concordie suprascriptum, Rome, in domo sue soli[t]e residencie, in quadam camera superiori existentem, una cum suprascriptis testibus personaliter accessi, et sibi hunc processum, ut illum subscriberet, prout infra scriptum est, manu sua propria, presentavi.</p>
<p>Qui quidem dominus Iohannes comes dictum processum de meis manibus ad se benigne et gratiose recipiens, illico sponte ipsum processum manu sua propria in octo versibus suprascriptis subscripsit, et illum sic subscriptum michi restituit dicto domino Anthonio locum tenenti reportandum, presentibus ibidem me, notario suprascripto, et honorabilibus viris dominis Hermanno Hervertink et Iacobo Lombardi, clericis Monasteriensis et Tullensis diocesum, testibus ad premissa per me vocatis, ductis specialiter atque rogatis. In quorum fidem et testimonium premissorum hic me manu propria subscripsi, et signum meum apposui consuetum.</p>
<p>Ita est. Iacobus Quentinoti notarius suprascriptus, manu propria.</p>
<space type="stacco-narrativo"/>
<p>Quamquam ego Iohannes Cordier, visa quadam declaracione nonnullarum conclusionum de illis quas pro disputandis in Urbe posuit et publicavit dominus Iohannes Picus, Concordie comes, dixerim sub correctione Sancte Sedis apostolice et sedentis in ea summis Pontificis, predictas conclusiones numero tredecim in sensu specificato et explicato in dicta declaracione esse probabiles atque catholicas, easque in dicto sensu posse disputari; tandem tamen, ipsa veritate sola coactus, dico quod dicte conclusiones minime debuerunt simpliciter et indistincte poni et pro disputandis publicari, quia, non obstante prefata declaratione, dicte conclusiones omnes tredecim false sunt ac erronee, alique etiam heretice, alie vero tales quales ego cum aliis deputatis reverendis patribus doctoribus et magistris eas esse dixi et scripsi in codice per me antea super dictis conclusionibus et aliis edito, cuius duplum propria manu signatum apud se habet reverendus in Christo pater dominus Tornacensis episcopus. Presenti autem mee determinationi promitto nunquam contraventurum.</p>
<p>Ita est. Cordier, manu propria.</p>
<space type="stacco-narrativo"/>
<p>Ego Iohannes de Mierle fateor subscripsisse certarum assertionum comitis etc. declaraciones, approbando precise illas secundum sensus in codice subscripsionis positas ac designatas et non aliter, ut dicta suprascripsio plene continet, pro prima eius parte. Et in secunda parte illius subscripsionis, confiteor me contradixisse certorum magistrorum condempnationi magistrali, ut pro gradu magistrali puto mihi licuisse; et ex eis precise capitibus, quia dicebat et asserebat comes, cum iuramento attestabatur sensus condempnationis per magistros datos non fuisse suos, et quod quoad hoc non sentiat rite auditus nec intellectus, ut eciam predicta subscripsio continet, et quod in ea condempnabantur propositiones, que Parisius publice admittuntur disputabiles et defensibiles ut eciam predicta subscripsio tangit. Quapropter illi pie credens, deceptus in hiis que sunt facti, in quibus eciam quilibet prudentissimus facile decipi potest, illi condempnationi ut sic facte contradixi tamquam iniuste et non rite facte, ad effectum precise eum ut omnia verius maturius et rectiori ordine intelligentur, ut eciam dicta suprascripsio continet. Sed quia qui male narrat, male interpretat, et comes predictos sensus condempnationis fatetur fuisse suos; ideo sola veritate motus et non coactus, simpliciter illam condempnationem approbo, prout eam magistri deputati fecerunt. Promitto illi nunquam contraventurum, et ita iuro, et confiteor predictam declaracionem non sufficienter salvare conclusiones predictas.</p>
<p>Ita testor. Io. de Myrle, manu propria.</p>
<p> COPIA SECUNDI BREVIS.</p>
<p>Venerabiles fratres, salutem et apostolicam benedictionem. - Superioribus mensibus, cum dilectus filius Iohannes Picus, Concordie comes, diversas variarum facultatum conclusiones proposuisset publice disputandas, que vel ex vi verborum a tramite ortodoxe fidei deviare videri poterant, vel propter nova et insueta vocabula declaracione explanacioneque indigere, tibi, Tornacensis, per alias nostras litteras in forma brevis commisimus ut venerabilibus fratribus nostris episcopis et aliis sacre theologie professoribus, ad id a nobis specialiter deputatis, ac eciam dicto Iohanni Pico convocatis cum eisdem auctoritate nostra presidendo, efficeres ut eiusmodi conclusiones discuterentur et ad examen venerabilium fratrum nostrorum sacre Romane Ecclesie cardinalium quos ad hec deputaveramus, referri possent; et facta nobis per eosdem cardinales in sacro consistorio relatione opportuna super illis, prout res exigebat, providere possemus, prout in ipsis litteris plenius continetur. Cum autem, sicut accepimus, idem Iohannes Picus, qui a te una cum dictis episcopis et professoribus sepius auditus fuit, provisione et declaracione nostra non exspectata, nova scripta super huiusmodi conclusione assertione addiderit, eaque a nonnullis sacre theologie professoribus parum consideratis subscribi fecerit; nos, qui ex pastoralis officii ministerio omni studio curare debemus ut fidei catholice puritas preservetur et nullis ambiguitatibus aut erroribus involvatur, huic rei opportune occurrere cupientes, fraternitati vestre, de quarum doctrina, probitate et singulari prudentia precipuam in Domino fiduciam obtinemus, committimus per presentes, ut super huiusmodi scriptis et subscriptione diligentius inquirendo, illaque, adhibitis episcopis et professoribus per nos, ut prefertur, deputatis, discutiendo contra actores et subscriptores scriptorum huiusmodi more inquisitorum heretice pravitatis (tales enim vos in hac causa esse volumus) procedatis, dantes vobis plenam auctoritate presentium facultatem citandi, capiendi et carcerandi carceratosque examinandi et iuxta sanctiones canonicas puniendi, reliqua omnia et singula faciendi que inquisitores predicti in similibus causis de iure vel consuetudine agere possunt, contrariis non obstantibus quibuscumque. Datum Rome, apud Sanctum Petrum, sub annulo Piscatoris, die sexta iunii MCCCCLXXXVII, pontificatus nostri anno tertio. <hi rend="italic">Sic signatum</hi>: Hie[ronymus] Balbanus. <hi rend="italic">Et in dorso et retro habebatur</hi>: Venerabilibus fratribus Iohanni Tornacensi, domus nostre magistro, et Petro Cesenatensi, Romane curie et causarum generali auditori, episcopis et commissariis nostris.</p></div1></body></text></TEI.2>
