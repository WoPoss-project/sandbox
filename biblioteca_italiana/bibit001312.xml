<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Relazione di Lorenzo Contarini (1548)</title>
      <author>Lorenzo Contarini</author>
    </titleStmt>
    <extent>169 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit001312</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Relazioni di ambasciatori veneti al Senato : tratte dalle migliori edizioni disponibili e ordinate cronologicamente</title>
        <author>Firpo, Luigi</author>
        <publisher>Bottega d'Erasmo</publisher>
        <pubPlace>Torino</pubPlace>
        <date>1965</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="ita">Italiano</language><language id="lat">Latino</language></langUsage>
    <textClass>
      <keywords scheme="CGB">
        <term>Documenti</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Venezia</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Venezia</name>
      </respStmt>
      <item>Correzione linguistica</item>
    </change>
    <change>
      <date>2005-05-05T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-05-05T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1 n="Relazione di Lorenzo Contarini">
<head>Relazione di Lorenzo Contarini ritornato
ambasciatore da Ferdinando Re de'Romani l'anno
1548</head>
<p>Se tutte le operazioni nostre sono
indirizzate a qualche fine, e che a quello
principalmente debba attendere colui, che desidera
delle azioni sue riportare buon frutto; giudicando io,
serenissimo principe e signori miei eccellentissimi,
che il fine degli oratori nelle loro relazioni, non sia
altro che render conto a vostra serenità e a vostre
signorie eccellentissime di quel principe appresso il
quale sono stati per nome di questo illustrissimo
dominio, parlerò del serenissimo re de' Romani e delle
cose sue; non di tutte però, ma di quelle solamente
che mi pareranno e più necessarie, e più importanti;
desideroso di esser breve per soddisfare almeno in
questo, quando io non possa in altro, la serenità
vostra e questo eccellentissimo consiglio. </p>
<p>E perchè a voler discorrere sopra le qualità d'un
uomo si suol narrare le condizioni sue dei beni
dell'animo, del corpo e della fortuna, io queste
discorrerò, cominciando prima dall'ultima; ove
parlerò principalmente degli stati che possiede
questo principe, e di alcune altre cose ancora ch'io
giudico non poco necessarie all'intelligenza buona di
queste materie: perchè allora mi pare che si possa
ben discorrere, e fondatamente, sopra i beni
dell'animo e corpo di un principe, quando s'abbiano
prima conosciute le forze e stati suoi, e il modo con che
li abbia acquistati.</p>
<p>Dico adunque che il serenissimo re de' Romani
Ferdinando, re d'Ungaria e Boemia, arciduca d'Austria,
duca di Slesia, marchese di Moravia, conte di Tirolo,
delle due Lusazie, di Ferretto, d'Alsazia, Sincovia
(Suntgaw), e Biscovia (Brisgaw), è signore di tante
provincie, non per averle acquistate con le armi sua
maestà nè alcuno de' suoi passati, ma semplicemente
per la buona fortuna. </p>
<p>Perchè chi vuole investigar l'origine di questa casa
d'Austria trova, che li suoi antecessori furono
signori di un picciolo contado nella Svizzera, che si
chiama Habsburgh, e così continuorno fino all'anno
1273, quando, essendo conte Rodolfo, in tempo che
era vacata la sede dell'Imperio diciassette anni
continui per le discordie degli elettori (avendo parte
di loro eletto Alfonso re di Spagna, il quale per le
discordie dette non volse accettare, e parte Riccardo
fratello del re d'Inghilterra, che non fu accettato
dall'Imperio), fu esso Rodolfo eletto imperatore; il
quale diede principio in questo modo ad onorare la
casa sua. </p>
<p> E subito la fortuna, non contenta di concedergli
solamente onori, se gli fece innanzi con maggiori
segni di benevolenza; perciocchè essendo morto il
duca d'Austria senza eredi, ed avendo Ottocaro re
di Boemia occupato quella provincia, egli con le forze
dell'Imperio, perchè non ne aveva delle sue,
recuperò l'Austria, come quella che era divenuta
nell'Imperio,  ed ottenne d'investirne, insieme
con la Stiria, che gli era congiunta, ed il paese di
Lintz, Alberto suo figliuolo: e questo è stato il
primo duca d'Austria dal quale ha avuto principio
questa famiglia, ora così grande e potente. </p>
<p> Ad Alberto successe Alberto nominato il Saggio, il
quale accrebbe lo stato del contado di Carintia e di
Carniola con ottenere dall'Imperio la successione di
Enrico conte di Carintia e di Carniola morto senza
eredi.</p>
<p>E sebbene per essere poco appresso nata guerra tra la
casa d'Austria e gli Svizzeri, perdette quella lo
stato patrimoniale d'Habsburgh, il quale d'allora in
qua non ha più potuto questa casa recuperare; quel
che a lei tolsero le armi gli rifece subito la buona
fortuna: perchè nell'anno 1360, per legato
dell'ultimo conte di Tirolo, acquistò ed unì agli
altri stati suoi il dominio di detto contado.</p>
<p>Questi stati e provincie insieme possedettero li
duchi d'Austria successori, senza acquistare alcuna
altra cosa, fino al 1477 (avendo solamente
l'imperator Federico III augumentato il titolo di duca
facendolo arciduca d'Austria), quando morto nel detto
anno Carlo di Borgogna, e lasciata Maria sola
figliuola, ella tolse per marito Massimiliano avo di
questo re, e gli diede in dote Fiandra, Olanda,
Zelanda, Brabanzia, Alsazia, e finalmente tutti i
Paesi Bassi, che fu grandissimo augumento al suo
stato. </p>
<p>Ma uno ancor maggiore ne successe dipoi; perchè
avendo Filippo suo figliuolo, e padre di questo re,
tolto per moglie la figliuola del re Ferdinando di
Spagna, se bene viveva allora al re un figliolo
maschio, morto nondimeno il re senza eredi, venne
Filippo ad ereditare tutti li regni di Spagna, e in
Italia il regno di Napoli, e quel di Sicilia; alli
quali stati tutti successero questi due fratelli
Carlo e Ferdinando. </p>
<p>E vedendo la fortuna che Carlo, come primo, aveva a
possedere il tutto, eccetto l'Austria, provvide presto
questo altro di nuovi stati. </p>
<p>Perchè morto il re Lodovico di Ungaria suo cognato,
egli ereditò quel regno, e fu, per il favore della
moglie principalmente, eletto re di Boemia con le
provincie a quella aderenti, Slesia, Moravia, e le due
Lusazie.</p>
<p>Li quali stati congiunti all'Austria fanno il re
così grande e potente, che se egli non avesse per
confinante il Turco, non solo non si potria reputare
inferiore, ma saria senza dubbio superiore di forze
all'imperatore suo fratello; dal quale ha avuto anco,
pochi anni sono, li stati che sua maestà possedeva
così vicino al Reno, cioè la Sincovia, Biscovia,
Alsazia e il contado di Ferretto. </p>
<p>Ode adunque vostra serenità di che lieve principio a
che grandezza sia pervenuta questa casa, non per forza
d'arme, o per qual altra si voglia intrinseca causa,
ma solo per la buona fortuna, che l'ha sempre
favorita, e ajutata con quei mezzi che sono più
facili, cioè li matrimonj e le eredità.</p>
<p>Ora più partitamente dirò delli stati ereditarj,
seguendo l'ordine istesso in trattare di ciascuno, che
ho detto sua maestà, e li suoi antecessori averli
acquistati.</p>
<p>E incominciando dall'Austria, dico che sotto questo
nome si contengono molte province, se bene ella è una
sola; e così come sotto il solo nome di Turchia ora
s'intendono molte provincie, che già furono separate
e divise, così, essendo stata l'Austria la prima
provincia acquistata da questi signori, tutte le altre
che acquistarono dipoi volsero che s'intendessero
sotto questo nome, che furono, oltra l'Austria, la
Stiria, la Carintia, la Carniola, il paese di Lintz,
che sono l'Austria inferiore, e il contado di Tirolo,
che è l'Austria superiore; delle quali dirò
alcune poche parole in particolare a ciascuna, e poi
parlerò di tutte in genere essendo ridotte tutte le
membra loro in un corpo solo.</p>
<p>La vera provincia dunque di Austria è quella dove è
situata Vienna, città tanto nominata ed importante,
posta in riva al Danubio; ed è quella che anticamente
nominavano Pannonia superiore.</p>
<p>Questa provincia confina da Levante con l'Ungaria, da
ponente col Paese di Lintz, da mezzogiorno con la
Stiria, e da tramontana con la Moravia. </p>
<p>È lunga da levante a ponente leghe trentotto in
circa, e larga da ostro in tramontana trentacinque
circa, e una lega tedesca, s'intende cinque miglia
d'Italia. </p>
<p>Questa provincia è assai fertile, perchè fa biave
d'ogni sorte, tanto che largamente suppliscono al
bisogno suo, e ancora della Baviera, che ne ha
pochissime, e d'altre provincie. </p>
<p>È assai abbondante di carne e di legna ancora, per
essere parte montuosa e con molti boschi.</p>
<p>In questa provincia sono due città principali,
Vienna, che è la metropoli, e Neustadt, oltre molte
altre città, e castelli delli quali non se ne tiene
conto; imperocchè essi chiamano città ogni luogo che
si governa da sè, e che è abitato da persone libere,
sia quanto piccolo si voglia, e castello se bene sarà
una casa sola del padrone di quella villa, o pure dei
suoi servitori: e di qui viene, che in ciascheduna
provincia si nominano molte città, ma sono tali, la
maggior parte che si possono con un tirar di mano
aggiungere da un capo all'altro. </p>
<p>È però di queste e dei castelli e ville non occorre
ragionare altrimenti; ma sì bene delle due
principali, e massimamente di Vienna, della quale io
tratterò quando avrò espedito quanto mi resta a dire
dell'Austria inferiore. </p>
<p>Perciocchè essendo città tanto nominata, e più
volte tentata dal signor Turco, si può dire veramente
che ella sia il bastione di tutto il resto di Europa: e
però mi pare, che si convenga ragionar più
particolarmente di essa, che di ciascuno altro luogo.</p>
<p>Segue la Stiria da mezzogiorno, la quale si stende
ventidue leghe da levante a ponente, e circa otto da
ostro a tramontana. </p>
<p>Confina da levante con la Croazia, da ponente con il
paese di Lintz, e i monti dell'Alpi, da tramontana con
l'Austria predetta, e da ostro con la Carintia. </p>
<p>Ha alcune città forti, ma la principale è Gratz, la
quale per esser poco lontana dai Turchi hanno
intenzione di fortificare già è molto tempo, ma non
hanno ancora dato principio a farlo, perchè per
l'ordinario li ministri di sua maestà usano molta
negligenza in simili cose: e si come anco la spesa
s'ha da detrarre in maggior parte da
essa provincia, così avviene che ognuno poco si cura
di sollecitarla. </p>
<p>In questa città risiede il capitano della provincia. </p>
<p>È la Stiria assai fertile, perchè produce biave d'
ogni sorte, come l'Austria; ma ha manco vino, se bene
non ne manca per il bisogno degli abitatori. </p>
<p>Ha abbondanza di legna per i molti boschi; e vi sono
molti colli, e abbonda di carne, come l'Austria. </p>
<p>Ha due fiumi, fra li quali uno è navigabile, che è
la Mora (Muer), l'altro è nominato Muocz, il quale va
nella Mora.</p>
<p>La Carintia confina con questa dalla parte di levante
e di tramontana, da ostro col Friuli, da ponente col
contado di Tirolo, ed è lunga, da levante in ponente,
leghe tredici, e larga otto in nove. </p>
<p>Similmente alla Stiria non ha alcuna fortezza, ma la
principal terra è Clagenfurt, dove stanzia il
capitano di essa provincia. </p>
<p>Produce biave abbondantemente, ma non tanto vino
quanto le altre; di che si serve in parte dalla
Carniola, e dal Friuli.</p>
<p>Non ha bisogno manco di legna e di carne,
avendone onestamente. </p>
<p>Ha diversi fiumi che l'attraversano, ma non
navigabili nè di nome, eccetto la Drava, che è fiume
grosso e navigabile, che è appresso Villach, e
passando per i confini della Stiria mette capo nel
Danubio in Ungaria.</p>
<p>La Carniola confina da levante con la Croazia, da
ponente con la Carintia, da ostro con la Dalmazia,
Istria, e mare Adriatico, e da tramontana con la
Stiria; e sotto nome di Carniola ora s'intendono anche
tutti quei luoghi, che sua maestà possiede confini a
quelli di vostra serenità, come il contado di
Gorizia, Gradisca, ed altri, così marittimi, come
terrestri.</p>
<p>È questa provincia lunga, da levante in ponente,
leghe trentasei, e larga da otto in circa. </p>
<p>Ha per luogo principale Lubiana, terra di molta
importanza per essere assai vicina a' Turchi dalla
banda di Croatia, ma non però forte: in questa abita
il capitano della provincia. </p>
<p>È assai fertile di ogni cosa, massime in quella
parte, che è più verso levante, che non gli manca in
abbondanza biave, vino, carne e legna. </p>
<p>Ha molti fiumi, che la bagnano, parte navigabili
parte no, come la Sava, la Penteba, la Fella, la Roja
e più altri.</p>
<p>La provincia di Lintz ha nome dalla principale sua
città, che è Lintz; la quale però è molto piccola,
e non forte. </p>
<p>Confina questa provincia da levante con l'Austria, da
ponente con la Baviera, da tramontana con la Boemia, e
da ostro con la Stiria. </p>
<p>È lunga da ostro in tramontana leghe ventisette, e
larga sei. </p>
<p>Non produce biave, e se ne serve dall'Austria. </p>
<p>Nelle altre cose è simile alle altre provincie, e ha
il Danubio, che la parte per mezzo.</p>
<p>Avendo narrato quelle poche cose che io ho
giudicate necessarie di ciascuna provincia in
particolare, parlerò ora di tutte queste dell'Austria
inferiore insieme, e dirò come in esse sono cinque
sorte di persone, cherici, baroni, nobili, cittadini
e villani. </p>
<p>Di questa ultima non si tien conto, perocchè non ha
voce nelle diete, ma solo delle altre quattro che
dipendono da sua maestà: li cherici, perchè sua
maestà conferisce e conferma tutti li beneficii delli
stati suoi; li baroni e nobili, per li feudi loro; e
li cittadini per l'investitura, che toglie il loro
capo da sua maestà. </p>
<p>Nel resto si tengono come liberi, ed ogni città vive
come libera, e li cittadini di anno in anno eleggono e
propongono al re il loro borgomastro, che vuol dire
capitano de' cittadini, ed altri officiali, e riducono
il loro consiglio, maneggiano le entrate ordinarie
delle città, tengono monizione e vettovaglie per i
bisogni, fanno la guardia alle porte, e finalmente
governano tutto quello che dipende dalla città.</p>
<p>Quanto ai giudicij, così civili come criminali,
tengono quest'ordine; che le differenze che nascono
tra baroni e nobili sono giudicate dai capitani delle
provincie.</p>
<p>Vi è poi il reggimento di Vienna, che devono essere
quattordici eletti da sua maestà, la maggior parte
dottori, li quali, col capitano d'Austria capo, sono
tutti insieme giudici delle appellazioni di queste
sentenze così civili come criminali, e li giudicij
loro sono definitivi.</p>
<p>Le difficultà poi dei cittadini sono giudicate dal
borgomastro loro, ed in appellazione dai detti
giudici.</p>
<p>Li villani, nelle cause civili sono giudicati dai
baroni, e nobili loro padroni, quali se l'hanno
usurpato per giudicio definitivo, ma nelle cause
criminali si mandano ai capitani delle provincie.</p>
<p>Dei cherici non parlo, perchè sua maestà
non se ne impaccia, nè li ministri suoi; ma vanno al
giudice loro competente.</p>
<p>Questi baroni e nobili sono generalmente tutti
ricchi, perchè vivono di entrate, e posseggono quasi
tutti li terreni e castelli dei territori.</p>
<p>Non si può però sapere l'entrate vere di alcuno di
loro in particolare, perchè se bene sono obbligati
tutti dare in nota tutto quello che riscuotono dalli
loro villani, e che tutto sia posto in stima;
nondimeno quella stima, per essere molto antica, è
tanto bassa, che alcune cose si vedono stimate per il
terzo e quarto, ed altre per manco ancora di quello
che vagliono; e sopra queste stime si governano in due
sorte di angarie che pagano, l'una ordinaria, e
l'altra straordinaria: l'ordinaria è che ogni cento
fiorini che hanno di entrata per questa
stima, son tenuti nudrire un'uomo armato a cavallo per
difesa della provincia; la straordinaria è, che
quando sua maestà chiama dieta, e dimanda qualche
donativo, secondo quella stima ridotta tra loro, quei
delle provincie deliberano dare a sua maestà il
terzo, la metà ed alcuna volta, in tempo di bisogno,
come fu contra Turchi, tutta l'entrata di un anno;
secondo, dico, quella stima, che veniva ad essere come
il terzo della vera entrata.</p>
<p>Ma tutta questa angaria estraordinaria non però si
sborsa dai baroni e nobili; i quali hanno libertà di
tirare dai loro villani tutto quello che è la
porzione loro conclusa nella dieta, in modo che
restano con la sola angaria ordinaria dei cavalli che
sono in tutto due mila quattrocentuno; perchè
l'Austria vera ne dà seicentonovanta; la Stiria
settecento venti, la Carintia trecento ottanta; la
Carniola, col contado di Gorizia, dugento settant'
otto; ed il paese di Lintz trecento
trentatrè, che in tutto sono, come ho detto,
due mila quattrocentuno. </p>
<p>Ma tutti però non sono in essere, perchè quelli che
non arrivano ai mille fiorini di entrata non s'adunano
mai insieme; dei quali sua maestà si può servire in
difendere i confini delle provincie loro, e sono
obbligati andare in persona.</p>
<p>Li cittadini poi che non hanno beni stabili, pagano
solo questa seconda angaria, per la stima e per la
tassa dell'esercizio ed arte loro, in modo che sua
maestà viene a cavare per l'ordinario da queste
provincie i due mila quattrocentun cavalli, o poco
meno per difesa delle provincie, e ottantamila, o
cento venti mila, o dugento mila fiorini, secondo che
gli viene concesso nelle diete (e va il fiorino a lire
quattro e dieci delle nostre lire); quali danari è
obbligata sua maestà spendere in confini contra
Turchi; e questo è quasi ogni anno da molti
anni in qua, perchè a sua maestà conviene sempre
tenere a guardia dei confini buon numero di soldati a
piedi ed a cavallo.</p>
<p>Vi sono poi l'entrate proprie ed ordinarie delle
provincie, come il dazio del vino in Vienna, il sale
ed alcuni dazj per le terre e terreni sottoposti ai
castelli, che sono del re; delle quali tutte cose sua
maestà ne cava circa dugento mila fiorini.</p>
<p>Ma parte essendo state impegnate per Massimiliano
imperatore, parte, per questo re, ve ne avanza tanto
poche, che si può dire che non ne cava cosa alcuna,
se bene ora per la morte della serenissima regina sua
maestà ebbe circa cinquanta mila fiorini, che gli
erano assegnati per le sue spese; parte de' quali ha
ancora impegnato in questa guerra.</p>
<p>È ben vero che poco gli bisogna spendere per conto
di esse provincie, perchè governandosi, come ho detto,
le città da per loro, e avendo tutte entrate particolari,
hanno ancora cura di guardare le città, ed ognuna paga
alcuni pochi che stanno alle porte; e non solo in altri
luoghi, ma nè pure in Vienna, o Neustadt, che son di tanta
importanza, è altra guardia che questa: in modo che sua
maestà non ha altra spesa ordinaria di momento che quella
de' ministri ordinarj, come capitani delle provincie,
reggimenti di Vienna, reggimenti della camera, che
sono tre, che hanno la cura di riscuotere e tener
conto di tutti i danari che spettano a sua maestà; la
quale può importare diciassette mila fiorini ogni
anno.</p>
<p>Vi sono poi le spese estraordinarie, come fabbriche
di Vienna, fortezza di Neustadt, monizioni, e simili
altre cose, che non si può così sapere quanto
importino per non essere ferme; ma si cavano ancora
queste, come le altre, dai donativi e sussidj delle
provincie suddette, concessi a sua maestà quasi
ogn'anno da un tempo in qua, nelle loro diete; ove
non intraviene sua maestà, la quale non ha da
impedirsi se non a fare la proposta e dimandare quel
che vorrebbe, e vedere la causa perchè hanno
deliberato dare tanto o tanto quell'anno a sua
maestà. </p>
<p>E prima che si partino da Vienna, ove il più delle
volte suole il re convocare le diete, vogliono una
lettera del re, che faccia fede di questa loro
concessione, cioè che ella procede da mera libertà
loro e non per obbligazione alcuna, e che per questo
non s'intenda che sia pregiudicato in alcuna cosa alli
privilegj ed immunità loro: e così baroni, nobili e
cittadini fanno professione di essere liberi, e tutte
le città dicono: <hi rend="italic">la nostra repubblica e il
nostro senato</hi>, e dicono l'arciduca essere conosciuto
da loro per capo, ma l'autorità sua esser poi limitata
dai loro privilegj: e queste parole usano sempre che
parlano con alcuni in questa materia.</p>
<p>Quanto all'animo de' sudditi di sua maestà in queste
cinque provincie dell'Austria inferiore, e poter loro,
dico, che per essere l'Austria già tanti anni
sottoposta a questa casa, essa soleva essere
fedelissima ai duchi ed arciduchi, che sono stati di
tempo in tempo; ma da poi che ebbe principio la setta
luterana e che ella crebbe così in questa come nelle
altre provincie d'Alemagna, non avendo sua maestà mai
voluto lasciare in alcuna parte nè le opinioni nè le
cerimonie della chiesa romana, par loro come avere un
signore di fede diversa; e però non amano il re come
solevano fare gli altri antecessori loro. </p>
<p>Il che però quanto alla sicurtà non è molto da
stimare, confinando queste provincie con altre di sua
maestà, o con principi cattolici come è vostra
serenità, e il duca di Baviera; ed avendo il Turco
così vicino per l'Ungaria, manco si deve temere di
loro per questa parte. </p>
<p>Quanto al potere poi, dico, che sebbene sono molti in
numero, per essere queste provincie assai piene ed
abitate, sono però persone da non stimare molto,
perchè hanno fama, questi dell'Austria inferiore, di
non essere buoni fanti a piedi; e questa è opinione
di loro proprj Tedeschi, nè si vede che sua maestà
si serva di loro, come non ha ancor fatto in questa
guerra. </p>
<p>Hanno bene opinione che siano buoni soldati a
cavallo, e che si possa fare molto maggior numero di
quello che fanno per difendere la provincia; ma io
ciò non voglio credere del tutto, perchè i soldati a
cavallo di obbligazione sono quasi tutti li famigli
che mandano li gentiluomini, che sono obbligati; li quali
non sono usati alla guerra, ma a servire qualche signore
o padrone, chi alla camera, chi alla stalla; e per questo
non credo che possano essere di molta fazione e nè pure
da farne fondamento.</p>
<p>Resta ora che per attendere a quanto ho promesso,
venga a ragionare delle città, ma principalmente di
Vienna, come importantissima; acciocchè la serenità
vostra sappia come si trovi quella città, bersaglio
si può dire, del signor Turco, e bastione di tutto il
resto d'Europa.</p>
<p>Vienna è città di forma quasi quadrangolare, ed è
di circuito di tre miglia e mezzo italiane, e piena di
gente, presso la quale, dalla parte di tramontana,
passa il Danubio vicino alla terra ottanta passi.</p>
<p>Questa città non si può chiamar forte, non essendo
forte per natura, e non avendo ancora tutte quelle
cose che si richieggono a farla tale per arte. </p>
<p>Ha i borghi d'intorno, che erano grandissimi,
rovinati da quando vi fu il Turco, che nelle loro
rovine offriranno comodità ai nemici di poter
nascondersi, e starsi sicuri ed offendere con gli
archibusi quelli che comparissero alla muraglia, e
piantare l'artiglieria, che almen sia coperta dall'uni
dei lati, e tentar le mine, massime dalla parte di
levante verso ostro, ove si accamparono i Turchi; al
che se bene si potrebbe rimediare assai facilmente,
pure non si è fatto finora. </p>
<p>È una parte della città del tutto senza fossa, e
parte della fossa che la circonda altrove è senza
acqua; ma verso levante, dalla parte di ostro, ne
hanno principiata una, che non ho mai veduto una
simile di larghezza, perchè credo che sia più di
trenta passi larga. </p>
<p>Quanto alla muraglia, la città è cinta tutta di
muraglia vecchia con merli secondo l'uso antico,
il che è di poca considerazione; l'hanno ben
fortificata di spalto dalla parte del castello, ma
del resto in ogni luogo vi è pochissimo spazio dalle
mura alle case, che è grandissimo contrario. </p>
<p>De' balovardi poi, che sono di maggiore importanza
che tutto il resto, per essere quelli che offendono li
nimici e nella campagna e nella fossa, ed essere come
le braccia della città, di questi parte ne sono fatti
e parte no; in modo che, computati i vecchi ed i novi
che sono in essere, ne mancano almeno quattro, o,
secondo l'opinione di altri, cinque, a volere che la
città sia difesa; ed anco li due fatti ultimamente
patiscono molte eccezioni, delle quali non voglio
ragionare, se bene un giorno sua maestà volse che in
una camera, dove non era altri che lui e il prencipe
Massimiliano, gli dicessi circa di quelli la mia
opinione, e il modo che si poteva tenere a rimediare a
quegli errori. </p>
<p>In questo termine adunque si trova Vienna città di
tanta importanza, non forte, come ho detto, ma che
saria tale quando vi fossero fatte quelle cose che si
richieggono.</p>
<p>Di Neustadt non voglio dire altro se non che è
città di molta importanza, per non essere più di una
piccola giornata lontana da Vienna; e quando i Turchi
se ne potessero impadronire sarebbero sempre sulle
porte di Vienna. </p>
<p>È città fortissima, che si potria, se seguitassero
a lavorarvi come hanno principiato, ridurre
inespugnabile, ed in poco tempo, per non avere più di
un miglio italiano di circuito; ma sono molto pigri e
negligenti in queste cose.</p>
<p>Mi resta a dire del contado di Tirolo, il quale è di
larghezza, da levante a ponente, leghe trentasei, e da
ostro a tramontana venticinque in circa. </p>
<p>Confina da levante con la Carintia e Stiria,
da tramontana con la Baviera, da ponente con Grisoni
e Svizzeri, e da ostro con l'Italia e con l'Alpi;
ed è paese che ha monti assai, ed è bagnato dal
fiume Eno (Inn). </p>
<p>Produce biave e vino, che fanno per gli abitanti,
eccetto quella parte che guarda verso Trento, che è
più sterile di biave, si che ogni anno se ne conduce
in quella e dal Veronese e da altri luoghi per il lago
(di Garda). </p>
<p>Nel resto, di carne ed altre cose per il vivere
quotidiano, è assai abbondante, e ha legna assai. </p>
<p>La principal città di questa provincia è Inspruch,
cioè ponte dell'Eno; dove sta il reggimento di
questa provincia. </p>
<p>Questa città è piccola, e circondata da monti; ma
è ben accasata ed alloggia molte persone, e sopra
tutto molta cavalleria. </p>
<p>Vi è poi Ster (Sterzing) dove sono le miniere, che
ha le case frequenti ma senza regola, essendo state
fabbricate in qua e in là, secondo la comodità di
quelli che cavano le miniere. </p>
<p>Vi è Alla (Hall), dove si fanno i sali, città
piccola sopra l'Eno: e vi è Trento, città nominata
ma piccola, e nobilitata per il vescovo, che ha buona
entrata della somma di diciotto in venti mila scudi. </p>
<p>Questa città, se bene è del vescovo di Trento, non
è però libera sua, ma si può dire che egli ne abbia
l'util dominio, essendo feudo dell'Imperio; e perciò
il re vi tiene continuamente un suo rappresentante,
con titolo di capitano, che s'impedisce nelle cose
della guerra.</p>
<p>È questa provincia più presto ricca che no, e il
re ne tira, come dall'altre, entrate ordinarie e
straordiniarie. </p>
<p>Le ordiniarie consistono principalmente nelle
miniere, perchè dalle miniere di Sboz sua maestà
cava ogni anno di entrata circa dugento
cinquanta mila fiorini, e dai sali settanta e ottanta
mila.</p>
<p>Vi sono poi le utilità di molti castelli e terreni
proprj suoi, e quelle de' larici ed altri legnami, che
si conducono buona parte nei luoghi di vostra
serenità, sui quali sua maestà ha posto, l'anno
passato, un dazio, dal quale cava da venti mila scudi
e più, siccome dicono.</p>
<p>Le quali entrate tutte ordinarie ascendono alla somma
di quattrocento mila e più fiorini ogni anno, la
quale però è tutta impegnata; perchè le miniere
sono obbligate ai Fuccari ed altri grossi mercanti
dell'Austria, e a diversi particolari, per danari
contanti forniti sopra quelle rendite, e così sopra i
castelli e dazj: in modo che non so che resti di
queste rendite alcuna cosa libera a sua maestà; o
vero è così poco che non se ne tiene conto.</p>
<p>Le entrate straordinarie sono li sussidj che danno
per via di dieta, quali però a proporzione son manco
delle altre provincie. </p>
<p>Non sono però obbligati a fornir cavalli, dei quali
questa provincia fa poco numero; ma dicono bene che
dà buon numero di fanti, e che sono buoni soldati; e
vogliono che il fondamento di questa fanteria sia la
città di Sboz ove, per rispetto del lavorare alle
miniere, stanno sempre molti uomini, ed è general
fama, e in corte e in altri luoghi, che si possa
fare in detta città sempre venti mila soldati;
ma è opinione falsa, perchè ha sempre cinque o sei
mila fanti e non più, se bene il re mi disse un giorno
dieci mila. </p>
<p>L'animo veramente di questi Tirolani verso sua
maestà si stima che sia assai buono, per essere, come
le altre provincie, già tanti anni sottoposti alla
casa d'Austria; e saria buonissimo quando questa fede
luterana non fusse penetrata in questa, come nelle
altre provincie. </p>
<p>Il qual buon animo è mantenuto dal procedere di sua
maestà, che non altera punto i privilegj loro, e ha
pochissime cose in che ella possa comandargli, se non
in chiamarli a dieta; nella quale deliberano quello
che a loro pare, come ho detto dell'altre provincie. </p>
<p>Il che chi consideri, sì in questa come nelle altre
provincie, giudicherà che il re non si possa dire
veramente padrone, e signore delli stati suoi: e
questo basti quanto alli stati patrimoniali di sua
maestà.</p>
<p>Vengo ora al regno della Boemia, acquistato da sua
maestà dopo la morte del re Lodovico di Ungaria.</p>
<p>Questo regno è situato in mezzo la Germania, perchè
da levante confina con la Moravia e parte della
Slesia, da tramontana con Lusazia e Misnia, da ponente
con il Palatinato e Franconia, da ostro con Moravia e
Bavieviera e parte del paese di Lintz: e non ostante
che in tutti questi luoghi si ragioni tedesco,
nondimeno in Boemia si ragiona schiavo (slavo), il che
è stato causato, come alcuni scrivono, dall'esser
già molti anni due fratelli di Croazia venuti a
dimorare l'uno in Boemia, l'altro in Polonia; e
perchè le lingue seguono il dominio, però in tutti
quei paesi è la lingua schiava.</p>
<p>La lunghezza di questo regno è di leghe trentasei da
levante in ponente, la larghezza è ventotto; di forma
è ovale, e circondato da monti e da boschi, il che
reputano a grandissima sicurtà: e però sempre che
dubitano che inimici vogliano entrare nel regno,
tagliano i boschi, o parte di loro, e così serrano le
strade, o le guardano con minore difficultà.</p>
<p>È questa provincia fertile quanto alcun'altra di
formenti e biave di ogni sorte, ma fa pochi vini, in
luogo dei quali si servono della cervosa, che fanno
bonissima di formento e orzo. </p>
<p>È abitata tanto che essi dicono, ed il re lo
conferma, che in questo regno sono trentasei mila
ville, e settecento ottanta due fra città e castelli.</p>
<p>Io l'ho trovato veramente molto popolato, ma non
credo a tanto, perchè le città sono, come ho detto
degli altri stati, piccole e di poca importanza. </p>
<p>Fra queste vi è Praga metropoli di tutto il regno;
città antica ed assai grande, che, congiungendo
insieme la vecchia e la nuova, potria circuire circa
sei miglia italiane. </p>
<p>La città non è bella per essere mal compartita, e
tutta di fabbriche vecchie, e divisa dal fiume Moldavo
(Moldau), sul quale è un ponte di pietra di
ventiquattro archi, bellissimo veramente, e opera
magnanima, fatto da Carlo IV. </p>
<p>Questa città non è forte, se bene è serrata da
torri; ma parte sono di legnami, ed in alcuni luoghi
non vi sono fossi. </p>
<p>Nè anco il castello è forte, nel quale abita sua
maestà con parte della corte. </p>
<p>Generalmente in tutti i luoghi è buon aere, come è
quasi in tutta la Germania, se bene alcune volte
l'inverno vi è maggior freddo che in molte altre
parti di quella provincia.</p>
<p>In questo regno sono tre qualità di persone in
considerazione, e si chiamano li tre stati; baroni,
nobili, e cittadini. </p>
<p>Vi solevano essere i preti, ma da poi che si sparse
la fede di Giovanni Hus, che ebbe principio in questo
regno di Boemia, la quale sopra tutte le altre cose
biasimava li preti cattolici, furono estinti, ed i beni
loro usurpati da questo e da quello, che gli era più
vicino.</p>
<p>Dei villani ancora non ragiono, perchè non hanno
voce alcuna in dieta; anzi li baroni hanno potere
sopra di loro in civile ed in criminale, con solo
l'appellazione al reggimento. </p>
<p>Sono fra questi stati alcune persone assai ricche,
massime fra' baroni e nobili, e la maggiore entrata
loro stimano che sia delle peschiere, che fanno
artificiali, ove conservano ed augumentano i pesci, e
poi due volte all'anno gli scolano e mandano in questo
o in quel luogo a vendere. </p>
<p>Tra li baroni è il Prenestan, che ha di entrata
cento settanta mila tallari. </p>
<p>Sono i Boemi persone libere, che non sono tenute al
re se non nella fede che gli giurano in Praga, in modo
che il re non ha autorità sopra di loro, se non che
in chiamarli a dieta, essendo obbligato farglielo
intendere un mese innanzi; nella qual propone il
bisogno suo e del regno, e aspetta poi che fra loro
risolvano se vogliono soddisfarlo in alcuna cosa,
misurando l'angaria dalle stime, come negli altri
stati; ma queste stime danno loro in nota sopra le
loro coscienze, per essere stata cosa nova ed in tempo
di questo re. </p>
<p>La quale stima mi è stato affermato essere questa;
che li beni de' baroni, nobili, e cittadini sono in
stima di valore di dieci milioni di tallari, e si
preleva dugento trentasei mila; e quelli dei villani
cinque milioni, sui quali si levano dugento
venticinque mila tallari; e tanto si può dire che sia
l'entrata di sua maestà di quel regno, oltra il dazio
della cervosa, che ha posto per tre anni soli. </p>
<p>Questi stati non hanno obbligazione a sua maestà di
cavalli ed altro, se non in caso che bisogni difendere
il regno; e allora, andando sua maestà, sono
tenuti di andare tutti quelli che possono portare armi;
non andando, mandare quella parte, che sarà giudicata
bastante: e dicono loro poter fare dieci mila uomini a
piedi, e cinque in sette mila a cavallo armati; ma
io credo assai manco, perchè non è nazione che più
prometta di sè stessa, e che più esalti le cose
sue di questa; e so bene che quando fecero gente nel
tempo che il re andò in Sassonia, che volevano che
dovessero essere più di dieci mila, non furono sette
mila; e gente poi, ragiono di quella a piedi, della
quale a me pare che si debba far poco conto, per
essere persone rozze, mal armate, senza ordinanza, e
senza alcun capo de' suoi che sia soldato.</p>
<p>Portano la maggior parte qualche arme indosso, chi
una cosa, chi un'altra, ma con tanto mal modo che
fanno piuttosto ridere le persone, che temere. </p>
<p>Portano le armi sopra i saj lunghi, e le celate sopra
le berrette di pelle: portano li schioppi piccoli, che
fanno poca passata, e non si possono tirare di mira, e
sono fallacissimi; e quanto alle aste, portano di
quelli spiedi da caccia per porci, o simili armi
corte, e molti certe aste ferrate come quelle con che
si batte il formento; e quando il re gli ha voluto dar
picche, l'hanno tagliate per mezzo, dicendo l'asta
essere superflua. </p>
<p>Vogliono nondimeno li Boemi, e il re lo dice, che
siano animosi assai di natura, e che non fuggano; il
che può essere, perchè in loro si vede un non so che
di feroce, ed hanno fama di essere uomini omicidiali e
crudeli. </p>
<p>Gli uomini a cavallo in vero compariscono assai bene,
per essere di buona persona, bene armati, ed avere
cavalli assai belli del paese.</p>
<p>Questi tutti come siano amati dal re, e qual'animo
abbiano verso sua maestà, assai si può comprendere
dalla inobbedienza fatta, e male operazioni
eseguite contro sua maestà; di che dirò abbastanza
quando si dirà della guerra di Boemia.</p>
<p>A questo regno è pertinente la Slesia; ducato che il
regno riconosce come feudo dell'Imperio. </p>
<p>Questa è grande assai, e di lunghezza è in circa
quaranta leghe da scirocco a mezzodì, e di larghezza
venti. </p>
<p>Confina da levante col regno di Polonia, da
tramontana con la marca di Brandemburgh, da ponente
con la Lusazia e Boemia, da ostro con la Moravia. </p>
<p>È paese assai fertile di biave, ma ha pochissimi
vini. </p>
<p>Ha due fiumi principali, l'Oder assai grosso che
passa per Vlatislavia (Breslaw), ed è navigabile, e
Neiss, che dà il nome alla città, e non è
navigabile. </p>
<p>La principale città è Vlatislavia, nominata così
da Vlatislavo secondo re di Boemia, la quale circonda
tre miglia italiane ed è città bellissima; perchè
essendo già tutta abbruciata, il re Vlatislavo la
fece rifare tutta in un tempo, ed è assai bene
accasata.</p>
<p>Sono in questa provincia personaggi notabili, come li
duchi di Lignitz, che hanno molte città e castelli, e
più di centocinquanta mila tallari di entrata fra due
fratelli; li duchi di Munsterbergh, ed altri assai
grandi personaggi. </p>
<p>Fra Boemi e Slesiti è discordia, perocchè i Boemi
vogliono il reggimento proprio, e i Slesiti dicono che
non essendo in Boemia duchi, non è conveniente che
l'inferiore giudichi il superiore; la qual differenza
non è stata finora terminata. </p>
<p>Nel resto li governi de' giudicj ed ordini sono tutti
come nelle provincie dette, e non è differente dalla
Boemia questa provincia, se non che vi è lo stato dei
preti cattolici che ha luogo nelle diete.</p>
<p>Le città sono libere, e Vlatislavia si governa come
Praga. </p>
<p>Si fabbrica per fortificarla, ma non hanno fatto una
minima parte, e quella è malissimamente intesa. </p>
<p>È bene in ordine di artiglieria, e monizioni di ogni
sorte, ed altre vettovaglie di rispetto; delle quali
artiglierie il re se ne volse servire nella guerra di
Sassonia, e li richiese di alquanti pezzi; ma non lo
volsero servire in quel tempo, onde sua maestà fu
astretta a farle venire da Vienna: dal che si può
comprendere quanto potere abbia sua maestà in questa
provincia. </p>
<p>Non ha sua maestà alcuna spesa in questa provincia,
ed anco non vi ha entrata, se non quanto di
estraordiniario se gli concede per dieta; come fecero
della cervosa, che gli concessero l'anno passato per
tre anni, come le altre provincie del regno, ed il
regno proprio; che però
non hanno pagato interamente questo anno, sperando
forse che le cose del re andassero a male.</p>
<p>Questo poco loro amore procede principalmente dalla
diversità della religione, e da questa differenza con
Boemi, verso i quali par sempre che il re sia stato
più favorevole,e forse perchè va rare volte in
quella provincia; che per altro il re non gli manca di
quello che si richiede. </p>
<p>Non sono obbligati a tener cavalli o altro, se non
per difesa della provincia; al che sono obbligati con
tutte le forze, come ad aiutare il re per difendersi o
fare impresa contra Turchi; il che fanno alcuna volta
con soldati, e alcuna volta con danari da spendersi in
soldati, e l'angarie pagano sopra la stima come in
Boemia. </p>
<p>Gli uomini in vero non hanno fama di essere
bellicosi, per non avere già molti e molti anni
guerreggiato con alcuno, e il re non s'è servito di
gente di Slesia in questa guerra, se non di alcuni
pochi cavalli, li quali compariscono bene essendo bene
armati.</p>
<p>Segue dopo questa la Moravia, che è marchesato,
ma pertinenze del regno di Boemia. </p>
<p>Questa provincia in la maggior parte è piana; nel
resto sono colli piccoli, e fertili. </p>
<p>È di lunghezza, da ostro a tramontana, leghe venti,
di larghezza, da levante a ponente, leghe diciotto in
circa; confina da levante con l'Ungaria e Polonia, da
tramontana con la Slesia, da ponente con la Boemia, da
mezzodì con l'Austria; ed è provincia fertilissima
di biave, intanto che il re suol dire, che in tutte le
guerre d'Ungaria la Moravia è stata sempre il suo
granajo di vettovaglie. </p>
<p>Fa ancora vini onestamente, ed è abbondante di
carne, e d'ogni altra cosa necessaria. </p>
<p>Ha due città che contendono del principato, Brun ed
Olmutz; ma sua maestà fece la dieta in Olmutz: la
quale città è assai bella ma piccola, e non ha
troppo buon aere per essere fondata in palude, e quasi
circondata da quella. </p>
<p>Il vescovo tiene la sede ordinaria in Olmutz.</p>
<p>Ha quattro stati di persone, come la Slesia, che
entrano nelle diete, e si governano in ogni cosa come
quella provincia, eccetto che non fanno difficultà di
andare a giudicio del reggimento di Boemia. </p>
<p>Non ha il re di questa provincia ancora altro che
quello che gli danno nelle diete, secondo che fanno in
Boemia. </p>
<p>Sono in stima li quattro stati da cinque milioni, e
danno da quattrocento mila tallari, e l'anno passato
gli concessero, e fu la prima volta, il dazio della
cervosa, come fecero anco le altre. </p>
<p>Non hanno medesimamente altra obbligazione che
difendere la provincia, la quale ormai è in manifesto
pericolo dei Turchi per confinare con la Ungaria. </p>
<p>Non vi sono fortezze, che li possano trattenere, nè
quelli della provincia possono resistergli, perchè
sono pochi, e vogliono molto tempo ad unirsi, e non
hanno fama di soldati, perchè da molti anni in qua
non hanno fatto guerra con alcuno.</p>
<p>L'animo loro verso il re è come quello delle
altre provincie per rispetto alla religione, e massime
che in questa è un numero grandissimo di Anabattisti,
che non sono nelle altre; e il re li perseguita, e
vuole in ogni modo cacciarli, se bene ad istanza dei
nobili, che se ne servono a lavorare le terre, va
mettendo tempo in mezzo.</p>
<p>Della Lusazia poco mi occorre ragionare, per essere
in tutte le cose simile a questa ed alla Slesia. </p>
<p>È provincia lunga leghe ventisette e larga quindici. </p>
<p>Confina da levante con la Slesia, da tramontana con
la Sassonia da ponente con la Misnia e parte di
Sassonia, da ostro con la Boemia.</p>
<p>È divisa in Lusazia superiore ed inferiore. </p>
<p>La città principale e dove si fa la dieta è Gorlitz
nella superiore, città piccola, ma assai bella e bene
accasata.</p>
<p>È paese onestamente fertile di biave, ma nella
guerra dell'anno passato ha patito gran danno; per il
che se bene nella dieta promisero il dazio della
cervosa, ora non lo pagano. </p>
<p>Nel resto è tutto simile alla Slesia, e corre in
appellazione al reggimento di Boemia: e questo basti
quanto a questa provincia.</p>
<p>Mi resta di tutti li stati di sua maestà a ragionare
solamente dell'Ungaria, il qual regno è stato sempre
in grandissima considerazione, e per la grandezza e
per il sito suo, che l'ha fatto essere antemurale e
balovardo di tutto il resto de' cristiani; e veramente
per molti anni ha fatto resistenza al Turco, massime
fino dal tempo del re Mattia. </p>
<p>Questo fu coronato re nel 1464, e fu uomo
di molto valore, il quale seppe farsi obbedienti gli
Ungaresi e difendersi dal Turco, e con l'una cosa
ottenne facilmente l'altra; perchè tenendo di continuo
sei o sette mila fanti in tempo di pace, veniva
a mantenere in fede ed obbedienza gli Ungaresi, che
sono da sè persone finte, e poco obbedienti: e con
l'obbedienza loro facendo che dessero quel più di
cavalli e di gente che potevano secondo i bisogni (e
con l'aiuto che gli dava ancora questo illustrissimo
dominio) combattè più volte co' Turchi e li ruppe, e
mentre che visse fu molto temuto da' Turchi e stimato
da ognuno. </p>
<p>Ma insieme con la morte sua, morì ancora, si può
dire con verità, il valore dell'Ungaria, e la difesa
di quel regno; perchè venuta quella corona in
Ladislao di Polonia, uomo amico della quiete e buona
persona, il quale se bene oltra il regno d'Ungaria
aveva ancora quel di
Boemia, non per questo si seppe difendere da Turchi,
che ogni anno penetravano dentro al regno pigliando di
molti castelli. </p>
<p>Successe poi nel 1516nel detto
regno Lodovico figliuolo di Ladislao, assai
simile al padre, sotto il quale, nel
1521, si perdè Belgrado, luogo di
tanta importanza; poi, nel 1526 alli quattro
di giugno, nel campo di Moach, esso re, venuto
coll'esercito suo alle mani con quello del Turco,
fu rotto e morto con gran numero de'suoi. </p>
<p>D'allora in qua sempre le cose di quel regno son
andate peggiorando, non manco per l'inimicizia
turchesca che per discordia dei signori cristiani;
perchè non avendo il re Lodovico lasciato figliuoli
eredi, nacquero le discordie tra il re de'Romani e
Giovanni vaivoda di Transilvania, che è come dire
vicerè, il quale si pose in animo di farsi eleggere
re d'Ungaria. </p>
<p>E subito, partito il Turco, l'istesso anno del
ventisei, venne di Transilvania ed entrò in Buda, e
convocata la moltitudine, col favore del popolo, e di
pochi baroni, fu eletto re, ed entrò in possesso
delle terre, e luoghi del regno. </p>
<p>Ma il re de'Romani, come quello che già
pretendeva essere re di Ungaria per eredità della
regina sua moglie, non facendo molto conto di Giovanni,
attese a farsi eleggere e ad entrare in possesso del
regno di Boemia, il che venendo a dar tempo al vaivoda
di farsi eleggere re, costrinse poi questo a cercare per
ogni via di mantenersi. </p>
<p>Andò poi il re Ferdinando in Ungaria con l'esercito,
e si fece coronare, e scacciò il re Giovanni di
stato, impadronendosi di tutto il regno con la
Transilvania insieme, e lo costrinse a fuggire in
Polonia: dove esso re de' Romani mandandogli a dire
che si partisse, altrimenti intimava la guerra a quel
regno, il re Giovanni rispose al messaggero: -<hi rend="italic">dirai
al tuo re che non ha ben pensato; perocchè s'io non
troverò il Levita che mi ajuti, ricercherò il
Samaritano, come fece</hi>-; che mandò al Turco, il
quale volentieri si offerse di rimetterlo in stato.</p>
<p>Venne il Turco l'anno del ventinove, ed assediò
Vienna per giorni trentatrè, e non la potendo
pigliare, ebbe Buda, che gli diede il re Giovanni,
essendo a lui restati molti altri luoghi. </p>
<p>Questo piede prese il turco in Ungaria per favore del
re Giovanni, che lo fece venire dell'altre volte
ancora: e del trentadue venne per andare sotto Vienna
di nuovo; ma inteso che l'imperatore vi era in persona
con grossissimo esercito, ritornò indietro essendo
giunto poco distante da Vienna, e ritornò accelerando
molto il cammino, dubitando di non essere raggiunto
dall'imperatore. </p>
<p>Nè io so trovare la causa perchè sua maestà non
pensasse di spingersi innanzi, almeno dopo partito il
Turco, per tentare di recuperare Buda; la quale
sebbene è stimata in quelle parti fortezza
inespugnabile, è però manco che mediocre, per
quanto m'afferma chi l'ha molto ben veduta e
praticata. </p>
<p>Ma l'imperatore ritornò addietro ancora lui, e
l'esercito si disfece. </p>
<p>E per quanto poi abbia ben otto volte ritentato di
ricuperar e Buda ed altri luoghi dalle mani del re
Giovanni e del Turco, mai ha potuto fare cose buone,
per causa, com'io ho inteso biasimare, de' capitani
suoi.</p>
<p>In fine, nel 1539, seguì la pace fra
questi re per mezzo dell'imperatore, con condizione
che il re Giovanni fusse re mentre che viveva, ma
che morendo senza eredi il tutto venisse al re
de'Romani; e avendo figliuoli eredi, avessero questi
solamente il patrimonio, che era di cento mila ducati
di entrata, e la moglie, che aveva pigliata allora,
figliuola di questore di Polonia, avesse tutta la somma
dei danari della sua dote. </p>
<p>così si ritornò in pace sino alla morte de re
Giovanni, che fu del 1540; ove dimandando
il re alla regina ed a frate Giorgio governatore del
figlio allora nato, che gli osservassero i patti
rinunziandogli il regno, non si volsero accordare, e
mostrarono di venire alla guerra; onde il re, fatto
esercito, mandò Rocchendolf capitano generale sotto
Buda: ma per i molti ed enormi disordini, che
fecero quei soldati, e specialmente per il capitano,
non si prese.</p>
<p>Ma vedendo anco il frate che non poteva conseguire da
è intera vittoria, chiamò il soccorso del Turco, che
venne l'anno del 1542, ed ebbe la città
di Buda, che gli fu consegnata e concessa in nome del
figliuolo del re Giovanni, il quale fin oggi la
possede: poi prese Cinque chiese (Funfkirchen),
Strigonia (Gran), Albaregale (Stuch-Vessemburg) ed
altri luoghi l'anno 1543. </p>
<p>E non ha fatto impresa con esercito grosso,
ma bene per valore de'suoi, massime di Mehemet, che
è stato molti anni bassà di Buda.</p>
<p>Il regno di Ungaria integro è molto grande, perchè
confina da levante con la Bulgaria, e Valachia, da
tramontana con la Moldavia, Podolia e Polonia, da
ponente con la Moravia e Austria, e da ostro con la
Servia, Bosnia e Schiavonia. </p>
<p>È lungo da levante in ponente sedici giornate, largo
da tramontana in ostro sette, ed è il più fertile
paese che sia in Europa, e produce tutto buono; pane,
vino, carne, frutti, salvaticini, erbe, e finalmente
tutto quello che può desiderare un'uomo, oltra le
miniere.</p>
<p>Ha grandissime campagne, onde il vivere de'cavalli è
a buonissimo mercato. </p>
<p>Ha diversi fiumi, la maggior parte navigabili che lo
bagnano: il Danubio, che è il principale, e corre
tutto per il lungo da ponente in levante; la Drava, e
la Sava, che sboccano dalla parte di ostro nel
Danubio; il Tibisco similmente, che è grossissimo
fiume della parte di tramontana, con altri che non
sono nominati. </p>
<p>Non ha molte città, rispetto al gran paese che è,
nè grandi: la principale è Buda così detta da Budo
fratello di Attila, che la fabbricò.</p>
<p>È diviso ora tutto questo regno in tre parti; l'una
possiede il Turco, che è la maggiore, dalli confini
suoi fino a Buda; l'altra possiede il re, fino in
Austria; la terza possiede il figliuolo del re
Giovanni, che è la Transilvania, che è ora la
miglior parte di tutte: perchè, oltra che è
fertilissima quanto ciascun'altra, è anco più ricca
per avere miniere di ogni metallo, ed anco di argento
e d'oro, e montagne di sale, del
quale si cava grossa entrata; oltra che questa
provincia non ha mai patito, nè mai ha avuto Turchi
dentro. </p>
<p>Sono in ciascuna di queste tre parti baroni, nobili,
e cittadini; ma la maggior parte sono in
Transilvania, la quale ha il potere di fare venti
mila cavalli e buon numero di fanti: il re ne ha molti
sotto di sè, ma male obbedienti, se bene ancora si
dice che sua maestà farà sopra il suo più d'altri
tanti. </p>
<p>I manco baroni sono sotto il Turco, perchè egli non
li vuole, e si sono fuggiti da quel luogo.</p>
<p>La Transilvania è tutta governata da fra Giorgio,
che è vescovo di Varadino, ed era prima consigliere
del re Giovanni; il quale lo lasciò per testamento
governatore del figliuolo e stato suo: è di natura
crovato. </p>
<p>La parte del re si governa ed è giudicata
dall'arcivescovo di Strigonia; ma le città in
particolare sono governate dai ministri del re, se
bene sono poche, ma però alcune di molta importanza
rispetto al solito, e che si fariano fortissime; ma la
negligenza che usano è grandissima, non avendo mai
applicato l'animo per fortificarle pure una volta.</p>
<p>Sono gli Ungari uomini di mala natura, fieri, ed
hanno fama di mancatori di fede; hanno bisogno di un
re che sempre gli tenga una spada addosso, il che non
sì facendo è causa di molti inconvenienti; perchè
molti baroni, anche ne' luoghi che ora tiene il re
vedendo le cose di quel regno andare ogni dì
peggiorando, si sono dati ad usurpare i beni di quel
che può manco di loro; e molti hanno ancora tolti di
quelli che s'aspettano a sua maestà. </p>
<p>Generalmente tutti gli Ungari sono valorosi, e nella
guerra di Sassonia, così quando erano soli, come poi
con l'imperatore, si sono portati molto bene; e se
l'imperatore vorrà andare in persona all'impresa di
Ungaria, dicono gli Ungari che faranno cose grandi
tutti insieme; tra i quali s'includono anco i preti,
che sono padroni di molte entrate con obbligo de'
cavalli, come l'arcivescovo di Strigonia, quale soleva
avere da sessantamila ducati di entrata, con
obbligo di tenere ottocento cavalli. </p>
<p>Possiede poi anco sua maestà parte della Croazia, e
tiene il capo d'Istria; luoghi importanti per essere
confini de' Turchi. </p>
<p>E questo voglio che basti aver detto circa li stati,
e regni sottoposti al re de'Romani.</p>
<p>Potrei ben ragionare di quelle provincie là verso il
Reno delle quali feci menzione di sopra, come il
contado di Ferretto, la Sincovia, la Biscovia, e
l'Alsazia; ma perchè sua maestà non viva quasi mai,
ed io non vi sono stato come in tutte le altre,
basterà dire che sono sue, dategli dall'imperatore
già alcuni anni per possederle in vita, in
ricompensa, come alcuni dicono, delle spese che fece
il re nella gente che mandò a favore dell'Imperio
nell'anno della presa del re di Francia; ma poi già
otto anni gliel'ha conferite per lui e suoi eredi.</p>
<p>Sono provincie, sì come s'intende, non molto grandi,
ma molto belle e fertili, e confinano con il contado
di Tirolo da levante, e vanno verso il Reno e lago di
Costanza.</p>
<p>Ha il re un capitano in quelle; e tutto quello che
s'appartiene a sua maestà è impegnato; e le
appellazioni di quelle sentenze vanno al reggimento di
Tirolo. </p>
<p>Ha il re ancora parte del paese de'Grisoni, che pure
ha impegnato.</p>
<p>Ritiene poca obbedienza da quelle genti, le quali non
restano di servir Francia; e dagli abitanti di questi
cantoni sua maestà non vi è mai stata, nè vi manda
mai.</p>
<p>Quelli che sono lì in possesso dei luoghi impegnati
mantengono al meglio che possono la giurisdizione
loro: nè voglio sopra a queste provincie ragionare
più a lungo.</p>
<p>Ma perchè il principal titolo di sua maestà è
quello di re de'Romani, che non vuol dire altro che
successore all'Imperio, nel qual reggimento si deve
credere che abbia a succedere, per essere e più
giovane e più sano dell'imperatore
suo fratello, mi pare necessario ragionare alcuna
cosa della Germania in genere. </p>
<p>Nel qual proposito dirò ancora alcune cose delle
guerre, che sono state nel tempo di questi due anni
della mia legazione, col langravio d'Assia e
coll'elettore di Sassonia, ove sono intravenuto in
persona.</p>
<p>Quanto alla prima origine e causa perchè si faccia
questore de'Romani, dirò solamente che questi
imperatori che vogliono essere certi di un successore,
e per onore e grandezza di casa sua, e per comodo
proprio, fanno eleggere un successore nell'Imperio, ad
imitazione di quei primi imperatori romani, che
solevano il più delle volte farsi un compagno; come
fece questo imperatore l'anno del 1530,
che fece eleggere il serenissimo suo fratello, mosso
principalmente dal vedere la Germania averne bisogno e
per la dissensione della religione, e per vedere di
dover egli sempre andare in sù e in giù per gli
altri suoi regni.</p>
<p>È questa provincia di Germania molto grande, ma si
è fatta poi maggiore di giorno in giorno. </p>
<p>La vera Germania, quando i fiumi e i monti dividevano
le provincie, era terminata fra il Reno, e il Danubio
da ponente e ostro, avendo da levante per confini
l'Ungaria e la Polonia, e da tramontana il mare oceano
germanico. </p>
<p>Ma avendo li principi di Germania accresciuto lo
stato, per questa causa ora la Germania s'intende, da
ostro, sino a' confini di vostra serenità, e da
ponente tutta la Fiandra, che chiamano Germania
inferiore. </p>
<p>Al tempo de' Romani era inculta e piena di boschi, e
vi abitavano uomini rozzi e simili alle fiere. </p>
<p>Ma avendo li Romani soggiogato quasi tutto il resto
del mondo, ed essendo da quelle parti pervenuti fino
alle rive del Danubio e del Reno, sopra le quali
fabbricarono di molte città per fortificare
quei confini, continuarono sotto Giulio Cesare,
primo imperatore, a tentare di soggiogare la Germania,
e finalmente dopo molte battaglie in parte la
soggiogarono: ed allora si cominciò a coltivare la
provincia, la quale, essendo di buon terreno e piena
di molti e grossi fiumi, potette rendere facilmente il
frutto che desideravano li suoi cultori. </p>
<p>Così cominciorno a fabbricare delle città e dei
castelli, piantare delle vigne, e incivilirsi
alquanto: e durorno sotto l'imperio romano finchè fu
trasportata la sede dell'imperio a Costantinopoli
l'anno 330 da Costantino primo imperatore cristiano. </p>
<p>Ma in processo di tempo essendo stata la Germania
innondata da molte nazioni barbare, non gli potendo
resistere li ministri dell'imperatore, cominciò a
governarsi da sè stessa; e primi furono quelli di
Baviera, poi i Sassoni, poi molti altri. </p>
<p>Ma essendo Carlo Magno, dell'8oo, fatto imperatore
dell'occidente (onde fu dapoi fatta l'aquila con le
due teste per segno delli due imperj, orientale ed
occidentale); e avendo in trenta anni e più domata la
Germania e ridottala alla fede cristiana, divise
quella in molte provincie, e molti dominj, e si fecero
molti duchi, conti, langravi, marchesi, e signori,
quali tutti durano fino al dì d'oggi; aggiuntovi
un'altra certa sorte di dominj, che sono le città
franche, quali per danari in diversi tempi si sono
ricomprate, e dagl'imperatori e dai proprj signori
loro.</p>
<p>È questa provincia fertile di biave, di modo che se
bene una parte ha bisogno alcuna volta dell'altra,
tutte però insieme non hanno bisogno di alcuna
provincia o molto poco; e se le biave le mangiassero
solamente ne avanzeria assai, e per gli uomini e per
le bestie, dei formenti ed orzo; de'quali fanno anco
la cervosa, che serve per la bevanda (ed in
alcuni luoghi la fanno così buona che chi vi ha fatto
un poco d'uso non fa differenza dal bevere quella al
vino), ed in questo modo si consumano tutte le biave. </p>
<p>Se gli Alemanni bevessero moderatamente, perchè ogni
Tedesco beve per quattro Italiani almeno, vi
avanzerebbero biave; ma le consumano per questa via,
eccetto quelli Alemanni che sono nelle terre sopra il
mare oceano e germanico, che conducono vini per mare. </p>
<p>Ha questa provincia molte città, ma quasi tutte
piccole, e fabbricate la maggior parte di legnami.</p>
<p>Le nominate sono, dalla parte di ponente, Argentina,
(Strasburgo) Francfort, Augusta, Norimbergh, e Ulma,
che delle terre franche sono le principali; e più da
basso Ratisbona sopra il Danubio.</p>
<p>Vi sono poi le terre di marina, Lubecca, terra grande
e d'importanza, Hamburgh, Brunsvich, Brema, e poche
altre; e Magdeburgh in Sassonia.</p>
<p>Sono in questa provincia tre sorte di persone delle
quali si tiene conto; principi ecclesiastici, principi
secolari, e città franche. </p>
<p>Degli ecclesiastici, li principali sono quelli che
hanno autorità di eleggere l'imperatore, onde sono
chiamati elettori; che sono l'arcivescovo di Magonza,
l'arcivescovo di Colonia, l'arcivescovo di Treveri; e
perchè gli elettori sono in tutto sei ordinari, e uno
straordinario, in caso che li sei non facessero
d'accordo, gli altri sono
secolari, e sono il conte Palatino del Reno, il duca
di Sassonia, il marchese di Brandemburg, e il settimo
poi è il re di Boemia.</p>
<p>L'arcivescovo di Magonza è cancelliere di Germania;
quello di Treveri, di Francia; quello di Colonia,
d'Italia. </p>
<p>Il re di Boemia è quello che incorona l'imperatore;
il conte Palatino gli appresta la vivanda; il duca
di Sassonia è maresciallo; e il marchese di
Brandemburg cameriere: nè mi voglio estendere a
ragionare più particolarmente di queste cerimonie.</p>
<p>Stanno gli elettori in grandissima riputazione, e
vogliono precedere a tutti gli altri, e in Alemagna ai
re.</p>
<p>Sono superbi per questa preeminenza, la quale
nondimeno è usurpata da loro, e sopportata dagli
altri principi fuor di Alemagna, piuttosto che
consentita: perchè per l'autorità data da Leone III
a Carlo Magno primo imperatore d'occidente,
estendendosi l'autorità dell'imperatore per tutta la
cristianità, e volendo, quando vaca uno stato per la
morte d'un signore senza eredi, ereditarlo lui,
troveriano pure che tutti quelli che sono interessati
intervenissero nella elezione; sì che un elettore
fusse italiano, uno francese, uno spagnuolo, uno
inglese, e così delle altre nazioni che sono tra'
cristiani in qualche nome. </p>
<p>Ma nella decadenza della progenie di Carlo Magno,
volendo Ottone III, che era di Sassonia, del tutto
fare la Germania padrona dell'imperio, statuì gli
elettori, che sono i detti di sopra, cioè li suoi di
Sassonia, li marchesi di Brandemburgh che gli erano
parenti, e i Palatini per la memoria di Carlo Magno; e
lasciò fuori li duchi di Franconia e Svevia, ed altri
principi che erano allora molto maggiori: ed avendo,
nella morte di papa Giovanni XV, fatto a Roma creare
Gregorio V, pur tedesco di Sassonia e parente suo, il
papa confirmò quest'ordine, riservandosi solamente
l'incoronazione, nè volendo che l'eletto, senza ciò,
si possa chiamare Imperatore Augusto.</p>
<p>Ma lasciando di parlare degli elettori, sono
in Germania molti altri principi ecclesiastici, e
secolari che non sono elettori. </p>
<p>Li ecclesiastici sono ventiquattro; e il principale
è il vescovo di Salzburgh, poi quello di Bamberg, poi
quello di Erbipoli (Wutzburg) che celebra la messa con
la spada nuda sopra dell'altare, ed altri fino al
numero predetto. </p>
<p>Dei secolari il duca di Baviera è il maggiore di
stati, poi Wittembergh, poi altri delle case degli
elettori, con titoli di marchesi di Brandemburgh, e
duchi di Sassonia; poi li duchi di Pomerania, li duchi
di Lucemburgh; li conti di Mansfelt, quelli di
Furstemberg, e molti altri che sono in minor
considerazione, ma che hanno luogo nelle diete
ordinarie, e sono fino a ottanta, sotto nome di duchi,
langravj, marchesi; delle qualità e ordini de'quali
potrei dire assai, ma non mi par necessario consumare
ora il tempo circa questo. </p>
<p>Dirò solo che fra questi sono compresi tutti i
principi di qualche nome, fra i quali è ancora il
duca di Savoja, l'oratore del quale è stato
ultimamente fatto sedere nella dieta, perchè già
soleva essere principe d'imperio, e da molti anni in
qua non s'aveva trovato servare il suo luogo,
parendogli più presto diminuire che accrescere la
dignità: ma poichè è cavato di stato, per servirsi
delle forze dell'imperio in ricuperarlo, ha cercato di
avere il suo luogo, e col mezzo dell'imperatore l'ha
ottenuto.</p>
<p>Vi sono poi le terre, delle quali alcune hanno luogo
nelle diete, e non sono in tutto più di trentacinque,
che si chiamano terre d'imperio, o franche; le quali
pagano un tanto di censo all'anno all'imperatore,
se bene poca cosa; e tutte vivono liberamente
governandosi da sè in ogni cosa come repubblica.</p>
<p>È questa nazione, generalmente parlando di ogni
qualità di persone, e massime de' grandi, avara e
superba. </p>
<p>L'avarizia ha causato, che hanno prevaricato con Dio;
e la superbia, contro il signor loro temporale. </p>
<p>L'avarizia, perchè non avendo altro desiderio che di
usurpare i beni della chiesa, e farli proprj, hanno
perciò lasciata la vera fede cattolica, e son venuti
in tutti quegli errori che le signorie vostre sanno;
la superbia, perchè, oltra quello che io ho detto
dell'elezione, giudicano che l'Alemagna sia la più
nobile, più valorosa, e più ricca provincia di tutto
il mondo.</p>
<p>E quanto alla nobiltà, non negherò che possano
esser nobili, se bene sieno fra loro malissimi
costumi, che sogliono essere quelli che guastano il
sangue, e corrompono la nobiltà: ma negherò bene che
siano nobili generalmente per virtù, alla quale non
attendono punto; nè, credo che si trovi uno fra li
nobili di Germania, che sia buon filosofo, buon
legista, o eccellente in alcuna scienza, o arte
liberale. </p>
<p>L'essere dottore appresso di loro è tenuto per arte
meccanica, e se pure alcuno legge qualche libro, sono
della scrittura sacra: ma non vi è però alcuno che
sia nominato per dotto nella scrittura; anzi quelli
che sono stati stimati grandi, come Lutero,
Ecolampadio, Bucero, Melantone, e simili, oltre che
sono eretici, sono tutti di pessima condizione. </p>
<p>Nè si può credere che sia altrimenti, perchè i
nobili stanno in villa, stimando grandissima vergogna
stare nelle città; in modo che ivi allevando i loro
figliuoli sempre con villani, e non attendendo ad
esercizio alcuno se non di andare alla caccia,
non possono diventare virtuosi. </p>
<p>Oltre che generalmente tutti hanno il vizio di
bevere, e inebriarsi, il quale però non è stimato
vizio fra loro, anzi laude; e si trovano in Alemagna
così rari quelli che non bevano disconciamente, come
in Italia quelli che s'imbriacano: in modo che tutta
la cortesia loro si riduce in questo, nè attendono ad
altro. </p>
<p>Nè solo i minori lo fanno, ma li principi ancora, e
quelli che sono nelle dignità superiori costituti;
onde non mi par di credere quello che essi tengono per
fermo, di essere più nobili degli altri.</p>
<p>Se poi siano li più valorosi lo dirò poi, quando
ragionerò della guerra di questi due anni; se bene da
quel che io ho detto ora si potrà ancor giudicarlo. </p>
<p>Perchè si come vediamo avvenire se l'animo, che
ordinariamente deve essere padrone del corpo, si
faccia tiranno, che il corpo viene a mancare ed
indebolirsi; così all'incontro quelli che fanno il
corpo padrone dell'animo, e tutto il tempo spendono in
soddisfare ai suoi appetiti, non danno alcuna parte
all'animo. </p>
<p>Ma or ora le signorie vostre eccellentissime lo
giudicheranno meglio con l'esperienza in mano, poichè
averemo prima risoluta la terza parte della superbia,
che è la ricchezza.</p>
<p>Che l'Alemagna sia più ricca provincia dell'altre, o
vero quanto ciaschedun'altra, se bene è così
giudicato non solo dagli Alemanni, ma dagli altri
generalmente, non voglio però restare di dire quanto
io ne sento in contrario; giudicando che gli uomini si
debbon sempre
muovere più presto per le ragioni, che per alcuna
generale opinione, che avessero gli altri. </p>
<p>E dico che quella provincia mi pare che si debba
veramente giudicare ricca, che non ha bisogno di
alcuna cosa che sia nelle altre, ma che le altre
abbino bisogno di comprare quel che ella ha; e
all'incontro è povera quella che ha poco che dare alle
altre, e molto che gli bisogna da loro. </p>
<p>Con questo fondamento dico, che l'Alemagna non può
esser ricca; perchè ella ha poche cose che dare alle
altre, e ha bisogno di molte dall'altre che non ha. </p>
<p>Perciocchè se bene ha biave assai, però non ne manda
fuori della provincia, se non poche, ma le consuma in
mangiare e bevere, e non ha cosa, che gli avanzi
pertinente all'uso necessario dell'uomo: e quando
averemo ben bene considerato, troveremo che i metalli
sono quelli che l'Alemagna dà alle altre provincie,
cioè argento, rame, e piombo; ma di queste tre sorte
non importa se non poca somma di danari, perchè
l'argento, che è quello di maggior valore, non è poi
tanta quantità che possa sopravvanzare la valuta
delle robe che ha bisogno da altri, e che a questo
modo la provincia resti ricca; perchè sono poi due
miniere sole di qualche importanza, cioè quella di
Sboz nel Tirolo, e quella di Annabergh in Misnia: che
l'altre non son minere che rendano gran quantità di
argento, e tutte però vogliono gran spesa.</p>
<p>Vediamo ora quante cose sono quelle di che l'Alemagna
ha bisogno dalle altre provincie, e che sono portate
in quella per conto di mercanzie. </p>
<p>E prima dico che le mercanzie principali si dividono
in robe per vivere, e robe per vestire, lasciando
stare le delicatezze.</p>
<p>Quanto al vivere, l'Alemagna tutta mangia gran
quantità di speziarie di ogni sorte, ed è così
usata a quelle, che le tengono più che necessarie; e
nondimeno bisogna che elle siano portate da Portogallo
o da Venezia, e all'incontro la pagano di tanto
argento. </p>
<p>E molte altre cose prendono di fuori, come li
zuccheri, l'olio di oliva, le amandole, l'uva
passa, lo zibibo, li cappari, ed altro per conto del
vivere, e il sapone per conto del lavare. </p>
<p>E molto maggiormente prendono per conto del vestire;
perchè essendo costume che i baroni, e molto più i
principi, vestano seta ed oro, e qualche volta ancora
li cittadini di alcune terre, non lo possono fare se
non comprano tutte queste cose da chi le porta d'altre
province, non lavorando panni fini, non velluti, non
damaschi, non rasi, non ermisini. </p>
<p>Nè sanno fare berrette, in modo che tutto convengono
comprare dagli altri: e anco il loro fustagno, che
tanto adoprano, e del quale grandemente si serve tutto
il popolo minuto e i contadini, che par che sia opera
di Alemagna, non lo possono però fare se non hanno il
cotone, che conducono da questa città in Alemagna.</p>
<p>Di modo che conviene concludere che avendo ella
bisogno di tante cose, e comprandole tutte col danaro,
e non avendo onde trarlo che poche miniere, conviene
che sia povera, e sempre con meno argento e oro di
molte altre provincie, le quali se bene avessero
bisogno di molte di queste cose, però ancor loro nè
hanno molte che danno altrui, nè il tutto convengono
comprare col denaro come Germani.</p>
<p>E si vede anco in confirmazione di questo ch'io dico,
che non è principe in Alemagna, che non sia povero, e
il simile de' baroni, eccetto forse il duca di
Wirtembergh, che ne ha pochi però, avendo speso assai
nella guerra, e pagatone poi all'imperatore. </p>
<p>Il duca di Baviera ha gran stato, ma non più di
dugento mila fiorini di entrata, ed è in debito di un
milione di fiorini: il duca di Sassonia, e il marchese
di Brandemburgh ottanta mila: il conte Palatino poco
più, e tutti debbono. </p>
<p>Che le città poi siano ricche, credo che anco questo
sia falso, eccetto Norimbergh, Ulma, e Francfort, per
esser terre che si esercitano nelle mercanzie; le
altre non sono nominate per ricche, fuori d'alcuna di
marina, Lubecca, Brema, e Hamburgh, che sono molto
lontane, ma delle quali è verisimile che così sia: e
di queste nominate si conosce e vede che hanno alcuni
mercanti ricchi, come i Fuccari, Belzer,Herbert, e
Pangratiner; e se vi fusse ricchezza notabile in altri
luoghi si sentirebbe notare in chi siano queste
ricchezze. </p>
<p>Ma le altre città, che sono tante e tante, sono
tutte povere, e i cittadini tengono bottega di cose
minute, e che s'empiono con pochi danari, e cavano il
vivere con quelle, e la maggior parte fanno ostaria
vendendo vino, e così passano la vita, nè vogliono
molto affaticarsi fuor di casa; di modo che, oltre
quelli delle città nominate, pochi si vedono di loro
per il mondo; e però sono generalmente poveri e non
hanno entrate in terreni, ma maneggiano solamente
quelli pochi danari che trafficano in mercanzie
minute. </p>
<p>E in questa guerra si è potuto conoscere la
ricchezza dell'Alemagna; che non ha potuto quasi
insieme nutrire più di cinque mesi un'esercito.</p>
<p>Resta a risolvere una cosa sola, che è che molti
vedendo in queste città, nella maggior parte delle
case, coppe e altri vasi di argento, e così per le
osterie, credono che questo proceda per la ricchezza
della provincia. </p>
<p>Ma è da sapere che nelle angarie, che mettono ogni
anno le città, tutto paga fuori che i mobili di casa,
e che gli argenti lavorati si tengono per mobili;
però
ognuno che ha danari, e non vuole o non sa
trafficarli, ogni vedova che non sa che fare della sua
dote, per non la mettere in danari e dover così
pagare angarie, fanno argenti lavorati e li
conservano, così servendosene in ogni loro bisogno,
come se fussero danari: sì che quel che si vede
d'argento nelle case è tutto capitale di quella
padrona, se anche non ha altro in casa che letti e
stagni, non usando quei popoli alcun ornamento come
noi.</p>
<p>Fondati dunque li Germani sopra questa ragione di
credersi la più nobile e più ricca nazione di tutte
l'altre, hanno ogni dì cresciuto in superbia, la qual
in fine è stata causa di farli ribellare al suo
signore, come l'avarizia a Dio. </p>
<p>Ed essendo capi e principali promotori di questi
Giovanni Federico di Sassonia elettore e il langravio
d'Assia, cominciorno a rimuovere gli altri principi, e
terre franche dall'obbedienza dell'imperatore, e
fecero la lega di Smalcalda, così detta dal luogo
dove fu conclusa, nella quale entrorno la maggior
parte dei principi, e quasi tutte le terre franche di
Alemagna a difesa di ciascuno, e ad offesa di chi
volesse offenderli non solo nelle cose della fede, ma
ancora nelle cose de' stati temporali. </p>
<p>E in questo modo parendo a quelli Smalcaldi di essere
per questa lega assai forti, continuando in
contrariare sempre più all'imperatore, finalmente
concluse sua maestà col serenissimo re de' Romani
fare guerra alla Alemagna, vedendo di non essere quasi
più imperatore (e universalmente lo chiamavano Carlo
da Gant) e fece lega con il papa, con quelli particolari
che vostra serenità per lettere amplissime ha inteso
particolarmente.</p>
<p>Ciò saputosi dagli Smalcaldi, stando ancora
l'imperatore in Ratisbona, ove non avevano
voluto convenire nella dieta, si misero in campagna,
presero Fussen ed altri luoghi del cardinale
d'Augusta, e passorno fino alla Chiusa di Tirolo. </p>
<p>L'imperatore uscì di Ratisbona per contenerli, e si
fece innanzi con quelle poche genti che potè avere,
finchè sopraggiunsero gli Spagnuoli ed Italiani, coi
quali andò fino ad Ingolstadt alla vista de'nemico;
col quale non volse però combattere conoscendosi
ancora molto inferiore, non essendo arrivato il conte
di Buren con li Fiamminghi: e così ognuno stette
sulla sua. </p>
<p>In questo mezzo il serenissimo re de' Romani, insieme
col duca Maurizio di Sassonia (cattolico e nemico
dell'elettore, benchè parente) per la lega fatta con
seco, passò nello stato dell'elettore Giovanni
Federico, e tutto l'occupò eccetto la fortezza di
Wittemberg sopra il fiume dell'Elba. </p>
<p>E avendo l'imperatore nel tempo stesso spiegato le
sue forze, il Palatino, che era degli Smalcaldi, si
umiliò, Ulma si diede, e poi similmente altre terre e
signori.</p>
<p>Sopraggiunse l'inverno, e vedendo Giovanni Federico
che degli imperiali morivano molti sopra le vie per il
freddo, e molti ogni giorno infermavansi; desideroso
di riavere lo stato suo, si rivolse in Sassonia, e
tutta la riebbe in pochi giorni con molto favore del
popolo, e s'impadronì ancora d'alcuni stati del re
de' Romani in Boemia e nella Lusazia superiore.</p>
<p>Andò il re per recuperare il suo, e, insieme
con il duca Maurizio, aver di nuovo quello che già
avevano acquistato; e si partì di Praga alli sei
di febbraro con poca gente, sperando di avere subito
gran quantità di Boemi: ma non potè averne se non
alcuni pochi dei baroni e nobili, perchè il duca
Giovanni Federico, avendo molto favore fra Boemi,
aveva mosso quel regno incontro al suo re. </p>
<p>E li Boemi fecero gente sotto pretesto di voler
difendere il regno, ma in vero con intenzione di
unirsi con l'inimico del re, come si vide quando,
deliberando l'imperatore di venire in Sassonia, il re
volse andare ad Egra (Eger) per congiungersi con esso
lui; che i Boemi tagliorno i boschi, e lo costrinsero
più volte a voltare per altra via, egli danneggiorno
gli alloggiamenti. </p>
<p>Ma finalmente giunti che fummo ad Egra, partimmo con
sua maestà ceserea tutti insieme; e usciti in
campagna camminammo con l'esercito fino all'Elba fra
Torgau e Vittembergh, avendo ottenuto di plano tutti
quei luoghi, per li quali passammo. </p>
<p>Trovammo finalmente l'inimico di là dal fiume, il
quale dopo poca resistenza abbandonato il fiume, si
mosse con ventuna bandiere di fanti, e tre mila
cinquecento cavalli verso Vittembergh. </p>
<p>Ma l'imperatore, aggiuntolo in capo di tre leghe
cogli Ungari e cavalli Italiani, e schiopettieri di
Maurizio, lo sconfisse, e fu preso esso duca con molti
altri; e fu alli ventiquattro di aprile l'anno
passato.</p>
<p>Partì poi il serenissimo re dall'imperatore,
e venne in Boemia per accomodare le cose di quelle
parti, e l'imperatore andò ad Alla (Hall di Sassonia),
ove venne il langravio accordato, e ivi furono
terminate le differenze, come per lettere le signorie
vostre eccellentissime hanno distesamente appreso.</p>
<p>E questo è stato in somma il processo di questa
guerra, alla quale essendo io stato presente in buona
parte, mi è parso renderne conto a vostra serenità e
alle signorie vostre eccellentissime; per quanto non
ho voluto ragionare del marchiare d'un esercito in
ordinanza, dell'alloggiare, del buttare un ponte, del
passare un fiume, dell'accamparsi sotto una città, e
simili altre cose, non mi parendo questo tempo o luogo
di doverne ragionare; e quando fusse stato, io non
l'avrei fatto volentieri, lasciando che quelli che
sono soldati provati, ed esercitati nella milizia lo
facessero in ogni caso con migliore relazione di me. </p>
<p>Ma ragionerò ora di alcune cose che non solo è
lecito, ma utile che ognuno le tratti, quando parla a
quelle persone che governano stati.</p>
<p>Sono pertanto, signori miei, quattro le conclusioni
che io ho fatto in questa guerra, per quello che io ho
veduto, e udito; la prima, che la nazione alemanna non
merita di essere stimata nel modo che il mondo l'ha
tenuta fin qui, e che ella si tiene; la seconda che le
fortezze sono utilissime; terzo, che la nazione
spagnuola è assai manco in fatti che in parole, nè
sa vincere se non con grandissimo avvantaggio; la
quarta che se bene l'imperatore è così grande, non
passano però le cose sue senza opposizione, e molte
volte la sola fortuna gli è stata causa dei prosperi
successi.</p>
<p>E quanto alla prima, se bene ella è provata in
parte per quello che ho detto di sopra, non
di meno per dichiarar ancor meglio questa parte per
altri segni manifesti, e per provare l'intenzione
nostra per gli effetti chiari, dico che se gli
Alemanni fossero tanto valorosi quanto loro e il
mondo si crede, si dovria trovare in una provincia
così grande, la qual faria quattro Italie, molti e
molti uomini nominati e conosciuti per soldati di
conto e da potergli fidare uno esercito nelle mani,
e nondimeno pochi o nessuno di questi tali si
nominano. </p>
<p>L'imperatore ha avuto il marchese Alberto di
Brandemburgh capitano di tre mila cavalli, che ha
fatto così mala riuscita, che s'è lasciato prendere
co' suoi; ha avuto il marchese Giovanni pure di
Brandemburgh, che non ha fatto nè ben nè male, nè
mai ebbe per lo passato alcun carico nelle guerre, se
non in questa di seicento cavalli. </p>
<p>Ha avuto il duca Enrico di Brunsvich giovinetto, che
si lasciò rompere, scusandosi che non sapeva che
gl'inimici fussero così propinqui nè con tanto
numero di gente. </p>
<p>Ha avuto quattro colonnelli di Tedeschi, delli quali
uno fu il signore Aliprando Madruccio che è morto, e
in luogo suo, per non avere l'imperatore alcuno
segnalato fra gli Alemanni, è ora il signore Niccolò
Madruccio, quale non sfoderò mai spada, nè si pensò
di essere mai soldato. </p>
<p>Il secondo fu Giorgio di Ratisbona, che anco egli è
morto, e in luogo suo è succeduto uno che non ebbe
mai carico di colonnello.</p>
<p>Il terzo fu un maresciallo tedesco, che non è tenuto
uomo di molta stima. </p>
<p>Quarto ed ultimo, non avendo l'imperatore chi
nominare che lo meritasse, nominò il marchese di
Marignano, ancorchè egli avesse il carico di capitano
dell'artiglieria: ma perchè il marchese non sa
parlare tedesco, e i Tedeschi non vogliono ubbidire ad
alcuno di nazione forastiera, un nepote del marchese,
che è tedesco, giovane di sedici anni, ebbe il carico
in nome dello zio. </p>
<p>E pure si cominciava una guerra all'imperatore di
tanta importanza.</p>
<p>Nella guerra di Sassonia vi è stato il duca Maurizio
tenuto uomo animoso e bravo, ma precipitoso e di
pochissima considerazione; sì che se non era il
signor Pirro Colonna, e il conte Battista di Lodrone,
nella presa del marchese Alberto, quanto a lui, si
perdeva l'esercito tutto del re, come mi ricordo di
avere allora scritto a vostra serenità.</p>
<p>E se vorremo considerare gli altri principi di
Germania che hanno avuto parte in questa guerra, e che
sono stati amici all'imperatore, o neutrali, diremo
che il marchese di Brandemburgh, elettore, ebbe già
il carico di andare in Ungaria con l'esercito pagato
dall'imperatore per tanto tempo; e dal partire da
Vienna all'andare verso Pesth stette tanto, che prima
che giungesse, venne il fine del tempo suo, perchè
non aveva rispetto, senza alcuna causa, fermarsi in un
castello e starvi otto dì ad imbriacarsi. </p>
<p>Il conte Palatino, che è vecchio, non ebbe carico
mai se non che quello di difendere Vienna, e la difese
avendo appresso di sè Felz, il conte di Salm,
e Roccandolf, che tutti sono morti. </p>
<p>E se vogliamo ragionare del duca di Brunsvich, diremo
che le operazioni ch'ei fece in Italia, quando venuto
con così bell'esercito, ritornò presto indietro con
tre cavalli soli per non sapere più oltre, e
l'essersi ora così facilmente lasciato prendere da
langravio, sarà causa che non lo vorrà più alcuno
avere per soldato.</p>
<p>Di quelli poi che sono stati contro l'imperatore, li
soli nominati erano il duca Gioan Federico e il
langravio; che nel resto non vi era uomo che fusse
stimato negli ordini più bassi. </p>
<p>E anche quanto a loro due, se vogliamo giudicare le
cose con l'esperienza in mano, vedremo che hanno fatto
grandissime bravarie e tristissimo fine; avendosi il
duca lasciato prendere così malamente, e, mentre
ebbero l'esercito insieme, non avendo mai saputo fare
operazione alcuna di valore nè di consiglio. </p>
<p>Perchè non vennero pure a scaramuccia se non in
ordinanza, e con grandissimo avvantaggio, e perdettero
di molte belle occasioni, come quella d'impadronirsi
nel principio di tutto il Tirolo senza un contrasto al
mondo, e privare l'imperatore e il re di quello stato
e di quei soldati, e non lasciar luogo aperto ove
potessero passare gli Spagnuoli, e gl'Italiani che
venivano; ed in somma questo tratto solo gli dava la
guerra vinta: e questo è così chiaro, che e
l'imperatore, e poi il re l'hanno detto, e ognuno lo
confessa. </p>
<p>Oltra di ciò, quando le due maestà erano in
Ratisbona senza pure un fante, con le corti, e fra
inimici da ogni banda (poichè quei di Ratisbona
volevano peggio all'imperatore, che altri; che furono
trovati poi più volte aver voluto tradirlo),
se essi Smalcaldi, come andorno verso il
Tirolo, venivano verso Ratisbona, era necessario
o che le maestà loro si lasciassero chiudere in
quella città, il che credo non averebbono fatto mai,
overo che si mettessero in barca, per andare verso
Vienna, o in qualche altro luogo simile, abbandonando
l'impresa di Alemagna, senza che restasse,a giudicio di
ognuno che sa, alcun rimedio più all'imperatore, e
al re. </p>
<p>Ma non lo fecero, anzi diedero tempo a sua maestà,
che non aveva ancora il conte di Buren, di
provvedersi. </p>
<p>così ancora, se come bombardorno l'esercito suo a
Ingolstadt, avessero seguito a dar la battaglia al
campo, che in parte non era fortificato, non è uomo
che non confessi che conveniva di necessità a dette
maestà restar vinte, e prese: oltra che, avendo tanto
esercito quanto avevano, non dovevano lasciar passare
monsignor di Buren, che era il membro principale delle
forze dell'Imperio, avendo il Reno in mezzo. </p>
<p>E quando poi deliberarono di ritirarsi, e il duca
Giovanni Federico di partirsi per recuperare li stati
suoi, commisero nuovo errore, e non dovevano farlo;
perchè abbattendo l'imperatore, non aveva difficultà
il duca di recuperare lo stato, o anche non
abbattendolo, mantenendo il campo per l'inverno
solamente, Ulma, Augusta, e lo stato di Virtembergh
non cedevano; ed essendovi mezzo dell'inverno
l'imperatore non poteva accamparsi, nè battere le
terre, e non aveva danari, e le genti sue erano mal
condizionate, di modo che Dio sa quello che saria
stato l'anno futuro.</p>
<p>Dovremo adunque giudicare buoni capitani questi che
fanno di questi errori, e perdono non una ma tante
occasioni di questa importanza, che ciascheduna di
loro poteva senza dubbio dargli la guerra vinta? no
certo.</p>
<p>Lascio poi star di dire molte altre cose,
che si potrebbono addurre in questa materia; e della
negligenza che usarono in non levare la polvere, che
l'imperatore ebbe da Norimbergh, e l'artiglieria che
venne da Vienna: ma vengo ad esperienze più chiare,
che ci mostreranno quello che vagliano i capi, e i
soldati privati insieme.</p>
<p>Tre fazioni sono state fatte nella guerra di
Sassonia; la prima sotto Adorf, quando le genti de li
re de'Romani, Ungari, Tedeschi e Boemi, andorno a
conquistare l'elettorato. </p>
<p>Giunte vicino a Adorf, gli Ungari andavano innanzi
per scoprire; e sapendo le genti del duca Giovanni
Federico che i nemici si approssimavano, uscirono
della terra otto bandiere di fanti e quattrocento
cavalli armati e benissimo all'ordine, e stimati li
migliori di Germania; ma appena visto il nemico,
facendosi spalla della terra, si misero a fuggire,
avendo innanzi concluso di aspettare e di
combattere con lui. </p>
<p>Nondimeno l'antiguardia degli Ungari, che non erano
più di trecento cavalli armati secondo il solito
loro, li raggiunse; e perchè, cavalli e fanti,
avevano nella fuga buttate le armi, quei trecento
Ungari soli tagliorno a pezzi due terzi di quei
soldati con perpetua ignominia di quelle genti. </p>
<p>E questa prova doveria parere ad ognuno tale, che si
dovesse cominciare a credere, che non siano i Tedeschi
tanto valorosi.</p>
<p>La seconda fazione fu quella del marchese Alberto di
Brandemburgh, il quale si ritrovava in Rochlitz,
castello cinto di mura, con quattro mila fanti dei
migliori dell'imperatore, e due mila ottocento cavalli
armati. </p>
<p>Avendo il nemico vicino, non sta con guardia; non ha
alcuno fra tanti soldati che la faccia; si lascia
imbriacare dalla duchessa sorella del langravio; e la
notte si trova gli inimici intorno, sì che
vien preso con tutti li suoi, come bestie. </p>
<p>Parerà questo valore di che fece quella impresa;
e se mi fusse detto se quei che la fecero furono
Tedeschi, rispondo che sì: ma non fu però valore dei
Tedeschi, ma il tradimento della donna, fondato sulla
dappocaggine dei nemici. </p>
<p>Oltra che si vedde poi quello che valsero ancor loro
nella occasione, che trovandosi a sole sette leghe di
dove era il re con tutti noi con dieci bandiere di
fanti sole, e lui (l'elettore) tanto superiore in
campagna, <foreign lang="lat">tamen</foreign> non gli bastò mai l'animo di
farsi innanzi; il che era causa, che il re fuggisse
con molta vergogna e con perdita della
reputazione. </p>
<p>O se, lasciato il re, fusse andato in Boemia, era
fatto re. </p>
<p>E in ciascuno di quei due casi, i Boemi, che già
erano mossi e assai apertamente ragionavano contra il
re, l'averian fatto senza alcun rispetto; il che
accresceva molte forze a lui, e le diminuiva al re. </p>
<p>Adunque bisogna credere, che in loro non vi sia nè
giudizio nè valore.</p>
<p>Vi è la terza, della rotta di Giovanni Federico (a
Muhlberg); il quale con tutti i vantaggi del mondo
fugge e disperde l'esercito suo in modo, che
l'imperatore in tre dì acquista diciassette bandiere. </p>
<p>Ha il fiume Elba tra lui e l'imperatore; non è uomo
di loro che non creda che il fiume si possa guazzare
(che ha la maggior parte dello stato suo sopra quel
fiume; e non solo in questi luoghi, ma in molti altri
si è trovato poi che si guazza), pure cammina con le
genti sue senza riguardo.</p>
<p>L'imperatore non ha artiglieria: egli ha il bosco che
l'aiuta e favorisce i suoi fanti, e cagiona gran danno
ai cavalli dell'imperatore. </p>
<p>Ha ancora la palude da una banda che l'assicura, e
non di meno non combatte, anzi voltano tutti le
spalle, e gettate le armi si mettono a fuggire:
e la cavalleria ungherese ed italiana,
e gli archibuggieri di Maurizio gli sono addosso,
li tagliano a pezzi, li fanno prigioni, e prendono
tutte le bagaglie (sì che al giungere dell'imperatore
era già spedito il tutto): e quel che è peggio, si
lascia prendere anch'esso per finire di far credere
al mondo che non abbino consiglio nè valore.</p>
<p>Quel che si deve anco considerare in questa materia
è che il duca, tanto amato dai suoi e dagli altri,
vien preso, nè si trova appresso di lui un fante, un
cavallo, un alabardiere che dica: io voglio stare
appresso il mio padrone, e seguire la medesima sua
fortuna. </p>
<p>E se alcuno, non contento di questo, volesse anco
vedere che quando sono stati fuori di casa non sono
stati Tedeschi li migliori del mondo, consideri il
fatto d'arme di Cerisola, dove, quando videro li
nemici, tutti gettarono le armi in terra (ed erano del
Tirolo, dove vogliono che
siano tutti buoni soldati) e furono tutti tagliati a
pezzi; e quando furono posti tutti dietro a' Spagnuoli,
nell'assalto, di subito fuggirono al tirare
dell'artiglieria.</p>
<p>Le quali cose tutte insieme sono sufficienti a far
credere quanto io ho detto, che quella nazione non
meriti tanto di essere stimata dal mondo quanto è
stata fino adesso, e quanto essi si stimano.</p>
<p>Che poi le fortezze siano utili (che è la seconda
conclusione che io ho fatto in questa guerra), se bene
potrei intorno a ciò dire assai, non mi partendo
però dal proposito nostro, dico che assai chiaro si
è dimostrato in questa guerra. </p>
<p>Perchè, distrutto l'esercito del duca, ovunque si
volse l'imperatore gli furono portate le chiavi
incontro, e nessun altro luogo è in Sassonia che si
tenesse, eccetto Vittemberg; la qual città per essere
sola, benchè non più che mediocre, fortezza,
resistendo, fu causa che l'imperatore perdonò la
vita al duca, quando già aveva determinato di farlo
morire.</p>
<p>E però vostra serenità, e vostre signorie
eccellentissime ogni giorno resteranno contente di
avere ridotte quasi tutte le sue terre in fortezza, e
in vera fortezza rispetto a quelle degli altri;
perchè queste cose, come per il passato credo che
abbiano schifato qualche guerra a questo illustrissimo
dominio, così spero che abbiano a fare per
l'avvenire.</p>
<p>E il signor Gioan Battista Castaldo, mastro di campo
generale dell'imperatore, e tenuto de' migliori
soldati che vivano oggi, mi fece favore di venire un
dì nel mio padiglione; e ragionando in questa materia
mi laudò molto la deliberazione di vostra serenità
di fortificare i luoghi suoi, dicendo non dover essere
più ormai chi pensi di espugnarli, per il termine in
cui sono ridotti.</p>
<p>Quanto alla terza conclusione, parerà forse
ad alcuno che io abbia tolto a provare cose molto
contrarie alla comune opinione: ma sia come si voglia,
non dico già che gli Spagnuoli siano da poco, come ho
dimostrato de' Tedeschi, ma che non siano così
valorosi come essi si stimano, e come sono tenuti
generalmente; e gli effetti lo
dimostrano. </p>
<p>Non è forse gran cosa che, essendo sempre stata
questa nazione fra le guerre, non vi sia almeno un
uomo fra loro stimato degno di governare un'esercito,
nè vi sia stato da molti anni in qua? </p>
<p>Ma mi sarà detto: il duca d'Alva è stato eletto a
questo carico, ed è pur capitano generale
dell'imperatore, ed è stato in questa guerra di
Germania. </p>
<p>È vero; ma io voglio che questi sappino che per
altro non è stato eletto a questo carico se non per
soddisfazione degli Spagnuoli, i quali sua maestà
favoreggia assai; ma che non vi è uomo da guerra che
lo stimi non solo buon generale, ma nè pur buon
soldato. </p>
<p>Sa pochissimo delle cose della guerra, ed è tenuto
da ognuno timido assai; e se non fusse la presenza
dell'imperatore che vuol fare ogni cosa (ed è sua
maestà in effetto il generale, e gli altri in nome)
le cose sariano forse seguite in altro modo. </p>
<p>E questo insomma può dimostrare chiaramente quel che
io dico, che, cioè, nel consiglio secreto della
guerra l'imperatore non si serve di alcuno di quelli
Spagnuoli, ma solo di Italiani, e massime del
Castaldo, del marchese di Marignano e del Signor Pirro
Colonna; di modo che, quando a sua maestà mancasse il
servizio degli Italiani, non veggo di chi ella si
potesse servire nè fra Tedeschi nè fra Spagnuoli. </p>
<p>Ma si suol dire che gli Spagnuoli sono ottimi e per
soldati e per combattere; al che io dico, che giudico
che senza dubbio lo Spagnuolo per fante a piede,
archibugiero, e per dare assalti superi le altre
nazioni, eccetto l'Italiana, della quale è solo
emulo; e quando sono eguali in numero, gli Spagnuoli
non hanno ardire di bravare come fanno per l'ordinario;
e quando nelle fazioni d'importanza sono stati senza
Italiani non hanno fatto bene. </p>
<p>La presa di Dueren fu bella e valorosa; e furono
laudati gl'Italiani; e fu la concorrenza loro che fece
che anco gli Spagnuoli non mancorno: ma gl'Italiani
furono i primi a montare le mura. </p>
<p>L'esercito andò poi sotto San Dizier, che non era
così forte e non fiancheggiato in ogni luogo, ed era
rassettato con terra da pochi giorni; ma perchè
eranvi Spagnuoli soli, non fecesi cosa buona; e
bisognò che, mancata dentro la monizione, se la
guadagnassero a patti. </p>
<p>E ora quando andorno verso Vittembergh, volevano
pigliarlo subito, e non si sentiva altro che bravate
spagnuole, perchè speravano che si dovesse rendere
subito. </p>
<p>Ma quando videro che si voleva difendere, cominciorno
a dire che non vi volevano dare assalto; e non ostante
che siano avarissimi, e che prima dicessero che essi
se l'averiano a sacco, pure non vollero dare
l'assalto, in modo che, forse ancor per questo,
l'imperatore trattò d'accordo: il che, quando non
avesse avuto animo di prendere quella terra, poteva
far prima, e non andarvi sotto per non far niente. </p>
<p>Insomma io tengo gli Spagnuoli per utile nazione alla
guerra, ma non già di quella eccellenza che si
stimano; ma bene la nazione più vana ch'io mai
praticassi, la quale non ha rispetto a dire mille
bugie per lodarsi e far credere che loro soli fanno
ogni cosa. </p>
<p>E in questo senso voglio che siano accettate le mie
parole, acciocchè non paja che le mie opinioni siano
in tutto contrarie a quelle che si ha in universale;
se bene quelli che lo possono sapere per le pratiche,
giudicano il medesimo che io.</p>
<p>Ma parerà forse più strana la quarta conclusione da
me promessa, essendo l'imperatore ora tanto stimato
quanto egli è. </p>
<p>Ma io non mi movo se non per le ragioni, e per quello
che io stesso ho veduto ed inteso; perchè sua maestà
a giudicio di molti ha fatto degli errori, che se
avesse avuto a fare con uomini più intelligenti, il
fine della guerra saria senza dubbio stato diverso da
quello che abbiamo veduto.</p>
<p>Non fu errore pubblicare la guerra prima che avesse
in ordine pure un fante? e poteva raccogliere
gl'Italiani sotto specie della discordia che allora
era tra il papa e il duca di Fiorenza, e sotto questa
medesima ombra fare i Tedeschi, che a quel modo averia
potuto assaltar gl'inimici prima che avessero potuto
prepararsi come fecero loro. </p>
<p>Non fu errore fare gl'Italiani sotto nome del papa, e
che venisse il cardinal Farnese e d'altri, volendo
nondimeno dare ad intendere all'Alemagna che la guerra
non era per la fede, ma solamente per l'obbedienza? il
che per questa causa non fu creduto, parendo ai
luterani che il papa non abbia interesse
nell'obbedienza dei sudditi altrui, ma bene nella
fede; lo che senza dubbio giovò molto agl'inimici e
nocque a sua maestà. </p>
<p>Non fu errore, poichè sua maestà voleva pur fare
così, non munire almeno i luoghi delle frontiere
e i passi, sì che gl'inmici non potessero occuparli
come fecero con manifesto pericolo di sua maestà,
alla quale convenne prima recuperarli che occuparli? </p>
<p>Non fu errore fare venire l'artiglieria da Vienna
senza guardie, e similmente la polvere e monizioni da
Norimberg, il tutto a discrezione degl'inimici? </p>
<p>Non fu errore dar voce di muovere una guerra tanto
importante e con tutta quasi l'Alemagna, e nondimeno
essere in mezzo di quella provincia senza alcuna
preparazione, e convenirgli far venire la maggior
parte dell'esercito per il paese inimico, come furono
le genti di Fiandra così a piedi che a cavallo, e
maggior parte del resto dei cavalli similmente; che se
i nemici seguivano quello che principiorno non poteva
avere nè Spagnuoli, nè meno Italiani? </p>
<p>Ma la buona sorte ridusse ogni cosa a buon fine, sì
che la guerra ha avuto quel buon esito che sa ognuno,
non ostante quei disordini i quali non si devono
però imputare ad altri che a sua maestà
cesarea, perchè nè il Castaldo, nè il Colonna erano
presenti a tutti i disordini seguiti nel principio; e
sua maestà fa quello che gli pare, perchè lei sola
vuol fare ogni cosa. </p>
<p>E mi ricordo che l'ambasciatore di Fiorenza mi disse,
che il suo duca aveva fatto dire che gl'Italiani si
potevano fare sotto l'ombra di quelle discussioni che
erano tra sua eccellenza e il papa, e che l'imperatore
non se ne curò punto. </p>
<p>Non fu errore, quando inseguivamo l'inimico
sull'Elba, non aver tante barche da fare il ponte, che
il marchese di Marignano diceva che non sapeva come
sua maestà volesse fare, e pareva che l'imperatore
prevedesse che la negligenza degli nemici dovesse
lasciargli in quel luogo tante barche delle loro che
gli bastassero a fare il ponte? </p>
<p>Non fu errore, e grande, quello che poi che sua
maestà ebbe cavalcato con tutti gli altri che
combatterono il giorno della giornata, rotto l'inimico
e preso il duca, volse più presto ritornare tre leghe
indietro nel luogo dove era il resto dell'esercito,
che camminarne due innanzi verso Vittemberg, che saria
stato con manco fatica dei cavalli e degli uomini, e
fare che similmente il resto dell'esercito avanzasse,
che l'altro giorno saria stato sotto la città, la
quale se avesse veduto li nemici insieme con li suoi
che fuggivano, e il suo signore preso, facilmente, non
sapendo nè potendo all'improvviso prendere partito,
s'averia resa, che saria stato un vero conseguire la
vittoria, e vittoria compiuta? ma ritornati indietro,
e stati ben sei giorni ad andare a Vittemberg, si
diede tempo al tempo, e le cose sono successe come le
signorie vostre eccellentissime sanno.</p>
<p>Mi è parso di poter fare questo giudicio delle cose
di sua maestà, per il quale non concludo però
che non si debba temere sua maestà assai; perchè
quanto questo fosse falso voglio dichiarare più
innanzi.</p>
<p>Ma tornando al re de' Romani, spedito l'accordo del
duca di Sassonia, e consegnatosi Vittemberg, si partì
dal campo alli venticinque di maggio
(1547) per venire in Boemia, ed
accomodare le cose di quel regno, che erano in
grandissima confusione. </p>
<p>E fermato sia Leitmeritz, sette leghe lontano da
Praga, non si fidando di andar di lungo in questa
città, per non avere più che quattro bandiere di
fanti e due mila cavalli, aspettato il duca Augusto di
Sassonia con sette bandiere di fanti e quattro cento
cavalli, vedendo sua maestà non aver potuto per via
di negozio ridurre le cose sue, mandò il conte
Francesco di Lodrone con sette bandiere di fanti e
trecento cavalli che entrasse alla sprovvista nel
castello di Praga. </p>
<p>E poi che intese che era dentro, vi andò similmente
sua maestà con il resto delle genti e s'impadronì
della terra piccola, e messe guardie alle porte del
ponte con alcuni pezzi di artiglieria, e li Boemi
fecero il medesimo dalla parte loro, sì che non vi
era fra noi e loro che il ponte: e s'attendeva di qua
e di là a fare bastioni per potere offendere
gl'inimici, e spesso si dava all'armi, e spesso si
scaramucciava, ma non in molto numero. </p>
<p>Ma finalmente il re vedendo la bestialità di quei
soldati e il poco conto che facevano di lui, spedì
che venisse il marchese di Marignano con otto bandiere
di fanti di Baviera e trecento cavalli. </p>
<p>Ed attendendo quei di Praga a far venire gente del
regno alla città, ma con negligenza; giunse esso
marchese con le otto bandiere, le quali diedero
terrore assai a quei della città. </p>
<p>Ed avendosi avuto per spia che cinquecento uomini di
un castello lontano dovevano passare in Praga, fece
guazzare il fiume a una parte de' cavalli Ungari con
cento uomini Boemi; e non volendo coloro ritornare in
dietro, di plano gli furono addosso e ne amazzarono
più di trecento.</p>
<p>Essendo poi usciti alcuni cavalli dalla città per
ajutarli, furono amazzati medesimamente; il che mise
tanto terrore alla città, che subito trattorno di
rimettersi alla grazia di sua maestà; il che fecero,
dopo Praga, tutti li altri luoghi che ancora si
tenevano in armi, e similmente li baroni e nobili, i
quali patirno in parte la pena del loro mal volere e
poco ingegno; non avendo voluto, come voleva il
dovere, servare la fede al suo signore, nè avendo
preparato pure alcuna cosa per assicurarsi.</p>
<p>Fu levato alle città le entrate publiche, toltegli
tutte l'artiglierie e le monizioni che tenevano,
levatigli parte dei privilegj, condannate in perpetuo
a sborsare danari contanti, e finalmente a fare quanto
voleva sua maestà. </p>
<p>E furono condannati li baroni e nobili la maggior
parte a perdere l'onore, la roba e la vita; salvo che
sua maestà fece poi a molti la grazia della vita e di
tante robe che potessero parcamente sostentarsi in
prigione perpetua, dichiarando questi prigioni essere
in casa loro propria in qualche castello, del quale
non potessero uscire; di modo che quattro solamente
furono morti, dui nobili e dui cittadini di manco
considerazione. </p>
<p>Alcuni pochi restorno assenti, fra quali fu il signor
Gassparo Fluglio (Phlug) capitano del regno e capo de'
faziosi, al quale solamente fu posto taglia di mille
tallari per chi lo conduceva vivo nelle forze di sua
maestà. </p>
<p>In modo che il re, fra le condannazioni delle città
e quelle dei particolari, ha augmentato le
entrate, computato il dazio della cervosa che si
stima dover essere perpetuo, di trecento mila tallari
in circa all'anno.</p>
<p>È vero che ora gli convien tenere guardia al
castello di Praga, che non la teneva prima; e penso
che ve la terrà sempre, perchè quel regno, quanto
all'animo sì delle città, come de' baroni e nobili,
non è migliorato punto verso sua maestà da quel che
era prima, anzi peggiorato assai, perchè le città,
dando la colpa ai nobili di tutta questa sollevazione,
giudicano ingiustamente essere condannate, ed essendo
state tutte le condannazioni in entrate e danari,
credono che il re l'abbia fatto più per cupidità del
guadagno che per altra causa; e similmente è da
credere che i baroni e i nobili in ogni occasione
sariano peggiori di prima, perchè se prima di questi
tumulti dubitavano, quando la cosa non andasse ad
effetto, di perdere la vita e la roba, come <foreign lang="lat">in
crimine lesae majestatis, </foreign> solo essendogli ora
restata la vita, e non dovendo avere più timore di
perdere la roba in un'altra occasione, anzi l'esserne
restati senza loro e i loro figliuoli, questo gli
darà più desiderio ed animo di ricuperarla; talchè
non avendo voluto sua maestà in tutto perdonare, nè
in tutto punire, come forse doveva in tal caso, e
l'aver conservato gli uomini liberi, sotto specie di
prigioni, e con peggiore animo che mai, credo che poco
o nulla si possa fidare di alcuno di loro, come in
qualche occasione se ne potria vedere l'effetto.</p>
<p>E questo voglio che basti quanto alle cose di Boemia;
avendo io massimamente scritto in quel tempo assai
particolarmente a vostra serenità quanto accadeva. </p>
<p>Ridotte le cose in questi termini, il re prima
licenziò le genti del duca Maurizio, poi
quelle di Baviera, e finalmente anco il marchese di
Marignano col capitano Battista di Lodrone; e
lasciato tre bandiere di fanti nel castello con
duecento cavalli, oltra la persona e corte del
principe Ferdinando, si partì per venire alla
dieta convocata in Augusta, ove giungemmo alli
venti di ottobre, nella quale, come la serenità
vostra intese per lettere, si risolverono
quei principi di concedere e rimettersi al concilio di
Trento, di dare autorità a sua maestà cesarea di
dettare il modo di vivere in Germania finchè il
concilio avrà fine, di statuire la camera
imperiale, e che per questo anno l'imperatore possa
elegger li giudici. </p>
<p>Le quali cose, che erano le principali e più
importanti, essendo state terminate secondo il volere
di sua maestà: ancorchè fra i principi, e massime
protestanti, vi fusse qualche difficultà, pare a
molti che l'imperatore possa dirsi assolutamente
disporre delle cose di Germania, avendo massime
ottenuto da poi quel mandato, che nessun Germano possa
andare al servizio d'altro principe, sotto pena di
morte: e però reputano sua maestà tanto più potente
di prima quanto importano le forze della provincia di
Germania soggiogata da lui in questa guerra.</p>
<p>Ma perchè io non veggo le cose ancor ridotte a
questi termini, dirò quel che io sento in questa
materia, qual reputo di molta importanza. </p>
<p>Ogni principe che fa guerra deve farla avendo
l'onestà per sua principale, e l'utilità per sua
ultima fine; nè quella si può reputare utile che non
acquista stato o danari. </p>
<p>Ora ognuno sa che sua maestà cesarea non ha
acquistato per sè intutta la Germania altro
che Neuburg, che era del duca Ottoringo di Baviera,
che è di poca importanza, e che, con tutte le
pertinenze sue, non arriva a venticinque mila
fiorini di entrata, che sono diciotto
mila scudi.</p>
<p>E quanto a danaro si sa che ha mantenuto l'esercito
intiero un'anno continuo, cioè da luglio a luglio
(perocchè nella fine del luglio del quarantesei
quando sua maestà si partì di Ratisbona per andare
incontro agl'inimici, aveva già in essere i Tedeschi
del marchese di Marignano, e del signor Aliprando
Madruccio; e quando ritornato poi della guerra di
Sassonia, lasciato le bandiere in Ulma, e venuto in
Augusta, licenziò tutti i Tedeschi, eccetto quelli
del Madruccio, fu di luglio del quarantasette) nel
qual tempo ha speso senza dubbio, a giudicio di ognuno
dei suoi che lo possono sapere, almeno tre milioni
d'oro (se bene altri dicono molto di più) oltra la
spesa che gli è convenuto fare, e fa tuttavia, per
non sfidare disarmato in Alemagna, che non è poca;
perchè ha cinque mila Spagnuoli, se bene non
sono in essere più di quattro mila, dieci bandiere di
Tedeschi in Augusta, come ho detto, sotto Mandruccio,
nove in Ulma, e i cavalli di Napoli e di Fiandra.</p>
<p>E di guadagni poi, se se gli fa buon conto, si
troverà che sua maestà Cesarea non ha cavato di
Germania, computati i danari delle terre e dei
principi che se gli sono resi, più che un milione e
cinquecento mila fiorini, che sono un milione di
scudi.</p>
<p>Di modo che si vede chiaramente che sin qui la guerra
di Germania non ha apportato utilità all'imperatore
nè di stati nè di meno di danari, anzi in questo
grandissimo danno, e per il passato, e per quello che
tuttavia corre.</p>
<p>Ma mi si potria dire da alcuni che egli ha acquistato
maggiore obbedienza che prima: al che rispondo,
che è vero che ora è più obbedito e temuto che non
era innanzi a questa guerra; ma è da sapere ch'egli
ha acquistato anco maggior odio; perchè innanzi se
li principi e le terre di Germania non l'amavano
perchè l'avevano sospetto per la sua grandezza e
per l'animo suo volto al dominare, tanto meno l'amano
ora quanto più è augmentato e rimasto superiore.</p>
<p>Il conte Palatino l'odia per sapere che da quando è
diventato luterano non è più amato dall'imperatore,
e perchè non è fatto quel conto di lui che se ne
faceva prima; che ora l'imperatore l'ha mandato più
volte a negoziare da Granvela, e prima per
qualsivoglia cosa Granvela andava da lui.</p>
<p>Il duca Maurizio sta di mal animo per la retenzione
del langravio suo suocero, che gli fu attribuita a
tradimento; che se bene non ha colpa in questo quanto
all'onore, pur non ostante gli pesa.</p>
<p>Il marchese di Brandemburgh similmente, per questa
medesima causa del langravio, che si condusse in corte
sotto la fede dell'uno e dell'altro, e perchè
l'imperatore denegò un vescovato per un suo
figliuolo, che per certe cause gli pareva che non
potesse essere denegato.</p>
<p>Il duca di Baviera è stato sempre contrario
all'imperatore, e tanto più ha avuta sempre sospetta
la grandezza della casa d'Austria quanto che lo stato
suo è tutto circondato da questa.</p>
<p>Pure per causa della religione, e per timore che gli
smalcaldi non crescessero troppo in speranza di
acquistare alcuna cosa, aiutò l'imperatore in questa
guerra, e mise lo stato suo in tanto pericolo quanto
si sa; il quale patì ancora non poco per le ruine che
gli fecero dui eserciti che molti giorni vi stettero
sopra.</p>
<p>Nondimeno, finita poi la guerra, non ha avuto cosa
alcuna dall'imperatore, nè pure il ducato di
Neuburgh, se bene è poca cosa e in casa sua, e che
gli viene per eredità, per non avere il padrone
figliuoli, il che ha fatto che maggior odio abbia
conceputo contro l'imperatore; oltre che questi volse
da lui, e dall'arcivescovo di Salzburgh suo fratello,
cento cinquanta mila fiorini per conto delle spese che
faceva in Germania, e non ha rispetto alcuno al duca
di Virtemberg suo cognato e nipote.</p>
<p>Il duca di Virtemberg è stato privo delle fortezze
sue, ha dato danari, ed è ora chiamato in giudizio
per levargli lo stato dalle mani.</p>
<p>Il duca di Prussia è non solo inimico, ma posto in
bando imperiale.
Li duchi di Pomerania sono stati in questa
guerra contro sua maestà, nè mai da poi sono
ritornati in grazia, nè mai, che si sappia, hanno
tentato di averla.</p>
<p>Dei duchi di Sassonia non occorre ragionare, perchè
e il fratello di Giovanni Federico ed esso, essendo
prigione e privo dello stato, si può credere che non
averanno mai buon animo verso la casa d'Austria. </p>
<p>Quanto al duca Augusto, egli segue in tutto Maurizio
suo fratello.</p>
<p>Restano per l'imperatore il duca Enrico di Brunsvich,
che fu prigione del langravio, uomo di poco valore con
due figliuoli e dui germani tutti giovani, e senza
barba; e il duca Ernesto, che è il solo che abbia
fama di valoroso, ha sempre seguito la parte contraria
all'imperatore, e fu preso insieme con Giovanni
Federico di Sassonia.</p>
<p>Della casa di Brandemburg vi è per l'imperatore il
marchese Alberto, che fu preso in Rochlitz, e il
marchese Giovanni fratello dell'elettore, uomini da
non farne molta stima, e che in una fortuna avversa
seguirebbono chi vincesse.</p>
<p>Le città sono poi di mal animo verso l'imperatore,
perchè sono state vinte da lui, e, dopo molte spese
sostenute nella guerra, è bisognato loro dare danari,
e molto più ancora perchè egli vi tiene soldati
dentro per guardia, li quali fanno come vogliono, e
tutto il dì fanno qualche ingiuria a quei cittadini;
che quantunque non siano cose che meritino punizione,
a loro che sono usati di vivere liberi pare assai: e
bisognerà ancora che li paghino, perchè non è
conveniente a credere che l'imperatore voglia da altri
stati trarre questa spesa ordinaria che dallo stato di
Germania. </p>
<p>Tal che si può credere da tutti che
l'imperatore generalmente è ora più odiato che non
era prima.</p>
<p>Ma mi si potria dire che par che l'imperatore ottenga
da loro per timore quel che vuole, sì che servendosi
delle forze di quella provincia, tanto gli saria se lo
facessero per amore, e tanto danno porterà a' suoi
nemici. </p>
<p>Al che rispondo che quando pur questo fosse, si
doveria però fare molta differenza dal veder che
ottenesse dalla Germania quanto volesse per timore o
per amore: perchè in un caso quelle forze sariano
durabili e perpetue, e nell'altro dureranno tanto
quanto le cose sue anderanno prosperando. </p>
<p>Ma dico poi che non vediamo finora questo, che
l'imperatore per timore abbia ottenuto quello che
vorria sopra tutte le cose: perchè se bene non
volevano il concilio, e che abbino nondimeno
deliberato di starvi, questa deliberazione è stata
tenuta dai principi solamente, che le terre non hanno
voto, ma stanno come assistenti, o più presto
auditori di quello che consigliano e determinano i
principi. </p>
<p>Inoltre questa deliberazione è sopra cosa troppo
giusta e che non si poteva negare; perchè essendo
differenza tra loro di fede, nè potendosi questa
diffinire se non per via d'un concilio, non potevan
dire di non volerlo: nè manco denegar la camera
dell'Imperio, che è tanto necessaria che senza quella
l'Alemagna è senza giudicio; il che
causa da molti anni in qua grandissimi danni e
pregiudizj a' particolari di quella provincia. </p>
<p>E però dico che bisogneira vedere che i principi di
Germania ed essa provincia concedessero, o avessero
concesso a sua maestà alcuna cosa che meritasse
essere denegata da loro, e che apportasse danno a loro
ed utile all'imperatore, e che potendo per utile o per
giustizia restare di farla, nondimeno l'avessero fatta
per timore di sua maestà; il che non s'è veduto
finora. </p>
<p>Anzi l'imperatore è proceduto e procede in molte
cose con molto rispetto; che nonostante che la dieta
rimettesse in arbitrio di sua maestà il regolare il
modo del vivere che si doveva tenere in Germania
finchè si vedesse il fine del concilio, e che sua
maestà accettasse questo carico, non ha però voluto
procedere risolutamente e da sè solo, dubitando di
qualche moto, e di concitarsi maggior odio
di costoro; ma ha richiesto alla dieta che si
eleggessero uomini da bene e dotti che trattassero
questa materia insieme con li suoi, e così fu fatto,
in modo che pare che si possa tenere che l'imperatore
abbia finora più presto perduto che guadagnato in
questa guerra: dico finora, perchè potrebbe essere
che fra poco tempo vedessino il contrario, e che sua
maestà avesse guadagnato assai. </p>
<p>Il che come io intenda dichiarerò in questo modo.</p>
<p>Due cose ha avuto in animo l'imperatore nel principio
di questa guerra; l'una, rovinare la lega di
Smalcalda; l'altra, statuire e concludere una lega di
Germania, per farsi, mediante quella, con ingegno,
monarca: nè mai ha avuto mente sua maestà di
soggiogare la Germania, sapendo quanta difficultà
abbia un principe che voglia solamente soggiogare una
città avvezza a vivere in libertà, non che una
provincia così grande.</p>
<p>La prima ha sua maestà ottenuto già molti mesi,
perchè avendo prigioni il duca di Sassonia e il
langravio capi, e nell'accordo fatto con loro e con
altri principi avendoli fatto riniunziare a ciascuna
altra lega, viene ad avere dissipato e distrutto in
tutto la Smalcadica. </p>
<p>L'altra non ha potuto per ancora sua maestà
ottenere, se bene si principiò a trattare fino in
Ulma, quando l'imperatore tornò di Sassonia; e questo
perchè l'imperatore vorria includere in essa lega la
Fiandra, e li stati suoi d'Italia, o almeno lo stato
suo di Milano, e tutto lo stato del re de'Romani, e
perchè i Germani credendo che a loro bisognerà stare
sempre in guerra, ed in continua spesa per fare grande
l'imperatore, abborriscono da essa.</p>
<p>Che l'imperatore desideri questa lega si può
comprendere dall'utile che ne trarria; che facendo la
generale di tutta Germania, e lui capo, faria sempre
da loro dichiarare che s'avessero a fare quelle guerre
che a lui paresse, nelle quali si servirebbe delle
forze della Germania tutta, che sariano grandissime;
perchè vediamo che del quarantadue, se bene quella
provincia era in tanta discordia colla casa d'Austria,
diede nondimeno per tassa, perchè andassero,
come andorno, in Ungaria per far impresa contro Turchi,
sotto il marchese Joachino di Brandemburg,
quarantacinque mila fanti, e otto mila cavalli,
non essendo in questa tassa inclusi gli stati del
re de' Romani.</p>
<p>E perchè quattro sono i principi sopra gli altri che
sua maestà vorria soggiogare e per sicurtà e per
augumento delli stati suoi, Francia, il Papa,
Veneziani, e Svizzeri, si potria servire contra
ciascheduno di questi di detta lega. </p>
<p>Non ragiono del Turco, perchè se bene quella impresa
dovrebbe principalmente essere nell'animo di sua
maestà, vediamo nondimeno ch'egli più non vi pensa;
il che dimostrano chiaramente le tregue ottenute due
volte, e ultimamente per cinque anni, avendogli
mandato suoi ambasciatori forse non con tutta quella
dignità che conveniva ad un'imperatore di
cristianità di tanto nome: e mostra gran piacere sua
maestà che il Turco le voglia osservare; che un dì
comunicandogli noi di ordine di vostra serenità li
sommarj di Costantinopoli, ove era che il signor Turco
aveva liberato e fatto accompagnare un prigione preso
in Sicilia, e ciò per osservazione delle tregue, non
si potè contenere che non dicesse che gli piaceva che
quelli che hanno cercato di disturbare queste leghe
non abbino avuto tanto potere.</p>
<p>Ma della lega di Germania sua maestà si serviria
contra li Svizzeri, li quali odia e per avere la casa
d'Austria sempre perduto con loro, e avuto molti
danni, che gli tengono ancora il contado di Habsburg,
e sotto pretesto che essendo essi Tedeschi, e
continuamente come tali connumerati da tanto tempo in
qua, dovriano essere come gli altri sotto l'Imperio
come erano prima, e perchè danno sempre ajuto al re
di Francia contro  l'Imperio e lui
particolarmente, il che gli è molto a core.</p>
<p>Ma cominciando da qual di questi gli paresse più
comodo, quando avesse stretta la lega, verria a domare
a poco a poco il mondo. </p>
<p>Ma il non l'avere ancora potuto ottenere dimostra
chiaro che sua maestà non può ora disporre de'
principi di Germania e delle città come vorrebbe. </p>
<p>Però è da dubitare, ed io no tengo per fermo, che
quel che non ha potuto ottenere finora l'otterrà
nell'avvenire, quando però egli non sia questo anno
molestato da Francia, dal Papa, da Svizzeri, e altri;
perocchè, stando in Germania armato, il tempo e
l'occasione gli daranno mille commodità e modi di
accomodare le cose e fare quello che vuole,
guadagnandosi questo principe con doni, quello con
promesse e intrattenimenti, quell'altro con minaccie
(e li principi che non averanno speranza di alcun
moto, converrà che s'accommodino ai tempi, non avendo
modo di mostrare l'animo loro), o vero pigliandoli a
strazio, come si vede che ha cominciato a fare. </p>
<p>Perchè essendo tutti principi poveri e indebitati
fino all'anima, e bisognando loro stare alle diete con
molta famiglia e però con grandissima spesa, come è
avvenuto in questa dieta di Augusta, ove il vivere fu
carissimo e per il danno che l'anno innanzi hanno
fatto gli eserciti in buei contorni, e per la
moltitudine de'principi e forastieri. </p>
<p>E l'imperatore ha ancora intrattenuto questa dieta
più d'alcun'altra; e se bene molte volte i principi
hanno pregato sua maestà di licenziarli, non ha però
mai voluto farlo, forse con intenzion di ridurli a
rimettere in mano sua tutto quello di che si tratta. </p>
<p>Ma se vedessero questi principi che le dette potenze
molestassero l'imperatore, più liberamente negariano
quello che gli paresse, e sua maestà non avria ardire
di bravare con loro, anzi si troveria senza
dubbio in guerra assai difficile, e con molta spesa. </p>
<p>Perocchè non si potendo sua maestà partire di
Germania, dubitando che non si ribellasse, e
convenendogli sempre stare armato, gli bisogneria
spesa doppia; e volendosi pure partire per venire in
Italia o andare in Fiandra, dove le fanterie sono ora
ridotte in miglior termine che non erano, gli sarebbe
necessario lasciare il re, o altra persona notabile
con molto maggiori forze di quelle che tiene ora sua
maestà, perciocchè la presenza della sua persona
importa assai. </p>
<p>E s'aggiungono le speranze di quelli principi; che io
so che essendo il mese passato stato affermato in
Augusta per lettere di certi mercanti che la lega di
qui era fatta, tre principi che si trovorono insieme
mostrorono di averne grandissimo contento, fra i
quali era il duca di Baviera: e tanto maggiormente
speravano in essa, quanto che era scritto che vostra
serenità era entrata nella lega; il che era ancor
molto a core a sua maestà cesarea, perchè
pubblicamente tutti quei cesarei dicevano non stimare
la lega del papa e Francia purchè non vi fossero
Veneziani. </p>
<p>E monsignor di Granvela disse allora a persona, che
egli sapeva che me lo riferiva, che l'imperatore amava
tanto questo stato che se tutte le terre sue se gli
volessero dare mai le accettaria; e questo per
tema che vostra serenità non entrasse in lega; e non
senza ragione, perchè avendo vostra serenità armata
superiore a quella di sua maestà, ed essendo ora il
regno di Napoli così malcontento per essere stato
tanto danneggiato e villaneggiato da quel vicerè
(e sua maestà se bene ne fu richiesta e supplicata da
tutto il regno, non l'ha però mai voluto levare da
quel governo), ed essendo così grosso numero di
fuorusciti per l'Italia, deve ragionevolmente dubitare
che quel regno si potesse perdere facilmente, e con
quello il regno di Sicilia, che sono due delle
principali colonne che sostentano sua maestà. </p>
<p>Vede poi che essendo lo stato di vostra serenità, da
terra ferma, in mezzo tra la Germania e stato di
Milano e d'altri luoghi italiani suoi, nè potendo
ella passarvi che per quello, massime avendo contro
gli Svizzeri ed i Grisoni, che sariano senza dubbio
favorevoli a questi e alla lega, bisognaria che
facesse la guerra con estrema necessità e pericolo. </p>
<p>Perchè oltra che si potrebbe da noi, volendo, uscire
in campagna, massimamente con aiuto delle genti della
lega, e vietare che un esercito cesareo passasse di
Germania in Italia, nel quale caso le cose d'Italia
restariano abbandonate; presupponendo che si lasciasse
passare, non potria sua maestà servirsi più di
questa provincia per far venire nè una banda di
fanti, nè cavalli per supplimento, come bisogna avere
a chi fa guerra; non potria servirsi di vettovaglie,
non di danari, non pur mandar un corriero ad un
personaggio, o una lettera, il che apportaria
incomodità grandissima e discontento e forse
danno notabile a sua maestà; la quale mentre
senza questo impedimento potria servirsi da quattro
provincie sue proprie d'uomini e di danari, Germania,
Fiandra, Spagna e Italia, vede che la guerra con
vostra serenità gl'impediria quasi tutto. </p>
<p>Perchè di Germania, se bene sua maestà potesse
disporre di quella provincia, resterebbe però la
difficultà ch'io ho detto del mandare in Italia le
genti, e il simile della Fiandra, perchè, per la
vicinità e confini della Francia, le genti che
venissero da quella provincia in queste parti non
potriano fare altra strada di quella che fanno
Tedeschi. </p>
<p>D'Italia non potria sua maestà servirsi d'alcuna
cosa, e massime di danari, perchè dove è la guerra
non corrono li dazj nè le entrate ordinarie, perchè
allora gli uomini delle città si partono e vanno
altrove col suo, e i contadini, la maggior parte,
massime nello stato di Milano assai mal soddisfatto
ancor lui per le molte angarie, abbandonano le case
loro, nè lavorano le terre. </p>
<p>Resta solo la Spagna, la quale avendo questo anno
dato il donativo, e spedite le corti (Scortes) non
è da credere che potesse dar molto danaro: nè potria
sua maestà aspettare genti di quei regni, perchè
l'armata di vostra serenità, unita a quella di
Francia, restaria sempre superiore a quella
dell'imperatore nel mar Tirreno. </p>
<p>Tutte queste cose si vede che fariano gran
difficultà all'imperatore in questi tempi, quando una
lega nella quale fusse questo illustrissimo dominio lo
volesse molestare; e quando ancora vostra serenità se
ne stesse da parte, dovria sempre dubitare che questo
illustrissimo domino, se non da principio, almeno dopo
si scuoprisse contro sua maestà, come già scrissi
che dicesse il Castaldo al duca d'Alva, o perchè non
vorranno vedere periclitare questo poco di lume e che
resta in Italia in mano della chiesa, o dubitando
che alla fine non potendo il papa resistere, e non avendo
altro in animo che lasciare i suoi nepoti grandi, non si
gettasse nelle braccia dell'imperatore, e gli desse tutto
quello stato per averne poi una parte per li suoi; oltra
che per la vicinità di Germania a questo stato, e
l'essere lui circondato dalla casa d'Austria, pare che
sia in maggior pericolo, e che gli debbano essere più
sospette le forze e la grandezza dell'imperatore. </p>
<p>Ma se questo anno questi principi non si muovono, e
che diano tempo all'imperatore di accomodare le cose
di Germania, e che in questo mezzo venga il principe
suo figliuolo con gli Spagnuoli che deve condur seco,
non so che rimedio avremo poi alla guerra, e alla
grandezza di Cesare. </p>
<p>E si vede che l'imperatore non attende ad altro che a
rimettere le cose sue in bonissimo termine e in
sicuro, senza avere rispetto ad alcun'altra cosa; il
che dimostra la presa di Piacenza in quel modo, senza
avere rispetto nè al genero, che l'ha servito sempre
bene e con molta spesa, nè alla figliuola e al
nipote, e non badando che pur con questo effetto si
scancellava quella fama che voleva sua maestà
avere acquistata per il passato, di non essere ambiziosa,
allegando l'aver rimesso in stato il duca di Milano,
conservato il duca di Cleves nelli stati suoi, e data la
fortezza a Fiorenza. </p>
<p>E si cancella ancora per la ritenzione del langravio;
che non l'avendo potuto ottenere altrimenti, per avere
egli sempre fuggito la prigione come la morte, l'ha
avuto con inganno, avendo promesso al duca Maurizio e
all'elettore di Brandemburgh che non saria tenuto
prigione, onde essi sopra questo promiserlo al
langravio. </p>
<p>E mostrano l'animo suo le difficultà mosse al duca
di Virtemberg, non ostante l'accordo fatto con lui, e
la consignazione delle fortezze e la sborsazione de
danari per la pena della ribellione sua: <foreign lang="lat">et tamen</foreign>
ora il re de' Romani per lo istesso peccato di
ribellione pretende levargli, come feudatario, lo
stato, e lo farà avendo l'imperatore per giudice, non
ostante che il duca sia cognato del duca di Baviera, e
che abbia un figliuolo di più di trentasei anni
maritato in una di Brandemburgh, germana del marchese
Alberto, che verria a restare senza sostanza.</p>
<p>Ma più potrà in sua maestà la comodità di quello
stato alla casa d'Austria, per essere abbondantissimo
d'uomini da guerra e di vettovaglie, e in mezzo di
Franconia, Palatinato, e Savoja; non attendendo
l'imperatore ad altro, come ho detto, che ha a
rassettare le cose sue per ogni via. </p>
<p>In questo mezzo giungerà il principe
in Italia con otto mila Spagnuoli, il quale se
bene potrà prima venire alla corte, e dare una volta
in Fiandra per vedere li stati suoi, ritornerà non
di meno per fare la sede sua in Italia, e anderà a
Napoli per accomodare quelle difficoltà, poi fermerà
la stanza sua in Milano, servendosi di lui
l'imperatore per capitano dell'esercito che vorrà
fare, restando lui in Germania, e lo dichiarerà
duca di Milano, tenendo la maggior parte de'
Spagnuoli, saranno allora venti mila, (quali saranno
mantenuti dall'imperatore di continuo angarizzando
come fa tuttavia li stati d'Italia); tal che sempre
de'Spagnuoli solo averà sua maestà un esercito in
essere, col quale sempre o farà la guerra e
distruggerà gli altri principi, o converrà al re di
Francia in Piemonte, e al papa e a vostra serenità
nelli confini dello stato di Milano essere sempre
armati in tempo di pace, dubitandosi tutto l'anno che
non sia fatto a loro delle sue terre, come al papa di
Piacenza.</p>
<p>E perchè Spagnuoli vedendosi grossi in numero, ed
essendo, come sono ladri e superbi, continuamente
dannificheranno i confini d'altri, ciò sarà
facilmente causa di guerra; ma che sarà fatta con
manco avvantaggio di quello che averebbono fatto ora
quei principi.</p>
<p>E se mentre la guerra non sarà aperta, il re di
Francia non potrà sopportare la spesa continua, non
so come potrà farlo così il papa e vostra serenità,
che io veggo annichilarsi con certezza di perdere e
senza speranza di acquistare.</p>
<p>Questo adunque credo io che sia l'intento
dell'imperatore, e che a questo attenda, e che avendo
tempo, cioè non essendo molestato, lo seguirà, e
così averà avvanzato assai in questa guerra di
Germania: che essendo molestato ora, non credo che
potesse conseguir queste cose, e in tal caso non
avrebbe avvanzato cosa alcuna. </p>
<p>E però non stimo io che sua maestà cesarea sia
ora per muover guerra in Italia, nè altrove per
questo anno; perchè fa per lui rassettare quanto gli
resta in Germania, che è terminare le cose di
Virtemberg, risolversi circa il ducato di Neuburg,
fare che il figliuolo entri in possesso pacificamente
delli stati suoi, fare quel che ha in animo per
conchiudere la lega di Germania, ordinare la camera
imperiale, e dar fine alle cose pertinenti alla fede. </p>
<p>Ma se li principi gli muovessero guerra, benchè
mostrasse alla Germania di farla sforzato, e per causa
sua per ottenere il concilio, e procurasse di ottenere
ajuto da loro, credo che allora sarebbe più
difficile, quando i Germani vedessero l'imperatore
essere molestato ed i nemici gagliardi; massimamente
che, se bene non possono negare il concilio ed abbino
detto di volerlo, non lo vorrebbono però i principi,
perchè sanno che gli converria restituire le entrate
delle chiese avute, e perchè la loro religione gli
piace più. </p>
<p>E così voglio aver dimostrato le forze che ha
acquistato l'imperatore in questa guerra, si perchè
meritano di essere molto considete, sì perchè
essendo tanto congiunte con quelle del re de' Romani
per l'unione degli animi e fraternità loro, non mi
pareria di aver ben potuto dimostrare quanto possa
esso serenissimo re, se non avessi mostrato quanto possa
l'imperatore. </p>
<p>Non mi estenderò per ora nelle cose di Germania e
degli altri stati suoi, che dagli oratori che sono
stati e saranno appresso sua maestà cesarea, vostra
serenità l'ha intese e intenderà particolarmente,
non intendendo io ragionare di quelle cose le quali
non appartengono alla mia legazione. </p>
<p>E questo voglio che basti intorno questa materia.</p>
<p>Vengo ora a esporre in poche parole le qualità del
corpo del serenissimo re dei Romani, il che
congiungerò con li figliuoli e corte sua; poi
ragionerò dell'animo di sua maestà, e qui farò fine
alla mia Relazione.</p>
<p>Il re Ferdinando nacque in Spagna a'
10 marzo 1523, e fu allevato in quel
regno fino alla età di quattordici anni; quando
volendo Carlo, che era nato ed allevato in Fiandra,
andare a pigliare il possesso della Spagna che
s'aspettava a lui, fece venire il fratello in Fiandra, e
partirono gli stati patrimoniali; e Ferdinando venne nel
1521 a governare li stati suoi, cioè
l'arciducato d'Austria.</p>
<p>È ora il serenissimo re di età d'anni quarantacinque. </p>
<p>È piccolo di persona più presto che no; ha la testa
asciutta; di pelo tira al rosso; porta li capelli
distesi; ha la fronte mediocre; le ciglia grandi; gli
occhi non molto negri, ma nel resto belli e vivi; ha
le guancie nel principio alquanto rilevate, e che poi
fanno un poco di concavità; il naso grande e un poco
acquilino; le labbra grosse e rivolte in fuora; ora,
dopo la morte della regina, porta la barba, che è del
medesimo colore de' capelli, piuttosto lunga, con
mostacchi grossi; nella faccia è alquanto pallido; ha
il collo lungo, e in tutto il corpo è assai scarno;
in modo che a considerare i membri suoi ad uno ad uno sono
giudicati brutti, ma tutti insieme, per la vivacità degli
occhi e prontezza dell'ingegno e della lingua, chi pratica
alquanto sua maestà la giudica uomo che può comparire fra
gli altri. </p>
<p>È forte del corpo, e fa fatica assai, e va contro un
porco cinghiale sia quanto si vuol grande e lo
ferisce; e ne amazza assai, e così fa degli orsi e
altri animali. </p>
<p>È del corpo sanissimo e non ha mai avuto malattia di
momento da molti anni in qua.</p>
<p>Vive regolatamente, e non cena quattro dì della
settimana. </p>
<p>Si leva sempre molto a buon'ora, sì che bisogna, chi
vuole accompagnar l'inverno sua maestà, come ho fatto
io, sempre essere a palazzo un'ora innanzi giorno.</p>
<p>Fa esercizio assai, perchè dall'ora ch'egli si leva
fino a quella che va a letto, non siede mai, se non
quando mangia, e va spesso alla caccia ed a cavallo,
sì che dimostra dovere avere lunghissima vita.</p>
<p>Prese sua maestà per moglie, l'anno del
1521, la regina Anna figliuola di
Ladislao re d'Ungheria e di Boemia, e sorella del re
Lodovico, il quale all'incontro prese per moglie
Maria sorella dell'imperatore e di questo re, che
è ora governatrice delle Fiandre. </p>
<p>La regina Anna è stata sempre bellissima donna e di
animo e di corpo, e tanto amava il re e il re lei, che
sono stati, per ventisei anni che vissero insieme,
esempio di un vero matrimonio. </p>
<p>Ha partorito al re quindici volte bene; dei quali
parti vivono dodici figliuoli oggidì, tre maschi e
nove femmine, tutti generalmente belli. </p>
<p>La prima che essa partorì fu Elisabetta, l'anno del
ventisei, che fu maritata nel figliuolo del re di
Polonia, e morì, sono tre anni, senza lasciare di sè
eredi. </p>
<p>Il secondo fu Massimiliano, che finirà, al primo
d'agosto che viene, ventun'anni; è giovine di buona
speranza, ed è stato alla guerra del quarantaquattro
in Francia.</p>
<p>È assai grande di corpo e scarno, di bell'aspetto,
sano della persona, e tiene assai della natura
dell'imperatore, contraria a quella del padre, perchè
non ragiona molto, serva la sua dignità, e pare che
disegni cose grandi: e quando fusse stato allevato da
uomini valorosi che avessero ragionato seco di guerre,
e lettogli le istorie, che sono veramente lezioni e
studj da principi, credo che si saria potuto aspettare
ogni gran riuscita da lui; ma il re ha atteso a farlo
praticare con uomini che gl'insegnino buoni costumi, e
lo guardino dai disordini e non altro, in modo che mi
pare che più abbia mancato l'educazione che la
natura.</p>
<p>Cavalca bene e giostra ancor bene; nel resto non
attende se non a cose di polvere e di artiglierie
piccole, tirando spesso di archibuso e di balestra. </p>
<p>Ragiona, oltra la lingua tedesca, che è la sua
naturale per essere nato in Vienna, la boema, la
latina, la francese, la spagnuola e l'italiana, ma
queste tre ultime non molto bene; pur tanto che
intende ed è inteso.</p>
<p>Desidera assai di comandare, e difficilmente si
lascia governare, di che il re sente dispiacere; e si
crede che, presa in moglie la figliuola
dell'imperatore, sua maestà gli darà una provincia
da governare, il che sarà alla venuta del principe
don Filippo, che conduce la principessa, la dote della
quale s'intende che sarà o nulla, o trecento mila
scudi.</p>
<p>Succederà dopo la morte del padre nei regni di
Ungaria e di Boemia, con le provincie attinenti; le
quali, perchè confinano con il signor Turco, saranno
bella materia di farconoscere il suo valore. </p>
<p>Quando gli ho ragionato della serenità vostra, mi ha
mostrato di amarla;ma non si può far fondamento sopra
le parole di quella età, e non avendo il maneggio
nelle mani. </p>
<p>E questo basti quanto a Massimiliano; che per essere
primo e in questa età, io ho voluto dirne queste
poche parole.</p>
<p>A lui segue Anna, di anni venti, la quale fu maritata
dui anni sono in Ratisbona al duca di Baviera.</p>
<p>A questa segue Ferdinando, di età di anni
diciannove, il quale sarà arciduca d'Austria; perchè
se bene gli stati patrimoniali si sogliono dividere
generalmente, e che però a Massimiliano ne
toccherebbe una terza parte, l'imperatore o però che
rinunziasse la parte sua a Ferdinando, restando a lui
li regni. </p>
<p>Esso Ferdinando è assai simile di volto al padre, se
bene per essere giovine e alquanto meglio formato
della persona è tenuto per bello.</p>
<p>È piacevolissimo, e di buona natura, e ragiona
volentieri. </p>
<p>Sta in esercizio di caccia e di palla e di altre
cose, ma manuali, e saria amico di pace a giudicio di
ognuno. </p>
<p>È stato un tempo in corte dell'imperatore, e
intravenne nella guerra di Francia del
quarantaquattro, e poi in questa di Sassonia. </p>
<p>Ragiona tutte le lingue, come Massimiliano; e in
conclusione si fa comparazione assai di natura da
Massimiliano all'imperatore, e da Ferdinando al re; e
veramente sono simili quasi in tutte le cose che
cascano in considerazione.</p>
<p>A Ferdinando segue Maria di anni diciassette, la
quale fu maritata, già due anni sono, in Ratisbona,
al duca di Cleves; e a questa ha dato, come a tutte le
altre, non più di centomila fiorini renensi di dote,
che sono sessantamila scudi; sebene al duca di Cleves
l'imperatore
concesse sei mila scudi all'anno sopra il ducato della
Gheldria, che si disse che fu per conto di questa dote.</p>
<p>Restano poi, che ancora non sono maritate, sette
figliuole di sua maestà; della quali la prima, che è
di sedici anni, è promessa al principe di Piemonte;
ma si crede che le nozze non seguiranno per essere
quel signore senza stato e in mal termine di
recuperarlo.</p>
<p>L'altra, Caterina, che avrà presso a quindici anni,
è promessa al duca di Mantova, e fra due anni pensa
sua maestà di mandarla a marito.</p>
<p>L'altre sono da cinque anni fino ad uno, che restano
per allogare quanti principi saranno al tempo loro, e
stanno in Inspruch; e con loro insieme Carlo, terzo
figliuolo maschio, di età di anni otto, e putto di
buonissima speranza, e che dimostra grandissimo
ingegno, il quale sarà conte di Tirolo.</p>
<p>La corte di sua maestà sarebbe assai regale e piena
di servitori, quando tutti quelli che il re paga
fussero insieme; ma ha il re li suoi servitori,
Massimiliano li suoi, e così anco Ferdinando e quelli
che sono in Inspruch: oltra che da qualche anno in qua
non si è mai trovato col re più di un figliuolo; e
anco la morte della regina ha scemato la corte di
uomini e di donne.</p>
<p>Nondimeno quelli della provincia dove si trova sua
maestà l'aggrandiscono; perchè per solito quando un
re va in Boemia, li baroni e nobili di quel regno, o
la maggior parte, si lasciano vedere alla corte: e
così in Slesia, in Austria e in tutte le altre
provincie. </p>
<p>Ma perchè non mi pare che s'abbia a considerare
tanto il numero dei servitori di un re, quanto la
qualità degli uomini, dico che in questo mi pare che
la corte del re Ferdinando sia poverissima, perchè
non solo non vi è numero di uomini segnalati e di
consiglio o maneggio di stato e di guerra, ma siami
lecito dire il vero, non ve n'è pure uno.</p>
<p>Quattro sono i gradi principali di quella corte,
maggiordomo, gran cancelliero, maresciallo, e
cavallerizzo maggiore; oltra gli altri gradi onorevoli
che si danno in corte, e quello di generale, e di
membro del consiglio secreto.</p>
<p>Maggiordomo di sua maestà fu ultimamente il signor
Leonardo di Felz, il quale fu ancora generale di sua
maestà; ma dopo la morte sua, che fu nel
quarantacinque, il re non ha avuto a chi dare questo
carico.</p>
<p>Gran cancelliero soleva essere il cardinale morto dì
Trento, dopo il quale tuttavia vaca quel luogo, come
quello del maggiordomo, e per ora si serve di don
Joannes per vicecancelliero.</p>
<p>È maresciallo di sua maestà, da poco tempo in qua,
il signore di Transen, che è del contado di Tirolo,
cognato di questo cardinale di Trento; il quale non fu
mai più alla guerra, nè mai in corte, in modo che
gli bisogna imparare e l'uno e l'altro quando
fa di bisogno, e non è tenuto uomo da maneggio di
corte.</p>
<p>Cavallerizzo maggiore di sua maestà è, già da
molti anni, il signor don Pedro Lasco, gentiluomo
spagnuolo.</p>
<p>Ha sua maestà inoltre, che entrano nel consiglio
secreto, il Salamanca, tenuto uomo di maneggio, e l'
Hostman, il quale è uomo di molto intelletto ed
eloquente, come dicono, nella lingua tedesca; uomo
accorto, e che, per essere già stato tesoriero di sua
maestà, ha grandissima pratica delli stati suoi: ma
non è però uomo di guerra, nella quale non ha mai
praticato; nè ha molto esercizio nei maneggi, per non
essere stato in altra parte del mondo; ma conoscendo
la natura del re, ed avendo a mente le cose sue, ed
essendo di vivo ingegno per natura, è stimato da sua
maestà, e riputato da tutta la corte, e
veramente è il miglior uomo che abbia il re.</p>
<p>Il grado del generalato fu commesso da sua maestà,
già un anno e mezzo, al signor conte Niccolò Salm,
signore onorato e cortese, ma che non ha pratica di
guerra. </p>
<p>Una volta che l'imperatore fu in Provenza ebbe egli
carico di alquanti cavalli, e si portò bene nel
condurre per ordine, e spese tanto del suo che restò
sommamente obbligato, ma non gli occorse però di fare
l'azione alcuna. </p>
<p>Un'altra volta fu luogotenente di Rocchendolf in
Ungaria, il quale luogo gli concesse per essere suo
nipote; ma quando i Turchi vennero, egli volse venire
a ritrovare il re, nè più volse ritornare al campo:
di modo che ognuno lo giudicò, come era, timidissimo. </p>
<p>Tuttavia sua maestà, per non avere altri, gli ha
dato questo carico; ma venendo fazione si teme assai
di lui.
Questi sono i principali personaggi che ha sua
maestà in corte. </p>
<p>Ha bene alcuni che sono suoi feudatari di qualche
stima, come il Castelalto, che ha in Trento, reputato
buon soldato; ma è vecchio, nè vuole, nè più può
affaticarsi. </p>
<p>Vi è il conte Battista di Lodrone, uomo di anni
sessantatrè, ma assai gagliardo. </p>
<p>Questo è stato in molte guerre come colonello, e
credo che sia buon soldato, ma non però di quegli
intelletti vivi che saria bisogno in Ungaria.  </p>
<p>Il Torre di Gradisca fu già in qualche
considerazione, ma la mala riuscita che ha fatto in
Slesia e altrove l'ha ridotto in poco credito; oltra
che è vecchio e stroppiato dalla gotta.</p>
<p>Questi sono tutti gli uomini che ha potuto avere sua
maestà da tutti li suoi stati; e forse non è per
averne dei forastieri: perchè oltra che ogni nazione
è mal voluta nella corte fuor che i Tedeschi, essi
poi non vogliono obbedire ad altri che non siano della
nazione loro.</p>
<p>Nè mi estenderò a parlare della corte, e perchè
l'ora è tarda, e perchè non mi pare necessario; se
non che io dirò in somma, che, oltra il consiglio
secreto, ha sua maestà dui consigli; l'uno di corte,
nel quale rimette ordinariamente tutte quelle cause
che estraordinariamente gli vengono innanzi; e in
questo non è numero prefisso di consiglieri, e ora
sono in tutti diciassette, se bene non si ritrovano
mai tutti insieme; e giudicano queste cause
diffinitivamente. </p>
<p>Vi è il consiglio della guerra a presieduto dal
maresciallo, il qual consiglio è più tosto per
trovar modo di eseguire quanto il re ha determinato,
che per altro. </p>
<p>E vi è il consiglio della camera, ove si consulta
del danaro. </p>
<p>Paga sua maestà i gentiluomini e officiali suoi a
ragione di tanti cavalli per uno, e per ogni cavallo,
ogni mese, dieci fiorini renensi; ed eccetto questi
primarj, pochi sono che abbiano più di quattro
cavalli. </p>
<p>Aveva il re ordinariamente per guardia della sua
persona sessanta arcieri a cavallo armati alla
leggiera, i quali, quando sua maestà cavalca, portano
aste che hanno un ferro simile a un coltellaccio, e...
alabardieri; ma in questa guerra sua maestà ha
cresciuto gli arcieri al numero di cento cinquanta. </p>
<p>Tirano questi e dodici e quattordici fiorini al mese
di provvisione, e gli alabardieri otto. </p>
<p>E questo basti quanto alla corte.</p>
<p>Resta ormai ch'io ragioni solamente delle qualità
dell'animo di questo principe, le qual in vero sono
tali che non possono essere se non grandemente lodate,
perchè di virtù intellettuale e morale l'ho
ritrovato che ne ha tanta parte, che io credo rare
volte si trovi altrettanta in un principe.</p>
<p>Quanto all'intellettuale, è di buono ed acuto
intelletto; ragiona bene in lingua spagnuola, tedesca,
latina e italiana; risponde presto, e argomenta; sa di
ogni cosa un poco, e ha sempre piacere di domandare e
parlare, e, quello che importa, ha buonissima memoria;
si diletta di cose d'artificio, massime d'artiglieria,
e ne fa professione particolare; è grandissimo
negoziatore, e fa ogni cosa, e tutto passa per le mani
sue, e non vi è alcuno oratore, sia che si voglia,
che negozj con altri che con sua maestà. </p>
<p>E se un povero contadino vuol supplicare
sua maestà, vuole che la supplica si dia a
lui: e quando va a messa o a desinare, se qualche
povero uomo vuol dire cosa alcuna, il re si ferma e
l'ascolta, e poi rimette la causa come gli pare. </p>
<p>Ma questo volersi impedire in ogni cosa forse è
causa che il più  delle volte le spedizioni sono
tardi. </p>
<p>Sua maestà consulta assai; ma, se bene è di
buonissimo intelletto, si riporta però molte volte
alli suoi, onde nascono spesso tristissime
deliberazioni.</p>
<p>Quanto alle virtù morali, sua maestà è
religiosissima, nè mai ha mutato il vero culto di
Dio. </p>
<p>Ogni dì subito che è fuori di letto, dice più
volte la corona della madonna; ode ogni giorno la
messa, e dice l'offizio ogni dì di festa, e la
vigilia ode il vespero, e almeno una predica, ma molte
volte due. </p>
<p>Si confessa e comunica due e tre e quattro volte
l'anno; e finalmente non si vede in sua maestà segno
alcuno, se non di vera religione. </p>
<p>E per seguire nelle virtù morali, dico che è
giusto, e per tale tenuto da ognuno; e se si vede
nascere alcuna ingiustizia, ella non procede da sua
maestà, ma dai suoi ministri, che male informano. </p>
<p>È di animo forte, il che se bene non si è potuto
conoscere in cose di guerre dove abbia corso di molti
pericoli, si è però veduto nella morte della
figliuola, nella morte della regina, ch'egli amava
più di sè stesso, e in molte rotte che ha avuto,
massime in Ungaria. </p>
<p>È temperato, come ho detto di sopra, nella regola
della vita sua; oltra che è ferma opinone che mai
abbia avuto a fare con altra donna che con la regina,
nè innanzi, nè dopo la morte sua.</p>
<p>È liberale; il che chiaro si dimostra per la
qualità dei suoi servitori, che sono la maggior parte
ricchi, e sua maestà povera: ed è per questo che non
si possono vedere opere tali, che possiamo
ancora attribuire a sua maestà la virtù in tutto
della magnificenza; perchè in nessuna delle sue
città egli ha palazzi o fabbriche tali che si
convenghino a un tanto principe, e simil cosa si dica
degli ornamenti di casa; lo che avviene per non avere
mai danari d'avanzo.</p>
<p>È sua maestà mansueta, e rarissime volte si vede in
collera.</p>
<p>È affabile tanto, che quasi è troppo, perchè
ragiona con tutti con una dimestichezza troppo grande;
in modo che non serva in tutto la reputazione di re.</p>
<p>Volentieri lauda le cose e consente volentieri che
siano laudate.</p>
<p>E veridico ed osservante della sua parola, e delle
promesse.</p>
<p>Ch'ei sia magnanimo non occorre regionarne, perchè
essendo pervenuto a quella dignità, e dovendo essere
imperatore, non occorre che aspiri ad altro; e delle
altre condizioni che si richiedono ad un magnanimo ne
abbiamo in parte trattato.</p>
<p>Ma io non tacerò già che una delle parti principali
che si richiedono ad esser tale, cioè lo scordare le
ingiurie ricevute, non credo che l'abbia sua maestà,
nè lo credono gli altri; perchè se qualche principe
l'ha ingiuriato altre volte, egli non si scorda quella
ingiuria , e se potesse si vendicaria: il che se bene
si deve considerare in verso tutti i principi, per
sapere che animo ha sua maestà verso ciascheduno,
voglio averlo detto prima principalmente per questo
illustrissimo dominio, dal quale sua maestà si tiene
offesa per la causa di Murano, di che ragionerò poi.</p>
<p>Ora quanto all'animo suo verso gli altri principi del
mondo, dico che quanto a quelli che non confinano con
gli stati suoi, tanto li ama o non ama, quanto è
l'animo dell'imperatore in verso di loro; che, poichè
si vede chiaramente ch'ella non fa nè vuole
se non quanto è il volere del fratello, si deve anco
credere che l'animo de' principi verso del re sia tale
quale verso l'imperatore: il che voglio intendere non
solo de'principi suoi di Germania, ma di Germania
ancora. </p>
<p>Ben è vero che per essere questo re di natura così
benigna, negozia coi principi di Germania molto
famigliarmente e non da superiore, ma da compagno; in
che vedendolo essi tutto contrario di natura
all'imperatore, dimostrano di amare più sua maestà
regia: ma all'incontro quanto ciò gli acquista di
benevolenza, tanto gli leva di reputazione e di
rispetto.</p>
<p>E quanto ai principi confinanti, lasciando stare
quelli dei quali ho ragionato di sopra in particolare,
dico che dalla parte verso levante confina col re di
Polonia, col quale se bene ha stretto parentado, per
essere stato questo re Gismondo fratello del padre di
Ladislao d'Ungaria, che fu padre della serenissima
regina, non vi è però buona amicizia nè dall'una
nè dall'altra parte, per le cause che dirò poi
comuni all'imperatore ed al re Ferdinando: alle quali
si aggiunge che la regina di Polonia odia grandemente
il re de' Romani rispetto alla figliuola che già
maritorno al re Giovanni d'Ungaria, per essere stata
quella molestata dal re de' Romani dopo la morte di
suo marito, come è detto di sopra; onde pare a loro
che il re sia stato causa che quella loro figliuola
non sia vera regina d'Ungaria, e così il nipote. </p>
<p>E questa medesima a causa fa che il re Ferdinando
odia il re di Polonia, perchè gli pare che la
figliuola doveva contentarsi di
avere l'equivalente dei beni patrimoniali in altri
paesi sicuri e quieti, che in Ungaria; e che loro
sieno stati causa che sua maestà non abbia Buda nelle
mani, e non sia padrone della Transilvania, che
importa assai.</p>
<p>Successe un'altra cosa, che esacerba assai l'animo
del re de'Romani; perchè avendosi trattato di dare la
prima sua figliuola al figliuolo unigenito del re di
Polonia, e dubitando sua maestà e la serenissima
regina, e di avere sempre quel regno parziale,
deliberorno di fare il matrimonio.</p>
<p>Ma mandata la figliuola in Polonia, cominciorno
subito a lamentarsi che ella non era ben trattata
dalla regina, e poi, passato poco più di un anno,
ella morì non senza opinione di violenta morte, se
bene questo è creduto da pochi.</p>
<p>Ma questo fu di tanto dispiacere al re e alla regina
di buona memoria, come quelli che giudicavano essere
stati causa della sua morte, che sono sempre poi stati
giudicati di mal animo verso quel re e regina.</p>
<p>Le cause poi che sono comuni al re de'Romani ed
all'imperatore sono due.</p>
<p>L'una è per il ducato di Prussia il qual soleva già
essere sottoposto al gran maestro dell'ordine
Teutonico, che si chiamava il gran maestro di Prussia,
e portava la croce bianca; e gran maestro era già il
marchese Alberto di Brandemburgh vecchio.</p>
<p>Il quale, fatto luterano, e desideroso di maritarsi,
si accordò col re di Polonia, il quale accettò che
si facesse padrone della provincia concedendogliela in
ducato, come feudo di Polonia: il che è avvenuto
contra l'onore ed utile dell'Imperio, le cui provincie
non si possono nè alienare nè mutare; e la provincia
del gran maestro era provincia
d'Imperio: per il che sua maestà cesarea mise in
bando imperiale questo duca Alberto.</p>
<p>L'altra causa è il ducato di Moscovia; il quale
essendo vacato gli anni passati per la morte di quel
duca senza eredi, e dovendosi per diritto dell'Imperio
all'imperatore, il re di Polonia, per essere quella
provincia contigua al suo regno, ne entrò in possesso
e se la gode.</p>
<p>Queste cose sono causa che l'imperatore abbia mal
animo contra il re di Polonia; ma la lontananza di
quel regno dalli stati di sua maestà cesarea, e gli
aiuti che in ogni caso potria avere il re,
specialmente dal Turco, e la speranza ch'essa ha che,
quando che sia, possa la cristianità servirsi
all'incontro di quelle forze contra gl'infedeli, fa
che non abbia fatta ancora deliberazione alcuna; oltra
che il re di Polonia ha grandissimi parentadi in
Germania, per avere maritato cinque sorelle nei primi
principi di Germania, e una figliuola al marchese di
Brandemburg elettore.</p>
<p>Il re di Polonia è gran re di paesi, perchè ha la
Polonia e Russia, la Moscovia, e si può servire della
Prussia. </p>
<p>Ma questi suoi paesi, così come hanno grandissime
campagne, così hanno poche città; e fuor che
Cracovia in Polonia, e Vilna in Lituania, non ha
città che fra noi non fusse giudicata, a giudicio di
ognuno, mediocre castello. </p>
<p>Ha però questo re molti vassalli, e vogliono
Polacchi che sua maestà faccia cento cinquanta mila
cavalli. </p>
<p>Ma chi ha praticato quel regno dice che ne può fare
intorno a settanta mila solamente; dei quali, venti
mila sono assai buoni, il resto piccoli, e gli uomini
mal armati: quali tutti sono obbligati a difendere il
regno.</p>
<p>Ha il re intorno a scudi dugento cinquantamila
di entrata; di più le minere del piombo e del sale,
che sono tutte di sua maestà, e di più dieci mila
della trementina, e del mele e cera che fanno le api in
sugli alberi. </p>
<p>Ha guerra il più delle volte o con Tartario con
Vallacchi, o con Moscovi. </p>
<p>È in età decrepita, nè può più operare cosa
alcuna; ma la regina Bona, che è di casa Sforza e
duchessa di Bari, e tiene che il ducato di Milano si
aspetti a lei, è donna di grandissimo intelletto, e
governa ogni cosa. </p>
<p>Il figliuolo ha il nome del padre, Gismondo; è di
anni trenta, senza figliuoli, e per ancora non
maritato dapoi la morte della moglie che ebbe, e non
è uomo di molta speranza. </p>
<p>Insomma fra il re di Polonia e il serenissimo re
Ferdinando non è se non odio; ma se la passano in
cerimonie e belle parole.</p>
<p>Segue per confini il signor Turco da levante, per
l'Ungaria, e per tutte le provincie verso mezzo
giorno, dell'animo del quale verso il re, e di quello
del re verso lui non mi occorre ragionare, perchè si
sa che sono naturalmente inimici, e che finalmente
bisogna o che l'imperatore lasci stare tutte le altre
cose ed attenda all'impresa d'Ungaria (la quale, per
universal giudicio, sarà riuscibile se sua maestà
avrà l'aiuto di Germania),o che il signor Turco, ogni
dì avvanzando qualche cosa, finalmente si metta
nell'Austria e nella Moravia, e riduca il re
particolarmente, e generalmente tutta la Germania a
mal partito. </p>
<p>Ma si vede nondimeno che l'imperatore abbonda molto
più a trovar modo di non far quella impresa che a
farla, avendo mandato ambasciatore suo al Turco forse
non con tutta quella riputazione che si richiederia in
un imperatore de'cristiani così potente: ed
ultimamente ha fermato la tregua per cinque anni, e
vuole osservarla, e ha grandissimo piacere che
il Turco voglia fare il medesimo; onde io non so quel
che si possa sperare in questa materia.</p>
<p>Resta solo che io ragioni dell'animo di sua maestà
verso questo illustrissimo domino, e come quello che
è annumerato fra li principi, e come confinante di
sua maestà: la quale desidererei poter dire che fusse
intrinseca amica e benevola di vostra serenità. </p>
<p>Ma non potrei farlo con verità, secondo che io
credo, perchè se bene mentre che io sono stato in
quella corte, io abbia avuto tutti quei favori e
dimostrazioni di amore, da sua maestà in particolare
e da tutti in universale, che si potesse mai
desiderare, e che quei di corte m'abbiano sempre molto
onorato ed accarezzato, questo procede non solo
perchè l'uomo di corte e i principi non giudicano
essere obbligati mostrare di fuori quello che hanno di
dentro, ma anco perchè non gli ho dato causa di fare
altrimenti, anzi ho provato di guadagnarmi sempre
l'animo di sua maestà, e di tutti quelli di corte con
servitù e cortesia. </p>
<p>Ma invero giudico che sua maestà, con tutti quelli
di corte, non abbia punto buon animo verso questo
illustrissimo dominio, e che da lei si possa più
presto in una occasione aspettare discordia e guerra,
che concordia e pace: e questo credo che proceda da
due cause generali e da due particolari. </p>
<p>Le due generali credo che siano, l'una che i principi
naturalmente odiano le repubbliche per molte ragioni
che sono superflue a dirsi; l'altra è l'essere
confinante, onde nascono delle inconfidenze, come è
consueto, le quali trovando l'animo del principe
inclinato per natura a portare odio alle repubbliche,
l'accrescono ogni volta maggiormente: nè a queste due
parmi che si possa rimediare. </p>
<p>Le due particolari credo che siano, l'una de' ministri
di sua maestà, i quali sono tedeschi o spagnuoli; e l'una
e l'altra di queste nazioni odia la nazione italiana, e
fra questa la serenità vostra maggiormente; e sempre che
possono non mancano di ragionare e fare officj contrarj alla
pace, il che ho conosciuto espressamente più di una
volta. </p>
<p>Ma vi è un'altra sorta di servitori e cortigiani del
re, quali sono mezzo tedeschi e mezzo italiani, i
quali sono peggiori degli altri; e ciò forse o
perchè il principe non li abbia in sospetto per
essere italiani e confinanti, o perchè rispetto ai
confini nasca qualche volta la causa di questo odio. </p>
<p>Questi sono i Madrucci, i conti di Lodrone, i conti
d'Arco, e similmente i Della Torre del Friuli, ed
altri. </p>
<p>Li Madrucci sono il signor Gaudenzio con due
figliuoli, il cardinal di Trento e il signor Niccolò
colonnello dell'imperatore, che hanno i beni patrimoniali
nel contado di Tirolo. </p>
<p>Questi, come ho detto, hanno malissimo animo contro
vostra serenità, e il cardinale fra gli altri l'ha
dimostrato, quando venne a Roma per conchiudere la
guerra col papa contro luterani. </p>
<p>E un giorno quando eravamo col campo sotto
Vittemberg, e che fu concluso l'accordo col duca, e
che la terra si rese, il signor Niccolò disse,
ragionando con un italiano amico mio che me lo
riferì:- <hi rend="italic">Dio volesse che così fusse in mano
dell'imperatore lo stato dei Veneziani</hi>-: il che
dimostra assai chiaramente il mal animo che
hanno verso questo illustrissimo dominio. </p>
<p>I Lodroni pure sono molti, e la maggior parte servono
attualmente sua maestà; perocchè il conte Battista
con tutti li suoi quattro nipoti la servono come
soldati, il conte Gismondo è cavallerizzo del
principe Massimiliano, il conte Luigi di Ferdinando. </p>
<p>Le terre di questi confinano con vostra serenità
nelle parti massime del Bresciano e verso
il lago. </p>
<p>Solevano già un tempo essere amicissimi e servitori
di questo illustrissimo dominio; e il primo che si
mostrasse affezionato fu il conte Paris da Lodrone, il
quale, nelle guerre che ebbe questa eccellentissima
republica con gli ultimi Visconti duchi di Milano e
poi con lo Sforza, soccorse più volte, e fece genti
in favore di vostra serenità, combattè con l'inimico
e lo ruppe, ma poi fu rotto: e allora venne a Venezia
e fu onoratamente ricevuto, e gli fu assegnato mille e
cinquecento ducati all'anno di provvisione a lui ed
alli suoi eredi, quali hanno sempre goduto dopo la sua
morte fino al 150915090000}, quando il conte
Antonio di Lodrone, che fu fratello del conte
Battista presente, si mostrò parzialissimo
all'imperatore Massimiliano, e fece molto contro
vostra serenità, e lo seguitorno molti altri
de' suoi. </p>
<p>Allora gli fu levata la provvisione, e sono da poi
restati al servizio della casa d'Austria, e con
quell'animo che può pensare vostra serenità.  </p>
<p>Però se bene alcuni non meritino riguardo per le
operazioni loro, alcuni però dimostrano, e
massimamente il conte Luigi, di amare vostra
serenità. </p>
<p>Questi ha per moglie una figliuola del magnifico
messer Matteo Avogadro, e un giorno, ragionando della
provvisione, si lamentò meco dicendo che a lui e a
suo fratello toccava la quarta parte, e ch'essi non
operorno mai alcuna cosa contro la serenità vostra. </p>
<p>Di quelli d'Arco vi è il conte Felix che fu in
Carignano col signor Pirro Colonna, e non sta in
corte; ma vi stanno il conte Scipione trinciante di
sua maestà, e il conte Pirro... di Massimiliano. </p>
<p>Sono giovani di buona speranza, e non mancheranno in
ogni occasione fare un debito loro verso la casa
d'Austria. </p>
<p>I conti della Torre sono due: il signor Francesco
capitano di Gorizia, e il signor Niccolò capitano
di Gradisca; e questo è in più professione di odio e
inimicizia verso questo illustrissimo domino. </p>
<p>E quando era in Vienna, l'anno passato, non potendo
partirsi di casa per la gotta, spesso ragionava di
questo, e teneva conclusione che l'impresa che potesse
fare un re in Friuli non saria difficile, e che si
dovria fare, e simili parole; di che io mi ricordo in
quel tempo avere scritto più volte agli
eccellentissimi signori capitani di quelle parti.</p>
<p>Costoro sempre si dolgono al re che vostra serenità
non lascia navigare li suoi, e simili altre cose colle
quali esacerbano quanto possono l'animo di sua maestà. </p>
<p>L'altra causa particolare del mal animo di sua
maestà verso questo illustrissimo dominio è il fatto
di Murano del quale mai non ragiona che non si senta
mutar tutta, e non vuol sentire alcuna ragione in
difesa, e dice: - <hi rend="italic">Non occorrono ragioni: la cosa è
troppo chiara: m'è stato fatto torto manifesto; che
oltra che lasciaste soccorrere Murano, quand'anco con
tutto il soccorso non si poteva tenere più che otto
giorni, vi feci intendere che voi non ve ne
impacciaste, e voi lo voleste avere; e quando dicevate
che lo pigliaste perchè il Turco
non lo avesse, vi ho offerto di darvi li vostri
danari, e voi non l'avete voluto dare.</hi> </p>
<p><hi rend="italic">Queste sono operazioni da amici, eh! non avete modo
di difendervi.</hi>- </p>
<p>E questi ragionamenti usava quando trattai questa
materia d'ordine di vostra serenità; e che il re
propose il partito di dare in pegno Murano, e poi si
contentò di una parte del territorio, e vostra
serenità voleva le sei ville, di che non ebbe ripulsa
palese, se non che sua maestà voleva
informarsi. </p>
<p>E due volte da poi, avendo io risposto a tutte le
opposizioni che mi faceva sua maestà, gli ricordai la
risposta che mi promesse di dare, <foreign lang="lat">et tamen </foreign> non
l'ebbi mai se non ultimamente, ch'ella mi disse che
gli faceva bisogno ritrovarsi con li suoi di quei
paesi; a tal che questo resta in animo di sua maestà,
la quale quando ragionava di questo diceva: - <hi rend="italic">Se
quei signori s'accomoderanno al pegno, io vi prometto
che ancora gli sarò buon amico, e tutte le cose che
mi han fatto metterò per non fatte</hi>-. </p>
<p>Per il che vuole inferire che non ci accomodando
così non ci sarà amico, nè si scorderà delle
offese; e quando io dimostrai a sua maestà che vostra
serenità non avvanzava cosa alcuna a far questo, ma
vi perdeva bene assai, sua maestà mi rispose che non
mi doveva parere poco guadagno l'avanzare nell'animo
suo; dal che si conosce chiaramente qual sia l'animo
suo. </p>
<p>A queste due ultime cause che io ho espresso, mal si
potria ancora trovare rimedio, se bene io credo che
quando i nominati fanno qualche officio palese, come
fu quello del cardinale di Trento, saria a proposito
lasciarsi intendere che questo illustrissimo domino è
mal soddisfatto di quell'ufficio; che forse vi
penserebbero sopra un'altra volta. </p>
<p>E alla cosa di Murano non veggo altro rimedio che
lasciar correre il tempo, il quale dimostrerà quel
che ora non possiamo vedere. </p>
<p>Il pigliarlo in pegno è con manifesto pericolo di
perderlo col tempo, perchè questa fissa opinione del
re glielo faria, se bene con danno suo, ricuperare.</p>
<p>Il lasciarlo non giudico nè utile nè onorevole,
oltra che non si fariano più tacere quelli che ne
ragionano, che sempre l'adurriano per esempio; e l'averlo
tolto giudicheranno sempre mal animo, ed il lasciarlo
giudicheriano viltà.</p>
<p>Nè v'è molto da temere, perchè non è verosimile
che il re facesse, in qual si voglia occasione, alcun
moto contro vostra serenità senza consenso e aiuto
dell'imperatore.</p>
<p>E l'imperatore non deve avere questo animo per molte
cause; e perchè sua maestà cesarea ha dimostrato di
accettare le ragioni di vostra serenità per buone, e
perchè sa molto bene che l'impresa contro vostra
serenità ha grandissime difficultà, anco perchè non
potria pensare di avere a fare con vostra serenità
solamente, ma forse con più d'uno ancora.</p>
<p>Nè creda vostra serenità che l'avere Murano faccia
solo che l'imperatore gli muova la guerra; perchè i
principi fanno le guerre quando gli tornano comode, e
quando l'imperatore avesse modo di farla, e che gli
paresse tempo, senza Murano, sapria trovarvi la causa
con utile e comodo suo.</p>
<p>L'imperatore ha tollerato che il re di Dania suo
cognato sia cacciato di stato, e che abbia vissuto
miseramente; e se bene ragionava di far gran cose, non
ha però mai fatto niente, perchè non gli è tornato
bene; anzi ha fatto pace, e buona, con chi lo
discacciò: ha lasciato, sì come ho detto,
che il re di Polonia gli tenga il suo, perchè non
può fare altrimenti; e però non è da credere, nè
dubitare, che l'imperatore si mova, o che, quando gli
paresse comodo, non lo facesse anche senza di questo. </p>
<p>Ma gli bisogna attendere a molte altre cose, come ho
detto di sopra, per assicurare quel che tiene, anzi
che guadagnare dell'altro; e prima gli mancherà la
vita ragionevolmente che potere pensare ad altro:
perchè essendo così molestato e dalla gotta e da una
strettura di petto, e mangiando come fa così
disordinatamente, è da credere che sia per avere
corta vita. </p>
<p>E dopo la morte sua, il re avrà molto più che fare
che mai abbia avuto e da' Turchi e dalla Germania sua
propria; sì che non potrà attendere ad offendere
vostra serenità.</p>
<p>Che quando pure lo volesse fare, dovendo, chi vuol
fare guerra con utilità, avere buoni soldati a piedi
e a cavallo, vettovaglie e monizioni, lo stato suo
forte di sito e di fortezze e d'animo de' sudditi, e
quello dell'inimico debole; chi vorrà considerare
tutte queste cose, come avrei fatto quando non avessi
avuto a dirne tant'altre, e che da quel che ho detto
di sopra non si potesse in parte conoscere, troverà
che questo illustrissimo domino non è tanto
disavvantaggiato, che non si potesse in una occasione
sperar bene.</p></div1></body></text></TEI.2>
