<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
  <teiHeader>
  <fileDesc>
    <titleStmt>
      <title>Epistolae</title>
      <author>Lorenzo Valla</author>
    </titleStmt>
    <extent>147 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit001340</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Laurentii Valle Epistole</title>
        <author>Valla, Lorenzo</author>
        <editor id="ed">Besomi, Ottavio</editor>
        <editor id="ed2">Regoliosi, Mariangela</editor>
        <publisher>in aedibus Antenoresis</publisher>
        <pubPlace>Patavii</pubPlace>
        <date>1984</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language><language id="gre">Greco</language></langUsage>
    <textClass>
      <keywords scheme="CGB">
        <term>Lettere ed epistolari</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Pisa</name>
      </respStmt>
      <item>Correzione linguistica</item>
    </change>
    <change>
      <date>2005-05-21T00:00:00.000+02:00</date>
      <respStmt>
        <name>Laura Sarzi Braga</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-05-24T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

  <text>
    <body>
      <div1>
        <head>1 Ad Antonio da Rho &lt;Pavia, giugno 1432&gt;</head>

        <opener>
          <salute>
            <hi rend="sc">LAURENTIUS VALLA EMINENTISSIMO VIRO ANTONIO RAUDENSI SALUTEM PLURIMAM
              DICIT.</hi>
          </salute>
        </opener>

        <p>Cum multe cause sint, mi Antoni, vir optime atque doctissime, propter quas ad te
          scribendum est, tamen ea demum causa harum litterarum est quod amorem in te meum
          significare volo, diu dissimulatum temporis causa et suppressum, quanquam erat
          vehementissimus ut debebat. Nam qui potuissem te non singulari benivolentia complecti,
          quem scirem tum plurimorum testimonio, tum scriptis ipsis esse «et bonum virum
          et dicendi peritum», qua laude nullam puto ampliorem cuiquam homini posse
          contingere? Itaque, pro tua sapientia et pro nostro hodie institute amicitie sacramento,
          credas me tui olim amantissimum fuisse, quodque animum meum antehac non declaraverim, id
          in causa fuisse quod essem familiaris Panormite.</p>
        <p>Intelligis enim, credo, vim huius argumenti, ut appareat magis illi hoc attribuendum
          esse, quam mee vel parve benivolentie vel ignavie. Cur autem nunc audeo quod diu
          reformidavi? Nempe quod impedimentum illud quod intercedebat iam — de quo diis
          gratias habeo — sublatum est. Quo nam modo? an quod tecum reconciliatus est?
          immo vero quod a me alienatus est. Quam ob rem? utriusque culpa? Certe tu ipse coniecturam
          facere potes. Scis enim illa duo in coniecturalibus causis prima esse causam et vitam.
          Atque, ut ipse breviter designem, Panormita ipse summa iniuria me affecit, ut honestius
          mihi fuerit amicitiam discindere quam dissuere, et ut abalienata morbis membra precidenda
          sint potius quam custodienda.</p>
        <p>Sed hec alias. Nunc autem quod ad rem attinet, sublato impedimento quo retinebar ne tuam
          multorumque doctissimorum virorum benivolentiam compararem, quasi obsidione quadam
          liberatus sum et extra muros pedem efferre concessum est. Quare, ne multus sim, presertim
          in primis litteris, si nunquam in te neque re neque sermone petulans fui, si semper de te
          honorificus in ore meo sermo, non rogo, sed ab humanitate tua postulo et efflagito ut me
          in amicitiam tuam recipias cogitesque qualis amicus tibi, oro, homini doctissimo et
          sanctissimo, quamque firmus et constans, cum illi — nosti hominem, nolo tibi
          ipsum describere — tam diu in familiaritate permanserim.</p>
        <p>Ego vero in te plura prestabo quam verbis spondere audeam. Vale et Candido tuo me
          coniunge.</p>
      </div1>
      <div1>
        <head>2 A Giacomo Moro &lt;Milano, dopo il marzo 1433&gt;</head>

        <opener>
          <salute>
            <hi rend="sc">LAURENTIUS VALLA VIRO CLARO IACOBO MORO SALUTEM PLURIMAM DICIT.</hi>
          </salute>
        </opener>

        <p>Littere tue ita ornate, ita graves, ita optimis sententiis referte vise sunt, ut adhuc
          scribere ad te non sim ausus. Itaque debes magis succensere et imputare tue nimie
          elegantie quam mee nimie negligentie. Quis enim audeat in solis radios inspicere? Ita tue
          littere pernimio fulgore oculos meos perstrinxerunt. Nunc itaque post longum tempus quasi
          resumpto visu recuperatisque viribus ad te scribo.</p>
      </div1>
      <div1>
        <head>3 A Luchino Belbello, Genova 1 luglio &lt;1434&gt;</head>

        <opener>
          <salute>
            <hi rend="sc">LAURENTIUS VALLA LUCHINO BELBELLO SALUTEM PLURIMAM DICIT.</hi>
          </salute>
        </opener>

        <p>Mirum in modum, mi Luchine, tue littere me delectarunt, vel quod amorem tuum singularem
          in me declarasti, vel quod politum atque elegantem scriptorem etiam preter opinionem meam
          te ostendisti. Crede mihi, Luchine, non solum tue littere ornate accurateque sed etiam
          mirabiles mihi vise sunt, mihi, inquam, qui scio quam parvo tempore in castris eloquentie
          militaveris. Sed nihil impossibile est homini qui ad optimam naturam optimam etiam
          voluntatem studiumque adiunxerit, qualis tu in primis es. Et quidem tuas litteras omnes
          auditores mei cum videbunt summopere admirabuntur. Parentes autem tui et qui te amant iam
          nunc gaudere et triunphare de te debent. Quare, mi Luchine, perge ut cepisti et toto
          pectore in ista oratoria studia incumbe, in quibus, pace aliorum dictum sit, mirabiliores
          omnibus fructus extulisti. Quod si desistes, quod absit, pessime de natura et ingenio tuo
          meritus et tu tibi defuisse iudicaberis. Vale; posthac ad te latius scribam.</p>
        <closer>
          <dateline>Ex Genua, kal. iulii.</dateline>
        </closer>
      </div1>
      <div1>
        <head>4 A Luchino Belbello, Genova, 28 settembre &lt;1434&gt;</head>

        <opener>
          <salute>
            <hi rend="sc">LAURENTIUS VALLA LUCHINO BELBELLO SALUTEM PLURIMAM DICIT.</hi>
          </salute>
        </opener>

        <p>In dies atque adeo in horas, mi Luchine, in eloquentia progredi et convalescere videris.
          Ita dii me ament ut te vehementer admiror, cum propter accuratas gravesque sententias, tum
          propter orationis venustatem. Quare perge, mi Luchine, ut et tibi honori et amicis
          utilitati et Papiensi reipublice emolumento esse possis. Nam mihi tu quidem et gloriam
          comparas, quem tuum preceptorem appellas, et miram tui benivolentiam ingeneras. Quid enim
          putas et quantum benivolentie mee in te accrevisse, cum videam te ita doctum, ita
          facundum, ita plenum humanitatis ac cuiusdam in me quasi pietatis? Doleo equidem quod te
          non etiam aliquot pauculis mensibus expoliam et tue facultati extremam manum imponam.</p>
        <p>Temporis brevitas facit ut non possim multa scribere; distringor enim multis variisque
          occupationibus, que me respirare non sinunt. Tu tamen persevera scribere ad me eleganter,
          ut facis; quas tuas litteras auditoribus meis ostendam, qui te summopere laudant et
          admirantur et mihi te impense laudanti assentiuntur. Vale, spes magna.</p>
        <closer>
          <dateline>Genue, IV kal. octobris.</dateline>
        </closer>
      </div1>
      <div1>
        <head>5 A Eugenio IV, papa, &lt;Firenze&gt; 27 novembre &lt;1434&gt;</head>

        <opener>
          <salute>
            <hi rend="sc">LAURENTIUS VALLENSIS EUGENIO QUARTO PONTIFICI MAXIMO SALUTEM DICIT.</hi>
          </salute>
        </opener>

        <p>Etsi plurimis maximisque reipublice christiane negotiis districtum te esse non ignoro,
          beatissime Pater, tamen cum soleas pro admirabili quadam omnium doctrinarum peritia
          litteratos homines non modo facile, verum etiam libenter audire, eos precipue qui de
          moribus, de rebus bonis, de religione conscribunt, non veritus sum ad te mittere
          degustationem meorum studiorum, tertium duntaxat <title>De vero bono</title> librum,
          partem operis, non totum opus, ne forte longior lectio plus afferat molestie tibi quam
          voluptatis; quod ego minime velim, quippe qui ea vel maxime causa hunc librum ad te
          mittendum putavi, ut animum tuum assiduis curis ac laboribus fessum iocunditate aliqua
          reficerem atque recrearem. Nam quid tibi, per Deum immortalem, iocundius esse potest quam
          is liber, in quo non solum de virtute, de honestate, de summo bono disputatur (id quod tu
          libentissime audis), sed etiam status aperitur, explicatur et pene depingitur, veluti qui
          orbem terrarum in tabula describunt, distinctum spatiis, dimensum lineis, adumbratum
          coloribus, ut ii qui pauca loca viderunt in illam tabulam intuentes fere omnia videant? At
          quantulum similitudinis ad veritatem habet illa pictura? Profecto parum: non tam parum
          utilitatis habere existimatur, cum multum doctrine inspectantes accipiant, multum
          oblectationis, multum etiam animi atque impetus ut ad ea visenda se conferant, que
          figurata simulacris illis et imaginibus cum admiratione adnotavissent. Ita ego statum
          formamque figurare conatus sum et, &lt;ut&gt; dixi, pene depingere ut hominum
          mentes et materiam in primis ad illius potiendi cupiditatem incitarem. Neque vero poetas
          imitatus sum, qui se vidisse aiunt vel superorum statum vel inferorum: non enim visum est
          in hac materia poetice loqui, sed ut nonnulli alii doctissimi sanctissimique fecerunt. Sed
          quid plura, cum tu sis hec in legendo cogniturus? Que nescio an aliis collatura sint
          utilitatis aliquid, tibi, confido, afferent, ut superius dixi, iocunditatem. Illud
          preterea ex hoc libro animadvertes, quicquid in litteris possum id omne me in honorem
          rerum bonarum comparasse. Cupio enim tibi sanctissimo viro atque omnium optimo magis vita
          probari quam litteris, si modo littere possunt habitare cum malis moribus. Ego quidem,
          beatissime Pater, ab ineunte etate cum ceteris liberalibus disciplinis, tum maxime
          oratorie studui, quam ita me adamasse et ita complexum toto pectore confiteor, ut hac
          tempestate pauci vehementius; non ea causa, qua multi solent, ut illam haberem aut
          iactantie sociam, aut avaritie ministram, aut peccatorum adiutricem (longe enim ii homines
          absunt ab officio ac munere oratoris, si quidem orator est «vir bonus dicendi
          peritus»), sed is mihi semper animus fuit ut oratoriis studiis Deo placerem
          hominibusque prodessem. Ceterum an aliquid in dicendi quidem ratione profecerim aliorum
          sit iudicium; ut bonus autem vir essem a puero certe elaboravi.</p>
        <p>Sed, beatissime Pater, certe intelligis huiuscemodi homines, qui in optimarum artium
          studia incumbunt, qui avaritiam detestantur, qui honestatem prosequuntur, non fere divites
          esse, tam et si dignissimi sint qui divitias habeant, utpote divitiarum domini, non servi.
          Neque hec dico quasi cupiditate tenear opum possidendarum, quas etiam abiiciendas esse vel
          ex tuo unius facto intelligo, qui amplissimum patrimonium in Christi pauperes es
          dilargitus. Quid ergo dicam? paupertatem ne me preferre divitiis? Mentiar si id dixero:
          non erit quod abs te mihi impetrandum habeam. Divitias ne paupertati? At hoc mihi pudendum
          est apud te dicere, qui paupertatem divitiis pretulisti. Quid igitur? Tacebo ne? At non
          mihi integrum tacere cum loqui ceperim! Est quidem, beatissime Pater, paupertas
          anteferenda opibus, ut apostoli et apostolorum emulatores fecerunt, quorum tu primus es.
          Sed hoc non nisi perfectorum est opus, admirandum mihi potius quam sequendum. Mecum vero
          bene agitur, sed cum Propheta possum dicere: «Divitias et paupertatem ne dederis
          mihi». Nam ut ille mediocrem quandam vite conditionem a Deo petivit, ita ego abs
          te, qui vicem Dei in terris optines, petendum censeo. Qualis autem mea conditio vel ex hoc
          datur intelligi, quod nunquam mihi nec officium, ut nunc loquimur, nec beneficium fuit, et
          tamen necesse est habere unde suppeditentur sumptus non modo ad vitam, sed etiam ad
          complusculam librorum suppellectilem, ad exscribendos libros qui quotidie a nobis
          componuntur (nec sine unius saltem pueri ministerio fieri potest). Certe apud antiquos tam
          nostros quam grecos institutum fuit ut publice solveretur qui aliquid utile vite hominum
          condidisset; que exempla pretereo, quod tecum christiane potius quam gentiliter, et
          precibus quam rationibus agere volo. Ait enim sanctus quidam quod ad Deum cum fiducia
          accedamus, nihil hesitantes: sic ego nihil de tua clementia dubitans ad pedes tuos venio;
          &lt;ut&gt; cum domino nostro Iesu loquerer, ita tecum, qui eius vicarius es,
          loquor. Si mea anteacta vita nulli crimini petulantie, audacie, flagitii obnoxia fuit; si
          in futurum spes innocentie et integritatis, ne dicam utilitatis, ostenditur; si non avare,
          non ambitiose, sed necessario et iusta causa peto; si te amavi semper et colui; si spe tui
          in hanc urbem commigravi et in te uno spem reposui, oro te et optestor, ut ne hanc meam in
          bonitate tua atque clementia expectationem destituas, quod longe abest a sensu ac moribus
          tuis (sic enim mihi persuadeo). Si ullum unquam fuit tempus in quo bonis viris ac
          litteratis bene sperandum foret, id tempus profecto nunc est, in quo te omnium plane
          sanctissimum pontificem habemus. Nihil autem abs te, beatissime Pater, nominatim postulo
          quod mihi gratificeris: animus enim tuus sapientissimus ac clementissimus te edocebit quid
          in me potissimum ferendum putes; unum illud cogitato, nullam benignitatem esse nec danti
          laudabiliorem quam que in bonum virum, nec accipienti gratiorem quam que in nihil
          habentem, nec utrique iocundiorem quam que in hominem amantissimum sit. Vale.</p>
        <closer>
          <dateline>Florentie, V kalendas decembris anno a Natali christiano MCCCCXXXIV.</dateline>
          <salute>Ad sanctissimum ac beatissimum Eugenium quartum divina providentia pontificem
            maximum.</salute>
        </closer>
      </div1>
      <div1>
        <head>6 A Giovanni Tortelli &lt;Firenze, 1434–35&gt;</head>

        <opener>
          <salute>
            <hi rend="sc">LAURENTIUS VALLENSIS EXIMIO VIRO IOANNI ARRETINO SALUTEM.</hi>
          </salute>
        </opener>

        <p>Accepi te mirifice deditum litteris grecis, quod mihi pergratum est. Pro nostra amicitia
          spero te singularem virum fore in studiis humanitatis, ut et in ceteris artibus. Sed hec
          alias. Nunc per festinantiam scribo volens abs te certior fieri an libros meos fratri meo
          reddideris,?an? tecum retinueris, ut sciam, quando opus erit, ad quem possem recurrere.
          Vale.</p>
      </div1>
      <div1>
        <head>7 A Pier Candido Decembrio &lt;Milano, 1435ex.&gt;</head>

        <opener>
          <salute>
            <hi rend="sc">LAURENTIUS VALLA ROMANUS ORATOR PETRO CANDIDO SALUTEM DICIT.</hi>
          </salute>
        </opener>

        <p>Perlegi <emph>Laudationem Florentie</emph> Leonardi Arretini plenam levitatis ac
          supinitatis, ut optime hesterno vesperi dixisse videar: ita loquitur ac si neminem
          responsurum atque adeo neminem non assensurum suis ineptiis putaret. In quo licet videre
          hominis non modo summam levitatem sed incredibilem de se ipso opinionem. Videtur enim
          omnes homines ille, ut ait quidam apud Tullium <title>De oratore</title>, fenum putare. At
          ipse non alios fenum sed Leonardum bovem potius in loquendo verissime dixerim. Vult
          Florentiam heredem esse imperii populi romani, quasi ipsa Roma extincta sit, eandemque
          progenitam ab optimis illis Romanis, tanquam posteriores Romani non ab illis priscis
          originem ducant; quanquam hoc ipsum dicere summe dementie est, cum sciamus ipsos Fesulanos
          a pessimo mortalium Sylla, qui primus tyrannus Rome fuit, pro colonia esse deductos atque
          ab ipso statim tempore adeo facinorosos sceleratosque fuisse ut omnes perditos scelere et
          parricidio superarint. Siquidem duce Manlio socios se Catiline usque ad bellum illud
          teterrimum prestiterunt. Et quod manifestum eorum sceleris est argumentum, apud Fesulas
          idest apud Florentiam bellum est gestum, ut aut omnes illi Syllani latrones extincti sint
          aut, siqui remanserint, tanquam parricide summa ignominia sint notati; de quibus meminit
          Salustius atque item Cicero in secundo libro contra Catilinam. Et mille alia peccavit
          Leonardus. Atque ipsequoque stilus laxus est et fluens et enervatus et gravitate et
          ingenio carens multisque in locis minime latine, ne dicam corrupte, loquens.</p>
        <p>Vale et hominem levem tua gravitate castiga et somnolentum tuis vigiliis excita et
          hebetem tuo acumine et pugione confode et prosterne.</p>
      </div1>
      <div1>
        <head>8 Ad Antonio Beccadelli, Gaeta, 20 gennaio &lt;1437&gt;</head>

        <opener>
          <salute>
            <hi rend="sc">LAURENTIUS VALLA CLARO VIRO ANTONIO PANORMITE SALUTEM.</hi>
          </salute>
        </opener>

        <p>Litteras tuas nullas accepi, fortasse non perferuntur; meas certe tu accepisti, in quibus
          ut fui longus multusque, quippe ex longinqua et transmarina regione, ita nunc sum brevis,
          cum pene voces utriusque exaudiri possint, tam angusto spatio interiecto. Tantum itaque
          velim ad me mittas istas pseudelegantias istic abs te inventas istumque pseudolaurentium,
          nisi ego forte pseustis sum assimulatusque Sosia. Non enim minus mirandum sit illud
          Plautinum quam hoc Laurentinum, quod aliquis alter inventus sit qui me non corpore, ut
          Sosia Plautinus, sed &lt;ingenio&gt; expresserit aut ego se. Puto autem te certum
          habere nunquam a me istum auctorem visum; quare cogitare debes quanta aviditate teneor
          videndi alterum me, non modo vitandi laboris gratia in opere meo absolvendo, sed me ipsum
          qualis sim intelligendi. Credere namque libet mihi quod Pythagoras sensit, animas
          &lt;migrare&gt; in alia atque alia corpora; et ut ipse se Euphorbum, tu te Homerum
          alio seculo fuisse opinaris, ita ego fortasse fui idem ille qui multis iam seculis
            <title>Elegantias</title> scripsit. Pecuniam autem quam mihi debes iube mihi hic
          numerari ab aliquo tuorum amicorum, si non ita subito rediturus es.</p>
        <closer>
          <dateline>XIII kal. februarii. Caiete.</dateline>
        </closer>
      </div1>
      <div1>
        <head>9 A Giovanni Olzina, presso Sulmona, 4 luglio 1438</head>

        <opener>
          <salute>
            <hi rend="sc">LAURENTIUS VALLA OLZINE MECENATI SALUTEM.</hi>
          </salute>
        </opener>

        <p>Ego vero, mi Mecenas, vel pro mutua benivolentia, vel pro collegii necessitudine, vel pro
          communi in optimum regem fide et pietate, non putavi faciendum ut apud te silerem de regio
          triunpho, quo audito ita gauderes ut ego eodem viso gavisus sum. Et si per alios te
          certiorem fieri non dubito, tamen mee partes sunt eandem rem aliquanto uberius
          splendidiusque describere et opus honorificum aliquo prosequi honore verborum, si modo
          quis pro dignitate rei hoc assequi possit, nedum ego qui tanto castrorum fremitu
          circumsonor et ne arboris quidem umbraculum ubi componam reperio. Nam tabernaculum
          nostrum, augustali proximum, vix hominum ultro citroque venientium frequentiam capit.
          Temptabo tamen in tam multiplici difficultate ut aliquid potius quam nihil dixisse videar.
          Quod siquid in hac oratiuncula aut diligentie aut splendoris desiderabis —
          desiderabis autem multum! —, id omne loco, non homini assignare debebis et
          Laurentium tuum non urbana, sed castrensi eloquentia usum, nec publice, quod non auderem,
          sed privatim et ad amicissimum scripsisse. Dicam igitur de Sulmonensi triunpho, quem vere
          triunphum licet dicere nec tantum nostre sed prope omnis memorie eminentissimum. Etenim
          vidimus multos reges, multos summos pontifices, proxime etiam Cesarem, suo quenque
          diademate coronari, magna quidem illos cum celebritate, magna cum pompa, magna cum populi
          alacritate; sed alia est hominum exultatio quotiens honores ex meritorum magnitudine,
          quotiens ex hominis admiratione descendunt, qualis post homines natos maxima hesterno die
          Sulmonensium fuit circa celebrationem expectatissimi regis. Fugato enim Caudola, qui iugum
          servile illis assidue minabatur, hostilibus vicis atque castellis partim expugnatis,
          partim in fidem acceptis, que assidue agrum Sulmonensem incursionibus latrociniisque
          vexabant, non regem, sed deum quendam ex celo elapsum se accepisse existimabant. Nobis
          crede qui vidimus. Vix mente quis concipere potest ac figurare quantus ardor quantaque
          religio fuerit in regem nostrum, tum optatissimum, tum de illis optime meritum. Ausim,
          pace tua ceterorumque Hispanorum, dicere non ipsam principem aragonicarum urbium
          Cesaraugustam, non Catalonie ornatissimam Barcelonam, non denique tuam Valentiam, regis ut
          tu et dicis et putas amantissimam, ardentius honorificentiusque fuisse adventum regis
          excepturam quam Sulmo fecit pro sua duntaxat portione. Apud vos namque Hispanos non ita
          sancte religioseque habetur regium nomen ut apud nos Italos, qui sacram maiestatem, qui
          sanctum diadema dicimus, qui regem venerabilius adoramus. Et hoc quidem facimus qui
          quotidie (et que eius humanitas est!) familiariter regem hunc et videmus et alloquimur.
          Sulmo vero, qui sine controversia preter ceteras Italie urbes regis nominis cultor est,
          qui multos per annos rege caruerat, qui sub umbra hac finitimorum populorum asperrima
          bella toleraverat, qui iam in summum discrimen vocabatur, urgente Caudola, aliquando rege
          impetrato — at quanto rege, quam benemerito! —, qua tandem aviditate,
          qua alacritate, quo plausu ad tale spectaculum se effudit! Triunphavit Camillus,
          triunphavit Fabritius, triunphavit Scipio aliique plurimi, sed nemo illorum caruit invidia
          civium, detractione, reprehensione, cum adessent multi aut emuli aut pares aut superiores
          et qui forte splendidius iustiusque triunphum haberent; nonnulli etiam ex amissione suorum
          in prelio invisam haberent letitiam civitatis. Hic nulla invidia, nulla optrectatio, nulla
          emulatio, nulla sanguinis effusio extitit, nisi hostium. Et ut de regibus etiam loquar,
          triunphaverunt Romulus, Hostilius, Tarquinius aliique vel romani vel greci vel barbari,
          sed eorum laus communis erat cum ducibus atque militibus quorum industria atque labore
          gloria ad regem ipsum sepe pervenit; preterea apud eos triunpharunt, apud quos diuturna
          consuetudine obsoleverat sanctitas regia. At Sulmone unus rex velut sol post longas
          tenebras oculis omnium effulserat, hunc unum omnes avidi intuebantur, hunc religiosa
          quadam salutatione adorabant, hunc clamoribus in celum tollebant, victorem, liberatorem,
          patrem patrie appellantes. Ipsum profecto Ovidium, ubicunque inter mortuos est, existimem
          letitiam populi sui exaudisse, optasse etiam accommodari sibi paulisper vitam ut alterum
          et quidem meliorem Augustum salutaret, ut patrie sue gratularetur, ut concives ob tantam
          magnificentiam commendaret, ut hunc diem eterno carmine dedicaret. Quod quia per illum
          fieri non licet, ego pro meis viribus facere conabor.</p>
        <p>Tibi quidem, Sulmo, et gratulari et laudes canere debemus, tum ex dignitate quam
          accepisti a rege nostro, tum ex honore quem illi prestitisti. Quid enim tibi gloriosius,
          quid ad eternam famam aptius contingere potuit quam ut Alfonsus regum omnium optimus,
          maximus, clarissimus, cum tanta principum manu, cum tanto exercitu, tam longa via ad te
          venerit vel solus vel primus, ut per infesta hostium loca iter fecerit, ut caput suum pro
          tua salute ac dignitate mille bellorum periculis obiiciat, ut fidem tuam, nullo antea
          documento cognitam, pro cognita probataque habuerit? Tuaque vicissim in illum merita
          laudemus. Tu primus tibi regem adoptasti; tu, quasi vexillum ceteris urbibus adsimilem,
          imitandam virtutem primus sustulisti; tu circunfrementes hostes pre illius amore vel
          passus es vel contempsisti; tu expectationem animi eius non modo non decepisti, verum
          etiam superasti atque vicisti. Quare gaude, optima atque felicissima civitas, tum tua
          virtute, tum optimo ac divino principe: a quo et si multum glorie multumque utilitatis
          accepisti, plus tamen, ut affirmare possum, acceptura es. Elaborabit enim, ut est et
          beneficentissimus et gratissimus, ne vos plura in se quam ipse in vos attulisse videamini
          extetque eterna memoria mutui amoris.</p>
        <p>Habes, ut ad te revertar, Mecenas, que de triunpho Sulmonensi dicenda existimarim, ad que
          scribenda aliquanto copiosius tum cetera coegerunt, tum ipsius Ovidii amor, cui etiam
          defuncto hunc honorem habendum esse duxi, vel meo, vel publico litteratorum nomine. Ille
          namque nobis litteratis, si vera fateri volumus, et si modo litterati sumus, magnum
          honorem multitudine librorum quorum dignitatemque tribuit, sue vero patrie etiam
          venerationem; hanc enim urbem non minore cum veneratione adii quam oraculum Apollinis
          adiissem. Cuius urbis vel grata poete sui memoria laudanda est: publicum enim sigillum
          incisum in argento habet imaginem Ovidii cum scuto quatuor litteris inscripto, quod item
          faciunt in vexillis, ac ut his temporibus romana vexilla in rubro serico aureas litteras
          gerunt <hi rend="sc">SPQR</hi>, ita Sulmonenses <hi rend="sc">SMPE</hi>, idest
            <quote>«Sulmo mihi patria est»</quote>, qui versus est ipsius poete.</p>
        <p>Quod cum ita sit, mecum Sulmonenses colas ob singularem tum in regem nostrum fidem, tum
          in honorem sui poete putarem. Vale.</p>
        <closer>
          <dateline>Ex regiis castris, IV nonas iulii, prima indictione, anno Domini millesimo
            CCCCXXXVIII.</dateline>
        </closer>
      </div1>
      <div1>
        <head>10 Ad Ambrogio Dardanoni, Gaeta, 18 marzo &lt;1439&gt;</head>

        <opener>
          <salute>
            <hi rend="sc">LAURENTIUS VALLENSIS AMBROSIO SUO SALUTEM DICIT.</hi>
          </salute>
        </opener>

        <p>Fornarius tabellarius cum hic multis diebus fuisset, hodie primum mihi forte inventus
          est. Hic ait alio adventu suo detulisse ad me vestras litteras, sed eas, quia rex eo
          tempore obsidebat Neapolim, non potuisse mihi reddere, qui essem Caiete: ideoque in
          redeundo lacerasse. Idem ait invenisse Bononie Florentiam ߤ rendentes quia
          ߤ Scitis causam quare ad litteras vestras nihil responderim: quippe quas non
          accepi. Ipse tamen ad vos misi quam plurimas in eandem omnes fere sententiam, quia nihil
          nove materie in novis litteris occurrebat, quod item facio in his presentibus, adeo ut
          supervacuum putem replicare totiens que scripsi in aliis litteris: unum tantum dico quod
          cupio vos revisere, si modo et rex mihi permittat et vos consulatis. Mallem tamen Rome
          quam Florentie, in domo vestra quam aliena, presertim quod totam progeniem uno adventu
          reviserem. De negotio canonicatus iam sepe scripsi, et misisse me ad vos litteras regias
          cum exemplo et rem commissam esse eximio militi domino Berengario Mercadeo legato, verbis
          ipsius regis domino Duci referendam. Valete. Commendate me cum salutatione domine matri
          communi, domine uxori vestre, domine avie et matertere cum domino Ludovico ceterisque.</p>
        <closer>
          <dateline>XV kalendas aprilis. Caiete.</dateline>
        </closer>
      </div1>
      <div1>
        <head>11 A Giovanni Tortelli &lt;Regno di Napoli, 1439&gt;</head>

        <opener>
          <salute>
            <hi rend="sc">LAURENTIUS VALLENSIS IOANNI ARRETINO SALUTEM DICIT.</hi>
          </salute>
        </opener>

        <p>Moriar nisi plus spei in te reponam quam in ceteris litteratis ad commendationem mei
          operis <title>Elegantiarum</title>, quippe quem novi ut eruditissimum, ita optimum virum
          minimeque lucro obnoxium, sed invicem tibi polliceor te habiturum ex nostro opere, quo
          seniores atque adeo mortua iam secula, non dico corrigas, sed corripias; non enim mortui
          aut senes corrigi possunt, eoque corripi volunt (de senibus loquor). Fateor, mi Ioannes,
          licet plus doctrine quibusdam iam natu grandibus quam ceteris adsit possintque sincerius
          iudicare, tamen parum eis confido dolituris se a iunioribus superari, nec iis quidem uno
          &lt;aut&gt; altero, sed infinitis. Namque opus meum non modo me doctum esse
          declarat, sed etiam alios perdocet et, quod istos urit, ostendit quibus in locis
          erraverint. Nolo tecum multis verbis de hac re loqui nisi hoc unum, te nulli operi plus
          studii esse tributurum. Opera abundant. Opus <title>Dialectice et philosophie</title> iam
          absolvi, nullis improbandum nisi qui perdidisse operam in dialectica dolere possunt. Opus
          meum <title>De libero arbitrio</title> istic reperias certe apud litteratorem quendam, ut
          accepi, bonum virum et doctum Vulcanoque incedendo similem: nomen ignoro, sed ignotus esse
          non potest, qui publice legit. Transtuli anno superiore tres et triginta
          <title>Fabellas</title> Esopi et primum librum Xenophontis <title>De vita Cyri</title>.
          Paucissima enim greca hic habeo, sed illis opera luditur ad laborem comparata
          &lt;ad&gt; transferendum Homerum cuius ex <title>Iliade</title> libros quatuor ad
          characterem oratorium, adeo ut levissimum fuerit in comparatione transtulisse
            <title>Orationem</title> Demosthenis, quam ipse istic converteram. Hec omnia intra duos
          menses perferam. Tu nihilominus interea ad me cum de ceteris rebus, tum de studiis tuis
          scribe. Vale.</p>
      </div1>
      <div1>
        <head>12 A Giovanni Tortelli, Capua, 25 maggio &lt;1440?</head>

        <opener>
          <salute>
            <hi rend="sc">LAURENTIUS VALLENSIS IOANNI ARRETINO SALUTEM DICIT.</hi>
          </salute>
        </opener>

        <p>Litteras tuas heri accepi post tres et triginta dies quibus ad me dederas, sed tanto
          iocundiores quod preter spem venerant, in quibus mores tuos suavissimos et egregiam in me
          benivolentiam agnovi, notam quidem alias, sed nunc nescio quomodo effusiorem. Itaque tibi
          ago et habeo gratias, quod meum nomen ab improbis defendis, quos plures per te esse
          intelligo quam putaram. Sed mihi crede; cum ad te <title>Elegantias</title> misero
          maledicos istos, nec plane litteratos, retundes. De libris <title>Philosophie</title>
          quanquam idem spero, tamen non tantopere irascor generi hominum impolito, qui nihil nisi
          scabrum et rude legere possunt. Hos autem omnes istuc libros portassem, nisi bella tam
          seva preter opinionem exorta essent, ut nec vos egredi sinant; tamen cum primum fuerit
          oblata occasio, veniam. Interim mitto ad te opusculum, quod proxime composui, rem canonici
          iuris et theologie, sed contra omnes canonistas atque omnes theologos; quod, si mecum
          senties, opus aliis ostendes: sin minus, in quo dissentis ad me rescribas. Persuasum habeo
          te pro tua vel singulari eruditione non posse falli, vel singulari &lt;in&gt; me
          amore non posse fallere. Vale et me contra falsa dicentes defende. Iterum vale. Ex urbe
          Capua, VIII kalendas iunii.</p>
      </div1>
      <div1>
        <head>13 A Giovanni Serra, Gaeta, 13 agosto &lt;1440&gt;</head>

        <opener>
          <salute>
            <hi rend="sc">LAURENTIUS VALLENSIS IOANNI SERRE SUO SALUTEM.</hi>
          </salute>
        </opener>

        <p>Scribis ad me incidere te sepenumero in homines, qui laudibus meis obstrepant
          optrectentque, quod dicant omnes a me auctores reprehendi; quibus te ais non posse parem
          esse neque eorum accusationi occurrere; eoque rogas ut te quid adversus calumniam hanc
          opponas edoceam. Ego vero, mi Ioannes, tibi quidem gratias ago habeoque, qui vicem meam
          tam affecte doles: nec aliter facere queas, quippe qui ex meis laudibus perinde atque ego
          gaudere soles, ut hac in re similis tui fueris. Tamen imperitorum hominum, ut isti sunt
          qui me arguunt, accusationes et laudationes in litteris non pluris facio, quam malorum
          hominum iterum accusationes et laudationes in moribus: nam et illorum oculos ignorantia et
          horum cecavit improbitas. Et nescio an frequentius laudanda sint que vituperant, quam
          vituperanda que laudant. Satis mihi est abundeque probari a doctis et quidem omnibus,
          quorum singulorum etiam scriptis ad me epistolis testimonia proferre possum.</p>
        <p>Verum antequam illorum accusationem confutare incipiam, est aliquid in accusatione ipsa,
          quod non parum gaudere queam. Nunquid enim istos tam infestos mihi conviciatores existimas
          tacituros fuisse, siquid in vitam atque in mores meos obiicere possent? Nullum ergo mihi
          flagitium obiiciunt, nullam petulantiam, nullum scelus. Gratulare igitur mihi potius, mi
          Ioannes, quod quem inimicum vocant et a quo se iniuria affectos et sentiunt et loquuntur,
          nihil habent quod ei obiiciant. Itaque accusatio eorum testimonium est mee integritatis,
          nec fame mee macula sed exornatio. Quare quoquo animo id faciunt, habeo ipsis gratias: non
          enim uberius me quispiam laudare potuisset. Unam tantum rem mihi vitio dant atque
          obiiciunt; non obiecturi, nisi ipse accusare incepissem. At vero, inquies, magni facienda
          est istorum accusatio: plurimi sunt, passim loquuntur, populo persuadent, imperiti
          iudicant. Equidem cum recentes essent huiusmodi de me rumores, perturbabar sane et
          satisfacere hominibus laborabam; tandem indignissimum putavi me potius imperitis cedere,
          quam illos mihi. Obduravi itaque me adversus stultorum improbitatem ac maledicentiam;
          eoque epistola tua non me admodum animo concussit, presertim quod cum me ad mentem ac
          rationem revocare cepi, non video aliter mihi potuisse contingere, quam contigit, nisi
          imbecillitate animi silere voluissem.</p>
        <quote rend="block">
          <lg>
            <l>Feriunt summos/fulmina montes</l>
          </lg>
        </quote>

        <p>inquit Horatius.</p>
        <p>Etenim quis unquam apud Romanos melior Catone atque integrior fuit? Atqui hic nemini malo
          civi non aliquam actionem criminis intendit. Quo factum est ut ab improbis civibus
          octogies (id quod nemini unquam contigit) accusaretur; neque ob id tamen tardior, immo
          vero animosior ad accusandum effectus est, cum semper victor atque indemnatus a iudicio
          discederet. Quod si istorum, qui me reum faciunt, nemo adhuc reum peregit atque
          condemnavit, solabor ego cum Catone ceterisque sapientibus fortunam meam, nec ab instituto
          meo recedam, cum plus ex hoc mihi intelligam glorie parari quam infamie plusque gaudii
          quam molestie esse capiendum.</p>
        <p>Neque exemplo tantum ad ita sentiendum, verum etiam ratione adducor. Non enim parvum
          innocentie signum est alios in iudicium vocare ideoque institutum est ut clari iuvenes ab
          accusatione alicuius magni viri in iudiciis auspicarentur. Magnum vero in accusatione
          optinere, maximum autem ab invidis atque improbis accusatum non condemnari: in quo non
          minus mihi quam Catoni licet gloriari. Nonnihil tamen inter illum et me differentie est et
          nescio cui peior sit nostra conditio: quod ille alibi accusabat, alibi accusabatur, hic
          actor, illic reus erat, apud alios iudices poterat vincere, apud alios vinci; ego vero in
          una atque eadem causa utranque personam sustineo, actoris et rei. Si probe accuso alios,
          improbe ob hoc ipse accusor.</p>
        <p>Quod cum ita sit, que tandem istorum insania est, qui me accusant nec condemnant, qui
          amicos suos, ut aiunt, telo meo vulneratos atque confossos humi stratos relinquant?
          Percussorem potius persequantur, percussorem, inquam, et ipsos confodere paratum, qui
          eundem non ferro, non fuste, non lapide, sed vociferatione fugare et conviciis sperant.
          Calumniatus sum magistros tuos: suscipe tu illorum patrocinium cum tua laude et gloria,
          presertim parato tot hominum favore atque assensu. Qui grammaticam profitetur grammaticos
          ab iniuria vindicet, qui dialecticus dialecticos, qui philosophus philosophos, qui
          leguleus iuris civilis interpretes. Certe ex tanto numero aliquis existere debet qui
          contra me rescribere audeat, non omnes contra unum pariter illatrare. Sin nemo audet
          rescribere, iam te mihi imparem confiteris, idest malam te causam habere teque improbum
          calumniatorem esse, non me, te invidum, te superbum, te malignum ac stolidum, qui tue tibi
          conscius infirmitatis non manus vis mecum conserere sed verba, nec pugnare more hominum
          sed canum ritu sevire. Neque vero tibi tuorum similium multitudo animos faciat. Nam ita se
          habet huius rei natura: cum corpore certamus et viribus, turba ipsa quantumlibet robustum
          ac valentem aliquem unum vincet; at in disputatione, ubi animi certamen agitur, vel
          infinita imperitorum multitudo vix pluris existimabitur quam unus peritus; quoniam
          quicquid imperiti illi norunt, si unum in locum contrahatur, nequaquam aspirare poterit ad
          divitias sapientis. Secus autem in viribus fit, que, quamlibet exigue in singulis,
          coniuncte tamen ad immensum acervum pervenient. Et ut stelle equare lumen solis nequeunt,
          ita nec indocti sapientiam docti. Rursus, ut natio corvorum aquilam superabit, longe
          unicuique illorum robore prestantem, ita plurimi imbecilliores domare unum fortissimum
          poterunt.</p>
        <p>Neque tamen ita loquor, quasi me velim cum sapientibus et doctis, sed omnes istos cum
          indoctis et insipientibus comparare. Mentior nisi tu ipse plane intelligis neminem eorum,
          quos dico, in numero vel mediocriter doctorum reponendum.</p>
        <p>Atque ego ita contra istos ago, tanquam iure et vere omnes auctores reprehendam
          confitearque plane a me omnes carpi auctores. Hec enim eorum accusatio est ac calumnia
          potius impudentissimumque mendacium. Inspiciamus mea opera. Composui libros sex <title>De
            elegantia lingue latine</title>. Nunquid in his ego usquam Virgilium, ut hinc incipiam,
          reprehendi? num Ovidium, num Lucanum, num Statium, num Lucretium, num Silium Italicum, num
          Horatium, num Persium, num Iuvenalem, num Catullum, num Martialem Valerium, num Valerium
          Flaccum, num Tibullum, num Propertium, num Plautum, num Terentium, num ceteros comicos,
          num tragicos, num reliquos poetas, num oratores, num historicos ceterosque huiusmodi,
          Varronem, Ciceronem, Cesarem, Salustium, Livium, Cornelium Celsum, Senecam, Columellam,
          Plinios, Quintilianum, Cornelium Tacitum, Rutilium, Suetonium, Florum, Iustinum ceterosque
          plurimos? hi enim maximi sunt et maximis proximi. Num veteres philosophos? Nonne
          iurisconsultos summopere laudavi, cum recentes dicerem mihi non placere? Quod siquid ad
          Priscianum addo ceterosque grammaticos, id ne criminis locum optinebit? Atqui hos
          aliquando reprehendo. Hoc quanquam perraro facio, tamen quis ita iniquus rerum estimator
          est qui hoc mihi vitio dandum potius quam laudi putet, siquem ostendo ab usu illorum
          principum, quos recensui, discrepare, ut non tam hos corripiam quam illos defendam
          merearque hanc, nisi fallor, laudem, ut superiores honorasse, posteriores videar docuisse?
          Aut respondeant mihi isti: supprimenda ne mihi illa bona que inveneram fuerunt, ne
          scriptores grammatice reprehenderem, an in communem utilitatem proferenda? Certe si
          Priscianus aut quicunque eorum hec comperisset, non parve sibi glorie putasset illa
          tradere. Siqui autem alii sunt qui a me reprehenduntur, pari modo responsum etiam de ipsis
          volo: quos hoc mihi fiduciam facit ut emendem, quod video illos maiores, qui rite et probe
          auctores nominantur, non idem sentire et, quantum in ipsis est, tacite hos coarguere,
          reorque, si existerent et ad vitam redirent, multo eos mordacius hoc facturos quam ego
          facio in hos homines qui nulla causa priscorum vestigia deserant.</p>
        <p>Ita ne illi quos nominavi (quibus addo Priscianum, Donatum, Servium ceterosque veteres)
          hanc fecem hominum ferre possent, qui aut de grammatica aut de rhetorica aut de
          significatione vocabulorum aut de expositione auctorum scriptos libros reliquerunt? Pudet
          hos nominare: Franciscum Butum, Suncinatem, Everardum, Martinum, qui de modis significandi
          volumina evomuit, Alexandrum, qui et precepta latina a Prisciano sumens barbaris versibus
          enuntiavit et de suo multum erroris adiecit Alanum, Venturinum, Petrum a Vineis,
          Ugucionem, <emph>Catholiconem</emph>, Aimonem, Azzonem, Dionysium, Travetum, Benvenutum
          monachum; aut illos iurisconsultos, Accursium, Bartolum, Baldum, Cinum; aut illos
          dialecticos, Albertum utrunque, Strodem, Occam, Paulum Venetum. Quos omnes tantum abest ut
          existimem doctos fuisse, ut (deum testor) mallem me illitteratum quam parem alicuius
          illorum esse; idemquoque, si viverent, veteres opinor esse dicturos. Itaque non timebo
          damnare quos ab omnibus sapientibus, licet vita defunctis, video damnatos.</p>
        <p>Quare cum intelligerem necessario mihi de elegantia lingue latine componendum, quod
          viderem corrupta pleraque et depravata, qui tandem fieri potuit ut non reprehenderem eos
          qui huius pravitatis fuerant duces, si seculo nostro, si posterioribus consulere volebam?
          Atque ut isti intelligant se iniustos esse, qui me carpunt, ac temerarios mordacesque, cum
          me mordacem temerariumque appellant, dico et, si fas est, omni maledicorum turba audiente
          proclamo: sex libros meos, quos dixi, melius mereri de lingua latina, quam omnes qui
          sexcentis iam annis vel de grammatica vel de rhetorica vel de logica vel de iure civili
          atque canonico vel de verborum significatione scripserunt. Quod si vane glorior, scribant
          adversum me, undique in me tela coniiciant eaque etiam veneno arment.</p>
        <p>Venio ad alios libros. Tacebo ceteros, qui forte non admodum ad hunc locum pertinent.
          Composui tres libros <title>De vero bono</title>, totidem <title>De institutione
            dialectica ac philosophica</title>, unum <title>De libero arbitrio</title>: in quibus,
          si sani isti sunt, debent coniecturam facere eodem me ingenio atque eadem diligentia
          disputasse, qua in superioribus feci; quanquam pauci a me, duntaxat nominatim,
          reprehenduntur, quorum in primis sunt Aristoteles atque Boetius.</p>
        <p>At modestie, inquiunt, est parcere fame summorum hominum et illos potius nunquam
          reprehendere. O contumacem imperitiam superbamque et invidie semper obnoxiam! Ita ne vicem
          mortuorum doletis, ad quos de fama nihil pertinet, et non potius vicem vestram, quos pudet
          a iunioribus doceri? de quibus vere et ingenue Horatius ait</p>
        <quote rend="block">
          <lg>
            <l>Vel quia turpe putant parere minoribus et que </l>
            <l>Imberbes didicere senes perdenda fateri.</l>
          </lg>
        </quote>

        <p>Cur nunquam? Ita ut vos respondent qui philosophie preceptis imbuti non sunt: modestie
          est superiores scriptores non reprehendere.</p>
        <p>Satis ad hanc rem rationum superius attuli; afferamus nunc exempla, ut hos omni ex parte
          convincamus ut maledicos ac calumniosos. Quis unquam de scientia quapiam atque arte
          composuit, quin superiores reprehenderet? Alioquin que causa scribendi foret, nisi aliorum
          aut errata aut omissa aut redundantia castigandi? Atque, ut ab Aristotele ipso incipiam,
          scriptum apud quosdam invenio hunc nunquam aliquem aliquo in loco comprobasse, nisi ubi
          nullum rei momentum esset (veluti si Homerum afferat dicentem de commutatione armorum
          Diodemis et Glauci). Percurre per ipsas artes. Priscianus ait recentissimum quenque
          grammatice scriptorem esse perfectissimum: ergo postremus quisque superiores corrigit.
          Quid in iure civili? Nonne nihil pene de libris veterum reperitur totumque a posterioribus
          emendatum est? Ipsiquoque legulei ita inter se digladiantur, ut satius putent contra
          alterum verisimiliter dicere, quam cum illo vere; et studiosius aliorum errata inquirant
          quam sua bene dicta inveniant atque in hoc plausibilius audiantur quam siquid ex se novi
          protulissent. Quid in medicina? in qua, preter unum aut alterum, ceteri bellum inter se
          civile exercent: adeo in curatione egroti vix duo medici congruere possunt. Quibus simile
          quiddam naute faciunt, qui nunquam fere inter adversas tempestates atque in medio mari de
          moderanda navigatione conveniunt: hoc ipso etiam medicis audaciores, quod illi alieno, hi
          autem suo periculo peccant. Quid in philosophia, ubi etiam secte sunt? Quis Stoicus non
          omnia fere que ab Epicureo dicuntur impugnet, et hoc vicissim ab illo patiatur? Quis
          Peripateticus ab illis duobus non omnino dissentit? Quis Academicus non contra ceteras
          disserit sectas? Taceo de rhetoribus, quos Cicero ad unum omnes, quod in tradenda arte
          aliunde exempla mutuentur, redarguit, quosque ait Quintilianus, quamvis eodem fere
          tenderent, tamen suam quenque viam munivisse in quam sequentes induceret, et neminem
          contentum definitione quam alius occupasset. A quo Quintiliano, licet nihil eo modestius
          est, tamen nemo non qui de arte rhetorica composuerat reprehenditur. Quid historici,
          quorum tractatio non opinionibus nititur sed rem gestam exsequitur? Nonne siquando
          corripiendi prebeatur occasio, postremi quique fidem superiorum historicorum culpant?
          Quid, quod Iosephus omnes pene reprehendit historicos, qui res ab etatis sue memoria
          remotas scribunt? Quid, quod Trogus nisi obliquas orationes non probat, idest institutum
          summorum historicorum damnat? Quid, quod Plinius in opere <title>De naturali
          historia</title> statim in principio cum de alia re agit, tamen Livium carpit dicentem se
          privata causa gesta populi romani perscribere? Quid poetis longius ab accusatione? Et
          tamen Ovidius librum ex alienis versibus in malos poetas composuit. Quid vetus comedia
          Grecorum, quid Latinorum satyra nisi vituperationem hominum continet cum summa gloria
          componentis? Aulus vero Gellius, proprium quoddam apud Latinos ingressus iter, quemnam
          reliquit intactum? num Varronem, num Ciceronem, num Plinium, num Virgilium? Taceo Servium
          Sulpicium, qui de notis Scevole magistri sui scripsit. Quid persequor singulos?</p>
        <p>Transeo ad christianos, in quibus unde me vis incipere? an usque ab apostolis atque adeo
          ante apostolos? Nonne Paulus Petrum inter duodecim principem castigavit, et quidem in
          tanto gentilium Iudeorumque conventu, atque id memorie mandat? Sileo quod philosophiam
          plane damnat et quod omnes religiones stultas esse ostendit, ut ceteri veritatis discipuli
          magistrum ipsum imitati fecerunt. Nonne Lucas in <title>Actis Apostolorum</title> statim
          omnes fere improbat qui eadem scribere temptassent?</p>
        <p>Nonne post Septuaginta Interpretes, quos ipsi apostoli et evangesliste in testimonium
          afferunt, tamen Theodotion, Symmachus, Aquila, Origenes et sexta translatio successerunt?
          et post omnes Hieronymus, qui unus, si fas est comparare parva cum magnis, potest esse
          mihi quidem solatio, ceteris autem documento licere superiores emendare, cum videant hunc,
          post tot tantosque viros, qui quasi novam quandam religionem introferret, tamen admissum
          postremo laudatumque post plurimas plurimorum insectationes, quorum etiam in primis
          Augustinus fuit (nam Hilarius Ambrosiusque pre senectute et locorum distantia idem
          fortasse facere non poterant). Et quanto audacius illud Hieronymi factum fuit, per quod
          videbatur, quodammodo, Deus superiora tempora, que utique sanctiora fuerant, neglexisse
          docere veritatem, quam hoc meum, qui de litteris non sacris loquor nec inventis a Deo nec
          probatis! Et hoc in translationibus. In expositionibus autem vel unus ex eo sumptus
          suffecerit locus in proemio super Ionam prophetam. «Scio, inquit, veteres
          ecclesiasticos tam grecos quam latinos super hunc locum multa dixisse et tantis
          questionibus non tam aperuisse quam obscurasse sententias, ut in ipsa interpretatione
          eorum opus habeat interpretatione et multo incertior lector recedat quam fuerat antequam
          legeret.» Sed redeo ad Augustinum, qui scriptisquoque ad ipsum Hieronymum
          litteris audaciam illius incessit; verum, ut mihi quidem videtur, postea a sene hoc
          robuste fortiterque repercussus. Longum esset enumerare quot ante se egregios viros
          uterque horum male sensisse ostendit; sed plures Augustinus, qui plura conscripsit, a quo
          neminem scriptorum nostre religionis, quos tamen ipse in manus sumpsit, sentio, exceptis
          prophetis, apostolis et evangelistis, non aliqua in parte fuisse damnatum. Quod quidem
          precipue de maximis quibusque dici potest: nam ut quisque eruditissimus est, ita
          frequentissime insectandis aliorum erroribus et exercetur et exerceri debet, quippe cum
          plura pateant oculis peritorum quam imperitorum. Itaque vir sapiens nulla deterritus
          invidia ab huiusmodi officio desistet, non cupidus mordendi contumeliamque faciendi (quis
          enim cum mortuis pugnet?), sed docendi iuniores atque alios, si fieri potest, reformandi.
          Quid de Lactantio dicam, qui Platonem, Aristotelem, Democritum, Ciceronem (quid de
          singulis ago?), qui omnes sectas omnesque sapientie magistros insipientie accusat? Longior
          sum quam debeo in re plusquam manifesta. Hos ego viros et tantorum institutum si me dicam
          fuisse imitatum, quis me tandem nisi una cum illis reprehendat?</p>
        <p>At in ceteros, inquiunt, istud ferendum fortasse esset, in Aristotelem vero minime. Iam
          moles accusationis mee levari incipit; iam non est crimen meum quod omnes auctores carpo,
          sed quod Aristotelem. Si hoc ergo in ceteros non perperam ago, ferant queso me in unius
          tantum detractione peccantem. Quanquam, cur hic pecco? Quia hic est qui nunquam
          reprehensus est, inquiunt, certe, ut Averrois ait, a nemine errare convictus. O
          imperitissimos homines, o Averroim vere in barbaria natum! Nonne omnes secte contra
          Aristotelem sunt, preter unam suam, que ab inambulatione peripatetica appellata est? Quid
          in hac ipsa peripatetica? Nonne secundus ab Aristotele cum dignitate tum tempore
          Theophrastus, eius auditor et nepos eiusque successor, a preceptore frequentissime
          dissentit? Quod si hoc licuit Theophrasto, quanto magis aliis sectis liceat? quanto magis
          et mihi, qui nulli me secte addixi, ut stulti Aristotelici faciunt, qui nunquam se
          repugnaturos illi promittunt et hanc sectam se eligere dicunt, cum ceteras ignotissimas
          habeant, preferentes ut optimam quam nunquam cum aliis comparaverunt. Equidem quantum ex
          lectione non paucorum librorum repetere memoria possum, apud nullum prope auctorum non
          reperio Aristotelem aliquo in loco confutatum aut certe reprehensum. Quod quid mirum, cum
          Platonem multi, ut ipse Aristoteles, reprehendant atque etiam confutent? Platonem, inquam,
          philosophorum principem, quod nescio qua fronte Aristotelici negare audeant, cum veteres
          tam latini quam greci sive gentiles sive christiani semper Platonem omnibus pretulerint,
          eumquoque deum philosophorum appellantes, et Greci hoc tempore preferant? Eamus nunc et
          uni Averroi credamus, cuius doctrinam tanti facio, ut libros eius papyro non membrana,
          sicut ait Martialis, scribendos existimem. Quare ut finem faciam (excessit enim modum
          epistola), non est quod mihi maledici invidiam faciant. Non omnes ego auctores reprehendo,
          sed paucos, et eos ferme qui non merentur dici auctores; non cunctos philosophos, sed
          quasi more Academicorum nonnihil ex omnibus sectis, non optimos sed, exceptis paucis,
          longe infra optimos, non impudenter sed placide, ut cuiusvis sustineam castigationem, si
          veram putem, gratiasque ob id agam. Sed fateor, mi Ioannes, tanta est hominum improbitas,
          qui vivunt, imperitorum simul et invidorum, ut bilem mihi moveant cogantque me vel
          nolentem contumeliose scribere, ut discant ipsi a contumeliis desinere. Ita namque natura,
          ita legibus, ita moribus comparatum est, ut quos premiorum ratio non ducit ad bene
          agendum, penarum metus a male agendo deterreat.</p>
        <p>Habes, mi Ioannes, quod pro me calumniatoribus meis respondere possis. Primum (colligam
          enim in summam), quod nemo peritorum non laudat factum meum; deinde, quod maximus quisque
          atque doctissimus aliorum errata et debet et solet reprehendere; postremo, quod si iniuria
          antiquos quosdam recentesque reprehendo, respondeant isti cum illorum tum suo nomine. Quos
          meisquoque consiliis admonitos volo: verba ipsorum et convicia in me non duratura; mea in
          se etiam ultra eorum meamque mortalitatem, nisi augurio fallor, perduratura. Vale.</p>
        <closer>
          <dateline>Idibus augusti. Caiete.</dateline>
        </closer>
      </div1>
      <div1>
        <head>14 A Giovanni Tortelli, Gaeta, 18 marzo &lt;1441&gt;</head>

        <opener>
          <salute>
            <hi rend="sc">LAURENTIUS VALLENSIS IOANNI ARRETINO SALUTEM DICIT.</hi>
          </salute>
        </opener>

        <p>Quatuor ferme iam mensibus huc atque illuc vagatus sum, ut ad te scribere non potuerim,
          ne ad meos quidem, quanquam binas litteras ad te dederam &lt;quas&gt; Rome
          substitisse cognovi ex homine, qui meas cum suis litteris istuc mittebat. Itaque ut longam
          intercapedinem qua nullam accepisti pensarem, constitui ad te mittere
          <title>Elegantias</title> nostras, et eas quidem interpolatas et additionibus circumlitas:
          quanti te facio cui secretissima queque aperire non erubesco! Et malui deformem codicem
          potius cito mittere, presertim amico avide expectanti, quam sero eundem polite accurateque
          scriptum. Nam cum statuissem alicui transcribendum dare, revocavi postea consilium, quod
          tum magnitudine operis, tum raritate atque imperitia librariorum non possem ad te
            <title>Elegantias</title> mittere ante tres aut quatuor menses; quas eaquoque causa non
          putavi tibi aliter mittendas, ut significarem non me illas edere, sed ante quam edende
          sint tibi ostendere et iudicium tuum exquirere, duntaxat in his que tractavi. Nam forsitan
          alia quedam aut adiicerentur, aut mutarentur, aut tollerentur si libros quosdam qui
          restant mihi legendi legissem; quorum sunt duodecim comedie Plauti recenter invente,
          Donatus in Terentium, cuius tantum <title>Eunuchum</title> vidi, Victorinus, Cornelius
          Tacitus, et siqui sunt alii; quos cum hic non reperiam ad vos venire decreveram, ut istic
          illos percurrerem; eis non lectis non existimo mihi opus publicandum: si non publicandum,
          ergo ne transcribendum quidem. At deforme est sic fede scriptum mittere. Ita sane apud
          alios qui illud publicari a me credunt crederem, non apud te: non minus, gratior est mea
          simplicitas et profusa benivolentia quam solicita ac suspiciosa prudentia; ex quo
          intelligis, mi Ioannes, non ostendendas <title>Elegantias</title> meas aliis, nisi forte a
          te transcriptas, et ita ut testeris a me nondum publicari ob eam tantummodo, quam dixi,
          causam. Nam alioquin satis eas abundeque elimavi et, nisi fallor, tales effeci ut
          doctissimi homines multo plura admirari in his, ne dicam discere, queant, quam carpere. Tu
          tamen ante omnia ad me rescribes quid sentias: plurimum enim tibi tribuo, sive ob
          singularem eruditionem per quam falli non potes, sive ob eximium in me amorem per quem
          mentiri nescires; utinamque mihi licuisset istuc venire et siqua emendanda aut perpolienda
          essent coram potius admoneres! Sed forsitan veniam, et per regem licebit, statim secundum
          Pascha. Ad Leonardum Arretinum scripsissem, sed vides causam quare non fecerim; faciam
          postea cum te transcripsisse putavero: quod cum feceris, domino Ambrosio, a quo accepturus
          es, opus restitues ad me remittendum. Vale.</p>
        <closer>
          <dateline>XV kalendas aprilis. Caiete.</dateline>
        </closer>
      </div1>
      <div1>
        <head>15 A Giovanni Tortelli, Gaeta, 8 maggio &lt;1441&gt;</head>

        <opener>
          <salute>
            <hi rend="sc">LAURENTIUS VALLENSIS IOANNI ARRETINO SALUTEM DICIT.</hi>
          </salute>
        </opener>

        <p>Ita ne de me pessime sentis, mi Ioannes, ut tam facile irasci me putes? At in quem amicum
          taceo, ob quam causam? (que nulla tanta esse potuisset ut vel minimum de singulari meo in
          te amore detraheretur). Ideo tibi non rescriberem, quod me admonuisses non dico
          prudentissime et amicissime, ut fecisti, sed licentius ac mordacius! Noli, queso, mi
          Ioannes, de me, si tibi amicum existimas, ita tibi persuadere, quod ego item de te facio.
          Nam interea dum a me nullas accepisti litteras, nunquam te existimavi mihi succensuisse et
          tanquam impotenti atque agresti homini fuisse iratum. Ita namque tui mores placidi ac
          lenes sentire me volunt. Quid autem cause fuerit cur aut intermiserim scribere aut tu
          litteras meas non acceperis, opinor me iam tibi scripsisse. Nam partim morbo meo, partim
          culpa eorum quibus bis terve dederam, id contigit: recentes vero litteras existimo tibi
          iam redditas. Unas enim, quas cum <title>Elegantiis</title> mittebam, levir meus ait se ad
          te misisse, alteras (ut reor) reddidit Iacobus Martini regius scriba, licet iam te
          Bononiam contulisti miram (ut scribis) ob causam; addis alia multa mira, sed de his
          aliisque scribam ad te latius. Nunc animus de <title>Elegantiis</title> solicitus est
          quicquid sentias, de qua re tamen respondebis. Forsitan ad te libros <title>De vera
            philosophia</title> mittam, quos proxime transcripsi ut edam una cum libris olim editis
            <title>De vero bono</title>, quos habes non ita exactos ut penes me sunt. Hec satis.
          Nolo autem nunc te nisi in cognoscendis Elegantiis versari, quo mihi certius
          diligentiusque respondeas. Vale.</p>
        <closer>
          <dateline>VIII idus maii. Caiete.</dateline>
        </closer>
      </div1>
      <div1>
        <head>16 A Giovanni Tortelli, Gaeta, 23 giugno &lt;1441&gt;</head>

        <opener>
          <salute>
            <hi rend="sc">LAURENTIUS VALLENSIS IOANNI ARRETINO SALUTEM DICIT.</hi>
          </salute>
        </opener>

        <p>Accepisti ne adhuc <title>Elegantias</title> an improbitas quorundam non sinit? Si non
          accepisti (quod absit), scripsi ad levirum meum et ad Aurispam ita ut non rear te diutius
          illis esse cariturum; alioquin Florentiam accurram et illum hominem adibo statimque
          abreptum opus ad te transmittam. Quod si ad te minime perlatum fuisset, fortasse ad te
          venissem, coram te cum multa essem facturus tum de <title>Elegantiis</title>, tum vero de
          libris <title>Philosophie</title>, quos ad te, etsi occupatus es in
          <title>Elegantiis</title> lectitandis, tamen mittere volui, compertum habens opera mea
          tibi non plus occupationis quam voluptatis esse prebitura, cum presertim tam eruditus sis,
          tam sedulus lector: adeo te uno eodemque tempore opinor ad utrumque opus mihi posse
          respondere quid sentias. Quod si multa fuerint que communicanda tibi mecum videantur esse,
          que publicationem operis remorentur, ad me scribito, statim enim istuc advolabo. Neque
          vero existimes laborem mihi difficilem fore: nam quid non mihi facile sit dum summa manus
          imponatur operi quod tot annis assidua cura elaboratum, presertim cum te cognitorem
          habeam, quo nemo in hac disciplina doctior, nemo est mei amantior? Itaque ingenue ad me
          scribas quid sentias. Nec queso de me tanquam de oneroso et petulante ac tumido homine
          sentias ߤ qui fideli amico gravia consilia velut medicamenta respuant quidam
          egroti faciunt ߤ (siquidem egroto animo est cui salubria consilia non sapiunt,
          quasi abrupto iudicii palato). Illud enim velim in primis cogites, te auctorem mihi
          futurum infamie, siquam incurrero, si opus publicandum censebis quod publicari non
          merebitur, non dico infamiam improborum atque iniquorum, sed iustam reprehensionem. Desunt
          autem quedam arbores quas ego excogitavi, a Serra ita eleganter adornate ut plurimum
          condimenti existimem eas operi esse: earum exemplar licet non exactum, nec tamen omnino
          ipsius Serre manu, transmitto. A quo (Basilee enim agit estque scriptor apostolicus) et
          meo et tuo nomine arbores illas poma aurea ferentes et mihi sepe promissas velim litteris
          poscas. Habet namque ipse exemplar horum librorum sua manu, qua nulla apud chartolarios
          est lepidior, scriptum, licet non tantopere castigatum ut hoc quod ad te transmitto: adeo
          ut hoc quod penes me remanet ne mihi quidem iam satis legibile sit (tot vulneribus
          cicatricibusque confossum est); quare, postquam iudicaveris, velim codicem ad levirum meum
          aut ad me remittas. Mitto etiam <title>Epistolam apologeticam</title> ad ipsum, ut facile
          sacras arbores impetres; quam epistolam ille una cum his libris eodem in codice
          conscripsit. Quid scribam aliud non occurrit, cum expectem ego potius tuas quam abs te
          putem expectari meas. Nam ternas ad te litteras dedi, unas quas tu acceperas
          &lt;et&gt; ad Ambrosium remisisti legendas, alteras ubi de Trinitate te
          interrogabam, tertias in quibus ad querelas tuas amicissimas quidem illas, sed tamen
          contra falsum meum crimen, respondi, quas etiam puto ad te fuisse perlatas. Nunc abs te
          tuas expeto ita expecto ut dies horasque numerem. Vale.</p>
        <closer>
          <dateline>Caiete, pridie natalis sancti Ioannis a quo tu sortitus es nomen.</dateline>
        </closer>
      </div1>
      <div1>
        <head>17 A Giovanni Tortelli, Capua, 5 agosto &lt;1441&gt;</head>

        <opener>
          <salute>
            <hi rend="sc">LAURENTIUS VALLENSIS IOANNI ARRETINO SALUTEM DICIT.</hi>
          </salute>
        </opener>

        <p>Accepi proxime litteras tuas ut semper mihi iocundissimas, quibus agnovi benivolentiam,
          diligentiam, consilium tuum mirificum. Itaque auctoritate tua, presertim amantissimi
          hominis, moveor equidem et prope ad assentiendum inducor: de relinquendis novis
          opinionibus loquor. Sed cum me ad rationem refero atque ad mea que condidi opera, quid est
          quod, istuc quod vos amici admonetis fugiendum, reformidem? Qui omnem veterum sapientiam
          meis operibus everto, qui possum in minoribus rebus et, ut sic dicam, extraordinariis
          opinionibus non libere loqui? Vidisti in libris <title>De vero bono</title>, quod ad mores
          pertinet, me ab omnibus dissentire; quod etiam in libris <title>De institutione
            philosophie</title> feci, in quibus unam feci virtutem, que est fortitudo, nihilque
          differre a prudentia malitiam, nec ullam differentiam inter cardinales theologicasque
          virtutes, et multa huiusmodi. Preterea de dialectica, ita ut Boetium, nedum alios,
          derideam, de naturalibus somniare philosophos in plerisque ostendo. Metaphysicam totam
          constare in pauculis verbis, nec in rebus versari, sed in vocibus, easque voces ab
          Aristotele per miram hebetudinem ignorari; omniaque illa vocabula,
          ‘concretum’, ‘abstractum’,
          ‘quiditas’, ‘essentia’,
          ‘esse’, ‘ens’, frenetica plane esse nulliusque
          ponderis: que si ille intellexisset, nunquam tantam aliis insaniendi materiam prebuisset.
          Hec ergo cum scripserim, quid scribere verebor? Adde huc libros <title>De elegantia lingue
            latine</title>, in quibus Priscianum, Servium, Donatum, Macrobium, Aulum Gellium,
          Marcellum, iurisconsultos, Lactantium, Hieronymum (quos non?) reprehendi, neque aliter,
          salva fide operis, facere potui. Nunquid retexam iam quod tanto labore detexui? Idem ego
          sum qui preposui in <title>Commentariis</title> quod in Ciceronem et Quintilianum composui
          Quintilianum Ciceroni, Demostheni atque ipsi Homero. Ideoque qui non studiosissimi fuerunt
          Quintiliani eos nequaquam eloquentes existimo, quorum fere omnes sunt horum temporum
          homines, quos abesse a perfecta vi dicendi, si una tu &lt;et&gt; ego essemus,
          ostenderem. Igitur cum ex omni parte sapientiam divinam humanamque claudicare videam,
          nonne eam pro virili mea suffulciam? At mordent multi. Mihi crede, non mordent ii canes,
          sed latrant; nec generose fere est ad latratus catulorum ab instituto itinere deflectere.
          Tunc autem morderent, tunc resistendum mihi putarem, cum opera mea invaderent et confutare
          temptarent. Denique ut multus non sim, vix mihi videor posse componere in quo non aliquid
          novi afferam: alioquin nescio cur mihi scribendum esset, quemadmodum semper doctissimi
          quique fecerunt (nisi qui poemata aut historias scribunt). Nam quod ad opus attinet quod
          aggrediendum mihi suades, et immensi laboris id est et in quo non minus repugnandum
          ceteris scriptoribus foret quam in aliis operibus feci: que materia ad te magis pertinet,
          qui locupletissimus in omni doctrina es et abundas libris, quorum hic mira est paucitas.</p>
        <p>Quod autem commendasti domino cardinali negotium meum, fecisti amice, sed secretariatum
          pape ne delatum quidem mihi acciperem, ministerium litteris inimicum et otio: quo
          ministerio, si uti voluissem, potius apud regem uterer. Sed nihil mihi tanti esse potest
          ut rationem quam habeo cum studiis vel paululum intermittam, eoque vesanie processi ut
          stultos existimem omnes eloquentie studiosos qui amore ampliandi peculii iacturam fecere
          litterarum, que maxima pars est: eoque illis minime invideo. Commenda me domino cardinali
          non ea causa ut apud dominum papam pro me intercedat, se quia hominem summa veneratione
          iudico cultuque dignissimum. Vale. Hec scripsi abeunte iam greco hoc abbate, quem videbis
          audiesque non loquentem <foreign lang="grc">attikos, all' oukhi barbarikos.</foreign></p>
        <closer>
          <dateline>Nonis augusti. Capue.</dateline>
        </closer>
      </div1>
      <div1>
        <head>18 A Pier Candido Decembrio &lt;Regno di Napoli, 1442–43&gt;</head>

        <opener>
          <salute>
            <hi rend="sc">LAURENTIUS VALLA ROMANUS ORATOR PETRO CANDIDO SALUTEM.</hi>
          </salute>
        </opener>

        <p>Accepi nuper litteras tuas, et si semper expectatas et suaves, nunquam tamen
          expectatiores et suaviores, in quibus me tu quidem officio amicitie superasti (quanquam
          quis tecum in hoc genere possit contendere?). Tamen est causa cur me velim apud te videri
          excusatum, non modo quod rarissimi hinc istuc commeant, verum etiam quod ubinam gentium
          ageres ignorabam. Ita enim te frequenter exercent legationes, ut nusquam minus quam
          Mediolani immoreris. Quod si te scivissem istic manere mansurumque dum littere mee ad te
          perferrentur, noli, queso, ita male de benivolentia mea sentire, ut non crebro ad te
          epistolas dedissem; eo quidem magis quod, cum nullas abs te acciperem, cogebar te peregre
          esse suspicari. Cuius rei hoc et magnum et verum argumentum erit, quod ad te venire
          destinaveram cum sex libris quos <title>De Elegantia lingue latine</title> composui,
          auditurus tuum super illis cum iudicium tum consilium. Nam ut et sentio et sepe in cetu
          hominum dixi, nemo litteratorum est quem tibi anteponam, nemo amicorum meorum quem non
          tibi posthabeam. Itaque unius tuo iudicio atque consilio contentum me esse existimabam ac
          fore existimo; nondum enim opus edidi neque edam, nisi arbitratu tuo.</p>
        <p>Sed ne venirem istuc cum quedam negocia impedimento fuerunt, tum vero odium Panormite
          tui, qui, ne hoc gaudii voluptatisque capiat ex absentia mea, facit quominus hinc abeam
          donec eum obscuratum fama profligatumque omnibus bonis plane videro. Nam fame
          claritatisque tantum adhuc superest quantum picturis multa pluvia evanescentibus, et
          suorum ceterorum bonorum, ut iam incepit, superstes erit. Itaque absens eum timeo, quem
          presens parvifacio atque contemno. Timeo enim ne, ut est maledicus, in absentem aliquid
          confingat, aliquid mentiatur; qui timor etiam si non me teneret, tamen nollem illi monstro
          causa esse voluptatis si abirem etiam ad tempus, qui sum, dum hic maneo, eidem causa
          doloris et ignominie. Mihi crede, Candide, non iactantie causa dicam, sed testimonii: feci
          ut et apud regem et apud ceteros Panormita indoctissimus esse videatur, ut iam pervidere
          possis quantum illius sit in me odium. Temptavit etiam precibus per amicos communes per
          eos quorum auctoritas apud me multum valet, ut rediremus in gratiam; nunquam perfecit
          neque perficiet. Denique siquis inspicere cor eius possit, non aliter me invisum quam
          canem habet lepus ipse. Quare tanti boni, quo nos invicem frueremur, interceptam aut certe
          dilatam occasionem Panormite assigna. Tamen aut ipse feram mecum libros aut mittam, si te
          mansurum eo tempore istic exploratum habuero.</p>
        <p>Deliberabo etiam tecum num illos Regi an Duci inscribam; de quibus nolim multum
          promittere, ne expectatio ut solet sit maior vero. Sed cum Florentie essem et quasi prima
          manu deformatos litteratis ostendissem, mirum dictu quantum eorum animos excitaverim, ita
          ut certatim pro se quisque me rogarent vel quod ad ipsos opus scriberem vel quod de eis in
          illo honorificam aliquam facerem mentionem. Verum hec alias latius. Vale. Mitto ad te
          versiculos factos a me nuper in Panormitam, ut quantum ille a me ametur agnoscas.</p>
        <quote rend="block">
          <p>Epigramma [I]</p>
          <lg>
            <l>Procerum pectis pueri tingisque capillum,</l>
            <l>Uxoris solitus dilaniare comas.</l>
            <l>Cur facis hoc, Bechatelle? quod hic, non illa sit uxor.</l>
            <l>Pedico speciem non mulieris amat.</l>
          </lg>
        </quote>
        <quote rend="block">
          <p>Epigramma [II]</p>
          <lg>
            <l>Censorem veritus tonso, Bechatelle, puello,</l>
            <l>(Censor enim rerum est tela parata tenens)</l>
            <l>Corda metu pulsante, tamen mulieris amantem</l>
            <l>Te facis, exclamans: «depereo Prohiam,</l>
            <l>Depereo Prohiam!» Sed abest tibi pusio nusquam,</l>
            <l>Pusio qui modo vir, qui modo fit mulier;</l>
            <l>Pusio quem puerum dum credimus esse, puella est,</l>
            <l>Pusio, quem puerum crede: puellus erit.</l>
            <l>Ecquis, io, nequam vel vir vel femina nescit</l>
            <l>Quas potius partes e muliere petas?</l>
            <l>Odit te, odit Hylam illa tuum, nam dispare causa</l>
            <l>Femineum invisum sentit uterque genus.</l>
            <l>Vis, non vis fieri, haud mirum, Bechatellule, adulter,</l>
            <l>Nec mas est tibi mas, nec mulier mulier.</l>
            <l>Viderit Edipus, qui nescis esse maritus,</l>
            <l>Esse queas mechus, an magis esse bechus.</l>
            <l>Viderit hoc censor, cui vis dare verba; sed ille</l>
            <l>Verbera post, gemina de ratione, dabit.</l>
          </lg>
        </quote>
      </div1>
      <div1>
        <head>19 A ignoto prelato &lt;Napoli, dopo febbraio 1443&gt;</head>

        <opener>
          <salute>
            <hi rend="sc">
              <foreign lang="grc">TIBERIOS IOULIOS TARSOS DIOSKOUROIS KAI TE ROLEI TON NAON KAI TA
                EN TO NAO PELAGON SEBASTOU APELEUTHEROS KAI EPITROPOS SUNTELESLS EK TON IDION
                KATHIEROSEN.</foreign>
            </hi>
          </salute>
        </opener>

        <p>
          <foreign lang="grc">Tiberios Iulios Tarsos Dioscuris ke ti poli ton naon ke ta en to nao /
            Pelagon seuastu apeleftheros ke epitropos sintelesas ec ton idion cathierosen.</foreign>
        </p>
        <p>Hoc in Cronicis Neapolitanis ita translatum legitur: Tiberius Iulius Tarsus Dioscuris
          civitatem et templum domini Peleiani filius ex propriis suis fecit.</p>
        <p>Cuius erroris cum alia nonnulla in causa fuerunt, tum vero illud quod una littera. K.
          excisa est, que ceteras eiusdem syllabe litteras facit ambiguas. Ego vero non modo
          transferam hec ad verbum, sed etiam difficultatem siqua inest excutere conabor.</p>
        <p>Primus versus</p>
        <p>Tiberius Iulius Tarsus Castori Pollucique ac civitati templum et que in templo.</p>
        <p>Secundus versus</p>
        <p>Pelagon Augusti libertus et procurator cum consummasset ex propriis dedicavit.</p>
        <p>Nunc difficiliora explicabo. Grece Castor et Pollux uno nomine vocantur Dioscuri, idest
          Iovis filii, et licet alii multi sint filii Iovis, ut Apollo, Mercurius, Bacchus, Hercules
          aliique complures, tamen hi duo peculiariter Iovis filii nominantur, tam et si solus
          Pollux Iovis filius fuerit, eodem natus ovo quo Helena, Castor autem eodem quo
          Clytemnestra, ideoque non Iovis sed Tyndari filii. Sed hoc latius nunc non est
          disserendum. In <title>Actibus Apostolorum</title> navis qua advectus est Paulus habebat
          insigne Castoris et Pollucis, idest Dioscuri, licet corrupte legatur <emph>insigne
            castrorum</emph>. In eodem <title>Actuum</title> libro dicitur Diana dioscure, idest
          Iovis filia. Hec hactenus de uno nomine.</p>
        <p>Igitur conditor templi, cum servus esset Tiberii Augusti, vocabatur, ut coniectura
          colligo, Pelagon, oriundus ex urbe Tarso Cylicie. Donatus postea libertate, accepit nomen
          patroni sui, Tiberius Iulius. Tertium vero, quod est Cesar, quia dignitatis erat
          appellatio, capere non potuit ideoque addidit: Tarsus; nam Romani omnes habebant prenomen,
          nomen, cognomen. Ex quo factum est ut locus ille postea fuerit dedicatus beato Paulo
          tanquam heredi bonorum concivis sui: ex urbe enim Tarso Paulus fuit. Post nomen romanum
          subiunxit pristinum nomen quod fuit sibi servo, quod est Pelagon.</p>
        <p>Habes quid sentiam de inscriptione, Reverendissime Pater. Que tua percontatio (nam te
          avide percontatum fuisse audio) ita mihi iocunda fuit ut studium illud eruditionis ac
          sapientie veteris in te renovatum esse videatur. Nemo diligentius hanc rem interrogavit
          quam tu, nemoquoque te qui hec sciret dignior fuit. Vale.</p>
        <closer>
          <signed>
            <hi rend="sc">LAU. VAL.</hi>
          </signed>
        </closer>
      </div1>
      <div1>
        <head>20 A Enea Silvio Piccolomini, Napoli, 5 aprile &lt;1443&gt;</head>

        <opener>
          <salute>
            <hi rend="sc">LAURENTIUS VALLENSIS ENEE SILVIO POETE SALUTEM.</hi>
          </salute>
        </opener>

        <p>Tua epistola tuaque epigrammata non dico mihi (quid enim mihi tuum non iocundum est?),
          sed plurimis iocunda visa sunt. Itaque tibi gratulor, qui nec negotia ob otium nec otium
          ob negotia intermittis, ut nesciam uter felicior sit, an Cesar te, tanto poeta atque
          oratore, an tu tanto principe. Equidem hactenus non habui cui meas litteras ad te darem.
          Nunc autem nactus occasionem optimam, tamen brevitate temporis impedior ac festinanter
          exarare hec pauca compellor, iam iam profecturo nobili viro Francisco Vicecomite, qui ea,
          que epistole desunt, supplebit. Hoc tantum dico, mi Enea: simul ac te vidi audivique,
          amore captus sum tue humanitatis, tue litterature, tui ingenii, isque amor magis ac magis
          postea crevit semperque te et dilexi et admiratus sum, ut nunc nihil mirer si te
          omnipotens ac maximus princeps amat. Sed quid ego tibi? qui longitudine temporis uti
          nescivi, angustia temporis punior. Vale igitur, mi Enea, et que tecum noster Franciscus
          communicaturus est tua fide ac probitate considerato. Res magna est nec digna que litteris
          committatur. Iterum vale.</p>
        <closer>
          <dateline>Nonis aprilis. Neapoli.</dateline>
        </closer>
      </div1>
      <div1>
        <head>21 A Guarino da Verona, Napoli, 25 ottobre &lt;1443&gt;</head>

        <opener>
          <salute>
            <hi rend="sc">LAURENTIUS VALLA GUARINO VERONENSI SALUTEM.</hi>
          </salute>
        </opener>

        <p>Litteras equidem libenter, filium vero tuum libentius vidi: nihil illo vel totius habitu
          corporis elegantius vel sermone eruditius vel moribus liberalius. Vera Guarinia progenies,
          quippe et paterni corporis decorem, venustatis pariter ac dignitatis plenum, reddit et
          preceptorem eloquentie ac sapientie refert, licet non modo te preceptorem sed etiam
          patrem, a quo multa traducuntur in filios, exhibet, ut in te illud virgilianum
          decentissime cadat:</p>
        <quote rend="block">
          <lg>
            <l>o felix nati virtute bonisque.</l>
          </lg>
        </quote>

        <p>Quod si ceteri filii, quorum magnus tibi proventus est, et vestigia patris imitabuntur,
          ne Metellus quidem ille felix te felicior fuisse dicetur. Hunc ego filii loco accipio
          amplectorque tum suo ipsius tum paterno merito. Apud Olzinam vero nostrum, et si per se
          est commendatus, tamen commendatiorem facere laborabimus. Hec hactenus.</p>
        <p>Orationem quandam Plinii non dico eloquentem sed admirabili eloquentia haberi aiunt; eam
          si tu vidisti, velim per litteras me certiorem facias. Est enim de laudibus Nerve apud
          ipsum Nervam; de qua ipse Plinius meminit in prima epistola, ubi ait se imitatum esse
          Calvum quasi latinum Demosthenem; tam et si miror quod «prope tota sit in
          contentione dicendi», ut ille testatur, si in laudibus tota versatur. Eam si
          penes te habes ad meque mittes, mittam ego tibi vicissim orationem meam, que et ipsa prope
          tota in contentione versatur, <title>De falso credita et ementita donatione
          Constantini</title>. Dices: «pacisci mecum vis». Minime; sed nisi
          orationem meam non videris, mittendam esse tibi non puto. Rescribes igitur an pliniana
          laurentianaque oratio in manus tuas venerit. Si utraque, tu plinianam ad me mittes; si
          neutra, ego ad te meam — est enim sane longa et quicquid vitium in dicendo habui
          id omne in ea ostendi —; si pliniana, et tu illam ad me et ego ad te
          laurentianam mittam; si laurentiana, neuter ad alterum aliquam orationem mittet. Sed quid
          versutiis tecum ago, homine probissimo? Vale et me ama.</p>
        <closer>
          <dateline>Neapoli, VIII kalendas novembres.</dateline>
        </closer>
      </div1>
      <div1>
        <head>22 Al card. Ludovico Trevisan, Napoli, 19 novembre &lt;1443&gt;</head>

        <opener>
          <salute>
            <hi rend="sc">REVERENDISSIMO PATRI DOMINO LUDOVICO SANCTE ROMANE ECCLESIE CARDINALI
              CAMERARIOQUE SEDIS APOSTOLICE LAURENTIUS VALLA SALUTEM PLURIMAM DICIT.</hi>
          </salute>
        </opener>

        <p>Cupienti mihi post annos quatuordecim reverti in patriam et matrem sororemque ac ceteros
          propinquos revisere suadebant amici ut litteras commendatitias ab rege Alfonso, cuius
          octavum iam annum secretarius sum, impetrarem cum ad alios complures romane Curie
          senatores, tum vero ad ipsum principem senatus summum pontificem; quarum litterarum
          presidio istuc venire et istic agere tuto possem. Mihi autem alia ratio ineunda visa est
          voluique non per alium sed per me, non ad alios sed ad te de rebus meis scribi. Nam neque
          causam meam alius efficacius aget quam ego, et, cum te alloquor, totum senatum cum ipso
          senatus principe alloqui videor. Tu enim sicut ab illo secundus es tum virtute tum
          potestate, ita in hoc negotio primus, quoniam quicquid tu agendum putaveris, id ille ratum
          habebit. Sed priusquam me purgem, dicam pauca de iis que ad conciliandam benivolentiam
          tuam pertinent: cum dico tuam, pape dico, quem, ut iterum dixi, alloquor cum te alloquor.</p>
        <p>Ego Eugenium ante papatum dilexi atque amavi adhuc adolescentulus, cum eidem preceptori
          grecarum litterarum uterque operam daret; ego paulo post ab avunculo meo Nicolao Tartarino
          deductus ad eum maiore caritate prosecutus sum, cum opusculum meum magnopere laudasset.
          Vellem creationi sue affuissem, sed eo tempore Papie eram. Ille tamen, postulante sororis
          mee marito, absenti mihi duo beneficia contulit. Ipsequoque affinis meus, quod pape
          plurimis annis contubernalis fuisset, erat aliqua accessio ut iam Eugenium papam
          peculiariter non caritate modo sed etiam tota pietate complecterer. He sunt cause quare
          minime ego perosus fuisse videri debeam, sed dilexisse, amasse, observasse; quod ita
          fuisse, res ipsa declarat ac loquitur. Multi alii ultro citroque discurrerunt, ut quod
          hinc optinere non poterant, ab hostibus impetrarent; multi scripsere in vos, et si in
          scribendo non satis poterant. Ego neque illuc me contuli, cum multi non parva mihi
          pollicerentur; neque adversus papam scripsi, cum in scribendo atque in omni doctrina
          tantum possem quantum, ut apertissime dicam, quivis unus potuit illorum qui Basilee aut
          sunt aut fuerunt.</p>
        <p>At cur <title>De Constantini donatione</title> composui? Hoc est quod purgare habeam, ut
          quod nonnulli optrectent mihi et quasi crimen intendant. Id ego tantum abest ut
          malivolentia fecerim, ut summopere optassem sub alio pontifice necesse mihi fuisse id
          facere, non sub Eugenio. Neque vero attinet hoc tempore libelli mei causam defendere, nisi
          Gamalielis verbis: «Si est ex hominibus consilium hoc aut opus, dissolvetur; sin
          autem ex deo, non poteritis dissolvere.» Opus meum conditum editumque est, quod
          emendare aut supprimere nec possem si deberem, nec deberem si possem. Ipsa rei veritas se
          tuebitur aut ipsa falsitas se coarguet. Alii de illo iudices arbitrique iam sunt, non ego.
          Si male locutus sum, testimonium perhibebunt de malo; sin bene, non cedent me virgis equi
          iudices. Sed opus illud in sua, queso, causa quiescere sinamus. Hoc tantum consideres
          velim, non odio pape adductum, sed veritatis, sed religionis, sed cuiusdam etiam fame
          gratia motum, ut quod nemo sciret, id ego scisse solus viderer. Multum etiam nocere
          potuissem, si alieno animo fuissem in rebus que mentem animumque magis solicitant. Nam
          quod feci, hoc non modo ad pudorem presentium, sed mortuorum etiam ac futurorum pertinet:
          qui enim nemini parcit, nullum ledit. Verum cum non minus prodesse in posterum possim quam
          uno libello offendi, ego te per superiorum temporum meam in summum pontificem
          benivolentiam pietatemque obsecro id (quod, cum per se facile, tum vero tue virtuti
          facillimum): non beneficium, non munus, non gratiam, non veniam, sed ut similis tibi sis,
          ut quod semper fecisti facias, ne aliter ac sentis de animo erga me tuo summique
          pontificis rescribas, etiamsi me tibi odio esse nec licere mihi in patriam
          &lt;redire&gt; dicas. Quod absit ut dicas; tamen si dixeris, beneficii loco
          numerabo. Et quidem maxime vereor (parce queso, si dico me vereri: periculum me cogit
          aliter ac volo loqui), vereor ne forte des fidem mihi tuto me venire posse, ut presentem
          commodius ulciscaris. An parum tibi videtur ob tantulam noxam me exilium pati? an ulterior
          tibi ultio querenda est?</p>
        <p>Quod si miserationis respectus te tangit, orant pro me omnes propinqui mei, qui istic
          sunt, cupidi me recuperandi; si respectus vite, innocentia mea te rogat; si amor
          gratificandi, tua te bonitas obsecrat; si studium clientes obnoxios tibi comparandi,
          affirmo tibi: non in postremis Laurentium tibi presentem officio, diligentia, observantia
          esse comperies. Quare ne pluribus te optundam, rescribas, utinam, quod opto!;
          re&lt;scribe&gt;, tamen, quicquid de me sentias, iubeasne venire necne. Hoc si
          feceris, voto meo satisfeceris ex aliquo animo; omnino autem, si iusseris ut veniam et,
          postquam venero, non oderis. Vale.</p>
        <closer>
          <dateline>XIII kal. decembris. Neapoli.</dateline>
        </closer>
      </div1>
      <div1>
        <head>23 A Giovanni Aurispa, Napoli, 31 dicembre &lt;1443&gt;</head>

        <opener>
          <salute>
            <hi rend="sc">LAURENTIUS VALLA AURISPE SUO SALUTEM.</hi>
          </salute>
        </opener>

        <p>Reddidit mihi litteras tuas vir egregius tuique observantissimus Augustinus, Marchionis
          legatus, plenas amoris, officii, suavitatis; quid dicam eloquentie? cum nullas unquam
          accuratius scriptas ad me dedisse videare. Cuius rei causa extitit vel quod otio pinguiore
          abundas vel quod te defendere pariter et me subaccusare necesse putasti. Defendis te
          tanquam ego, ut tuis verbis utar, «aut minus diligentem aut parum
          officiosum» te fuisse existimem, quod tam diu ad me scribere atque adeo
          scriptitare intermiseris; rursus subaccusas, quod antea quidem perraro, postea vero nihil
          prorsus litterarum dederim, immo ne scribenti quidem tibi responderim: unde tu adductus es
          ad tacendum, nolens sepius compellare non respondentem. Ego, mi Aurispa vir optime ac
          suavissime, priusquam negligentiam meam et, ut tu videri vis, duritiam mentis atque
          barbariem purgem, queso ne me ita impotenti ac rustico existimes animo, ut quod ipse
          crimen admittam vel negligentie vel spreti officii, id alteri obiiciam et, cum in eodem
          genere gravius in te peccem quam tu in me, tibi succenseam, cum tu potius mihi succensere
          deberes. Quid, si tu nihil peccasti, quid, si diligens in scribendo, quid, si officiosus
          fuisti vicissimque me nonnunquam accusasti quod parum amici officio in scribendo fungar,
          potest in me istud, quod obiicis, cadere, nisi ut a me sensum hominis extirpatum
          existimes? Quid ergo? negligens antehac fui nec respondi tibi scribenti? Equidem affirmare
          ausim non pauciores me ad te dedisse quam abs te accepisse me litteras, fortasse plures.
          Tu quidem scripsisti, sed nec tue ad me nec mee ad te perlate sunt omnes epistole.
          Postquam vero Florentia summus pontifex migravit in dextrum, tu a leviro et Roma seiunctus
          loco fuisti, ubinam subsedisses ignorabam scripsique nonnunquam ad eundem levirum, ut ubi
          ageres certiorem me faceret; a quo nunquam certior fieri potui primeque tue littere me hoc
          edocuerunt solicitudineque animi levarunt. Quid enim mihi iocundius quam te si non coram,
          saltem litteris et audire et alloqui? Quod si Romam februario proximo, ut ais, venies, ego
          ad te visendum advolabo. Feram et <title>Elegantias</title> meas cum titulis et in
          marginibus compendio comprehensas: omnia que in opere ipso disputantur signavi —
          rem propemodum non minus utilem quam ipsum opus, licet nihil aliud sit quam opus ipsum
          —, non ideo tamen quod cum illis sentiam, qui potuisse res illa brevius a me
          tractari contendunt, ut ais, quos tu per invidiam hoc dicere confirmas. Nam brevius quam
          longius, si in alteram partem erratum est a me, ille tractate sunt, veluti circa finem
          tertii capituli de comparativis; nam hoc exemplum posterius addidi: «Cicero
            <title>Pro Ligario</title> ‘Quotus enim quisque istud fecisset?’
          idest ‘nullus’ vel ‘rarus’. Ovidius <title>De
          Arte</title> ‘Forma dei munus, forma quota queque superbit?’ idest
          ‘nulla’ vel ‘rara’». Sequitur:
          «Non venit in mentem etc.» Et duo triave alia addidi, cum nihil
          detraxerim.</p>
        <p>Addam fortasse septimum librum. Nam scripsi <title>De notis Antonii Raudensis</title>,
          qui grande opus <title>De imitatione</title> composuit. Et scripsi tum &lt;a&gt;
          nostro rege solicitatus, ut subnotarem que male precepta crederem, tum a Ioanne Arretino
          rogatus, qui eisdem diebus de opere ipso me consuluit, tum ut contumeliam, quam ille mihi
          faciebat, in ipsum refunderem. Siquidem elegantiam quandam meam, non apud me lectam sed in
          Lombardia ab auditoribus meis auditam, petulanter nescio magis an stulte exagitat, licet
          non nominatim; dedit enim hoc amicitie nostre, nam est mihi vetus familiaris. Hunc vel ad
          te librum mittam vel feram consultaborque tecum cui sex seu septem
          <title>Elegantiarum</title> libros dedicare debeamus. Adhuc namque sine viro et sine
          tutore erant, tanquam insule ille, quas postea Apollo revinxit invicem immotasque coli
          dedit, ut Virgilius inquit.</p>
        <p>Feram ad te preterea sedecim <title>Iliados</title> libros a me prosa oratione traductos,
          quos nisi iudicio tuo subiiciam, in manus aliorum tradere non audeo. Preterea libros octo
            <title>De collatione Novi Testamenti</title> inter grecum fontem latinumque rivum: opus
          non magni ingenii, licet magis parvitate doctrine mee in grecis litteris; tuo tamen
          presidio ac quasi numine, qui velut deus es quidem grecarum litterarum, quicquid in me
          deest supplebitur. Tua auctoritate, si modo auctor eris, inscribetur alicui
          ecclesiasticorum, quos hoc munus proprie decet.</p>
        <p>Quid multis? Nequid in te peccasse videar, quem patris loco mihi colendum duco, me meaque
          tuo arbitrio do dicoque; iube quid de me, quid de operibus meis fieri velis. Nihil est
          quod ego te iubente facere recusem, tum quia toto te pectore amplector, tum quia
          impietatis crimen mihi incurrere videor siquid officii in te pretermisero. Quare noli,
          queso, iccirco negligentiam scribendi &lt;improbare&gt;, ut probes me parum in
          amore respondere. Nam ne Ioanni quidem Arretino, qui fratris amantissimi apud me locum
          optinet, iam anno circumacto litteras dedi. Cur ita factum sit noli, nec necessitas est,
          querere. Sic habeto: duos Ioannes, alterum patrem alterum fratrem, me habere, ad quos iam
          anno vertente scribere non potui, ad quos visendos etiam ultra Oceanum, quo Ulixes apud
          Homerum se contulit, ire possem. Vale igitur et frequentes a me litteras expecta aut si
          non pervenient, quod non puto, nihil vel alienati vel senescentis mei in te amoris indicii
          existimato. Vale.</p>
        <closer>
          <dateline>Pridie kal. ianuarias. Neapoli.</dateline>
        </closer>
        <ps>
          <p>Orationem meam <title>De donatione Constantini</title>, qua nihil magis oratorium
            scripsi, sane longam, rescribe an videris, habiturus a me eam, nisi vidisti. Mandata tua
            peregi diligenter. Quintilianum me accepisse olim scripsi.</p>
        </ps>
      </div1>
      <div1>
        <head>24 A Biondo Flavio, Napoli, 13 gennaio &lt;1444&gt;</head>

        <opener>
          <salute>
            <hi rend="sc">LAURENTIUS VALLA BLONDO SUO SECRETARIO APOSTOLICO SALUTEM.</hi>
          </salute>
        </opener>

        <p>Litteras tuas facundissime scriptas rex legit, sed interventu principis cuiusdam non
          perlegit, cum presertim inter legendum interrogaret aliqua, ut fit, ex ipsa materia tuarum
          litterarum incidentia; quorum primum fuit ubinam essent octo libri, quos ad se mittere
          scriberes. Cupiebat enim videre tum propter alias historias, tum propter eas que ad ipsum
          pertinent. Eos ego opinabar olim iam in manus eius pervenisse, qua de re miratus admodum
          sum quomodo factum sit ut aut tu scripseris mittendum quod non mitteres, aut non
          pervenerint, si miseras. Illas ergo scias expectari atque exigi ab eo ipso cui promisisti;
          vides ut res in contrarium recidit: tu ab rege historias exigebas, ille abs te potius
          flagitabat. Dabis igitur operam ut aviditatem principis, quam excitasti sitientemque
          effecisti, suavitate tuarum historiarum saties.</p>
        <p>Quid autem de historiis quas postulabas? Ille nullas hic alias habet, nisi eas que lingua
          hispana a rege quodam Alfonso conscripte sunt et quidem earum rerum de quibus latine
          scripti libri non desunt. Nam quod ad recentes pertinet, Gaspar eius medicus in
          commentarios retulit pene res ab illo gestas, sed ea accuratione, ut de stilo ipso taceam,
          nequis prudens scriptor aliquid ad fidem veritatis illinc mutuari possit.</p>
        <p>Mandaverat autem mihi iampridem rex historias suas scribendas, repetitis altius
          principiis iam inde ab infantia eius. Que quia non habui a quibus plane docerer, malui non
          attingere quam fidem historie obliviosorum quorundam senum memorie credere. Tu si voles
          huius medici scripta cognoscere, plus quam te medicum esse oportebit, ut de egroto corpore
          historiarum tuas historias sanas efficias. Itaque, mi Blonde, omnis tua in te reposita est
          spes. Siquid autem librorum ad hanc rem spectantium rex aut hic aut potius in Hispania
          habet, mittito tu historias tuas quemadmodum pollicitus es: sic enim reddes eum ad id quod
          petis alacriorem atque in te propensiorem. Optime quidem de te sentit tum quod
          eruditissimus es, tum quod sibi deditissimus. Mihi crede, nihil avidius libentiusque leget
          quam siquid de se honorificum scripsisti. Quod si viderit, perpetuo eum tibi beneficio
          obstrinxeris habebitque tibi singularem gratiam, sperans etiam cetera, que nondum mandata
          sunt litteris, gesta sua per te memorie prodi. Mitte igitur quod promisisti, ut regem et
          me letitia impleas. Vale.</p>
        <closer>
          <dateline>Idibus ianuariis. Neapoli.</dateline>
        </closer>
      </div1>
      <div1>
        <head>25 Al card. Gerardo Landriani, Napoli, 21 gennaio &lt;1444&gt;</head>

        <opener>
          <salute>
            <hi rend="sc">REVERENDISSIMO PATRI DOMINO GERARDO SANCTE ROMANE ECCLESIE CARDINALI
              LAURENTIUS VALLA SALUTEM PLURIMAM DICIT.</hi>
          </salute>
        </opener>

        <p>Si te Rome agere prius quam hesterno die accepissem, non hodie primum ad te litteras
          darem. Sed cum Lampugninus noster, vir et nobilitate et litteris et gravitate insignis,
          dum una essemus, in patria esse dixisset, perseveravi in ea opinione quasi adhuc abesses a
          summo pontifice. Hunc errorem a me heri littere affinis mei excusserunt, Ambrosii Dardani,
          quibus ut causam meam tibi committerem admonebat: ut nesciam an plus ex illis gaudii ob
          spem tui contraxerim, an pudoris quod parum videor functus officio erga te, nullis
          litteris ad te scriptis, qui tantulo intervallo loci hinc discretus esses, cum vetus
          familiaris et abs te nonnullis beneficiis auctus fuissem, presertim post istam ad quam
          ascendisti dignitatem. Sed superiorum temporum excusationem in aliam epistolam differamus.
          Quod autem ad te non scripserim posteaquam Romam venisti, culpam hanc, si culpa dicenda
          est, ignorationi rerum remittas; hanc qualencunque excusationem, que tua mansuetudo est,
          facile accipies. Itaque ab istis suavissimis moribus clementiaque vera postulo ut me non
          aliter audias quam si ad te cito, si frequenter, si officiosus scripsissem. Causam meam,
          ut opinor, nosti: de opere, inquam, Constantiniane donationis, ob quod multis sancte
          apostolice sedis senatoribus invisus sum et reus agor, immo peragor ab inimicis meis atque
          invidis. Nam, cum ipse de me fatear ac mequoque accusem nec hominibus nec diis pepercisse
          videar — quod de Luciano Lactantius ait —, non deest volentibus
          carpendi materia. Accessit huc novissimum onus, quo vivos, non modo defunctos exagitasse
          reprehendor et a quibusdam ob id terror mihi proponitur; quam ego reprehensionem
          terroremque, nisi matris causa, que istic est, pro meo more nihili facerem nec ad te
          propterea scriberem aut cuiquam supplicarem, contentus animi conscientia inventionibusque
          felix ac generosa quod sentiam dicendi libertate me pascens. Sed pietas matris me ad se
          revocat et quasi ventus quidam adversus alio vela flectere ac pene retrorsum cogit; eam
          nunc visendi et amor et ratio mihi necessitatem imponit ut amborum, et ipsius et meo,
          desiderio satisfaciam, fortasse emendaturus presens quod absenti emendare difficile est.
          Huic rei conficiende deest facultas illa, quam salviconductum vulgo vocant: ad quam pro me
          optinendam, ut Ambrosius noster perscripsit (quod alioquin ipse intelligebam), nemo te
          magis idoneus est tum propter eximiam gravitatem tum propter singularem sapientiam;
          superest igitur ut quemadmodum potes et velis. Quid igitur rogem te amicus amicum, cliens
          patronum, litteratus litteratissimum, iusta ac pia petens hominem iustissimum
          piissimumque? Ita videor, mihi crede, diffidere nature, virtuti, moribus ac litteris tuis,
          si te pluribus rogem. Rogat te itaque non Laurentius, sed muse, sed bone artes, sed
          probitas, sed sapientia, sed virtutes, que ut in isto pectore tanquam sacrario semper
          habitaverunt habitantque, ita a Laurentio quasi procul ac longo intervallo adorantur et
          extrema linea amantur. Has si audies, facultatem illam pro me impetrandam curabis, nisi
          rationem hanc non ineundam mihi aut aliam potius &lt;in&gt;eundam existimes, quam
          tue probitatis interest aut per temet aut &lt;per alios&gt; certe me litteris
          edocere, sive meo loco levirum meum. Hoc si feceris, ut spero et opto, non me demereberis
          (nam olim demeruisti), sed ex tuo, ut inquit Plautus, tuissimum feceris.</p>
        <p>Mitto ad te epistolam, quam nuper ad amicum misi, ut sciam quid de mea sententia sentis.
          Si istuc veniam, feram XVI libros Homeri prosa translatos; itemque octo libros super
            <title>Novum Testamentum</title>; preterea <title>Elegantias</title> meas cum
          compendiariis glosis, ipso opere pene utilioribus: ad quod agendum et honeste et vere
          adductus sum. Vale.</p>
        <closer>
          <dateline>XII kal. februarii. Neapoli.</dateline>
        </closer>
      </div1>
      <div1>
        <head>26 A Francesco Marescalchi, Napoli, 17 febbraio &lt;1444&gt;</head>

        <opener>
          <salute>
            <hi rend="sc">LAURENTIUS VALLENSIS FRANCISCO FERRARIENSI SALUTEM.</hi>
          </salute>
        </opener>

        <p>Singulis diebus ad te singulas saltem litteras dabo, duntaxat non deficiente argumento.
          Ubi litteras superiores ad te dedi, succrevit mihi cogitatio nunquid d. C. de S. verba,
          que ad te scripsi, dicenda mihi existimaverit ad me deterrendum. Nam et si vidit regem
          invitum consentire ut Romam me conferrem et fortassis seorsum mandatum habuit ut cum
          Camerario ageret ne possem Romam revertere, tamen velim explores an ita male tutum mihi
          esset istuc venire. Haud dubito te diligenti coniectura ad verum perventurum. Velim
          preterea ad Aurispam meis verbis scribas ne <title>Notas in Raudensem</title> meas edat,
          utpote nondum emendatas, sed Romam ad Ambrosium meum, vel ad me huc mittat; meque iurare,
          ubi illas emendaro, paucos intra dies ad eum primum me missurum. Vale.</p>
        <closer>
          <dateline>XIII kl. martii. Neapoli.</dateline>
        </closer>
      </div1>
      <div1>
        <head>27 Ad Alfonso d'Aragona, Napoli, 25 luglio &lt;1444&gt;</head>

        <opener>
          <salute>
            <hi rend="sc">ALFONSO HISPANIE ET ITALIE REGI LAURENTIUS VALLA SALUTEM.</hi>
          </salute>
        </opener>

        <p>Et si propediem visurus auditurusque hominem es, de quo ad te constitui scribere, et pro
          tua incredibili sapientia de presente iudicaturus, tamen faciendum putavi ut de absente
          iam scribam, ferre non sustinens quin tibi aut iudicium animi, si forte hoc scire vis,
          testificer aut ob hunc virum hispani nominis glorie gratuler. Nam ut ex tuis regiis
          laudibus splendidissimisque virtutibus omnis Hispania gloriatur, ita de hoc homine,
          quantum ex privata persona et litterarie, non castrensis militie cultore fas est, gloriari
          potest; tuque in primis, qui et bonorum et eruditorum amantissimus es, eo quidem magis
          quod Senecarum Lucanique, quos tu summo, ut debes, in honore habes, est conterraneus
          concivisque et, quod plurimum facias, simillimus Senece seniori, nescio an corpore, certe
          memoria atque ingenio, ut si Pythagoram audire vellemus, putari posset anima Senece in hoc
          esse homine renata. Etenim ille in <title>Declamationum</title> proemio refert (quod pene
          incredibile hactenus, nunc recens istius fides credibile facit) solitum se esse mille
          versus semel auditos continuo referre et ut a quoque acceperat (nam a singulis hominibus
          singuli versus dicebantur) suum cuique reddere. Idem in duplicato numero ait fecisse
          Porcium Latronem, qui fuit idem Cordubensis ac condiscipulus suus. Sed profecto non
          tantopere illi suo tempore admirabiles extiterunt, quantum hic nostra etate. Tam et si non
          omnia me experiri permisit angustia temporis (siquidem tribus diebus homine usus sum et
          mecum et cum aliis compluribus disputante et ipse alia se quoque facturum pollicetur),
          verum de eo quod expertus sum, sive que repetit ex disputatore modo audita sive ea que in
          thesauro quodam atque in erario lecta collocavit, nihil cognovi mirabilius. Quantacunque
          alloquaris oratione hominem, ipse eam omnem vel ad litteram vel ad sensum, si minus aperte
          ab altero prolata est, repetit et quidem celerius, expressius, doctius, ut eum magis sua
          credas quam aliena proferre. Quicquid ab adversario dudum est dictum, quicquid eodem die,
          quicquid pridie, quicquid nuper, id omne sic tenet ut eum nulla sententia, nullum et
          verbum effugiat. Adeo multum periculi est ac summopere cavendum, nequid calore disputandi
          aut cursu orationis aut multitudine rationum aut altercandi mora tibi excidat quod non
          plane cum ceteris tuis dictis constet atque consentiat: protinus enim ille inconstantie
          tue te admonet et loqui contraria aut inter se repugnantia ostendit. Quanquam non deest in
          disputationibus calliditas mira atque solertia: qui et si in luctando, ut sic dicam,
          robustissimus est, tamen omnes, ut aiunt, palestrici numeros ac flexus adhibet, ut eodem
          momento et viribus premat et arte eludat simulque pede et genu, manu, latere decertet.</p>
        <p>Et hec quidem extemporalia. Quid autem illa studio ac lectione comparata (preter ea de
          quibus iudicare non possum, hebream, punicam, caldaicam linguam)? que ita multa sunt et
          quasi flumine quodam abundantissimo pervehuntur, ut mihi miraculum subeat ac stupor
          audienti tantam omnium disciplinarum, immo omnium auctorum et omnium librorum
          repetitionem. Nihil in grammatica est, nihil in dialecticis, nihil in physicis, nihil in
          metaphysicis, nihil in moralibus, nihil in geometricis, nihil in astronomicis, nihil in
          medicinis, nihil in musica, nihil in theologia, nihil denique in iure, quod ignoret;
          ignoret dico? immo quod non habeat in promptu memoriterque reddat ac pene decantet. Ita
          nusquam in proferendo hesitat, ita fluit, ita abundat, ut prius dubitare desinat
          adversarius et repugnare, quam ille fidem aliam super aliam facere. Eo loquente omnes ita
          stupent atque ab eo dependent, ut inquit de Didone Virgilius:</p>
        <quote rend="block">
          <lg>
            <l>Pendetque iterum narrantis ab ore</l>
          </lg>
        </quote>

        <p>et Ovidius:</p>
        <quote rend="block">
          <lg>
            <l>Narrantis coniunx pendet ab ore viri.</l>
          </lg>
        </quote>

        <p>Parum dico: Sibyllam putes aut aliquam Apollinis vatem, cui omnia, si veteribus credimus,
          cognita erant. Nec unum dicas hominem loqui, ut Priscianum, Aristotelem, Euclidem, Ptolo
          — meum, Galenum, Aristophanem, Ulpianum, sed hos omnes et quamplurimas
          doctissimorum hominum animas hoc hominis corculum insidere (est statura infra iustam et
          gracili), aut certe tot annos vixisse in studiis quot Nestor fuit in vita.</p>
        <p>Queris quot annos natus sit? Dicam triginta? nondum satis annorum putabis. Dicam
          quinquaginta? ne hoc quidem verisimile est. Profecto non credes, nisi tertiam etatem
          hominum, quod fertur de Nestore, vixisse dicam. Agit itaque Ferdinandus (hoc enim nomen
          est nostro Nestori), agit tertiam etatem exactis iam duabus: siquidem transivit infantiam
          pueritiamque, in media positus adolescentia, duodevicesimum agens annum aut modo ingressus
          undevicesimum, nondum malas signante lanugine. Quis hoc credat, nisi qui viderit? quomodo
          habebunt tam mire rei posteri fidem? quanto minus credituri si, quod utinam ei contingat,
          diu vixerit? Sileo hoc loco morum, sermonis aspectusque suavitatem, modestiam,
          mansuetudinem, ut prope eum non minore benivolentia complectamur quam admiratione
          suspicimus.</p>
        <p>Verum, ut sincere de homine iudicem et nihil vel quod adest ei vel quod abest omittam,
          lingua latina, facultas poetica tanta ei adest, quantam Hispania docere aut aliqua
          provincia potuit. Breviter, summa, ut dicitur, manus in eo desideratur (solum namque in
          Italia nitor ille dicendi, ornatus orationis, vis eloquentie viget, sive in prosa sive in
          carmine), presertim iactis fundamentis in greca lingua. Quibus rebus si sub optimo
          preceptore Ferdinandus, paucos annos dicam an menses?, operam dederit, profecto videmus
          eum fore sapientem illum quem docti imaginantur quique cum esse possit, tamen nunquam
          fuit, quasi mortalem quendam deum. Itaque, lecto Catone, Varrone, Cornelio Celso,
          Columella, Plinio, de agricultura cum agricolis contendet, lecto Vitruvio ceterisque, cum
          architectis de architectura disputabit, evoluto Frontino, Vegetio atque aliis, de re
          militari cum imperatoribus decertabit, ne dicam omnes revincet; atque item in ceteris
          artibus: sic rapaci, voraci, tenaci memoria est; quanquam nescio plus ne memoriam an
          acumen an iudicium prudens sincerumque admirer.</p>
        <p>De quo plurima adhuc dicenda essent, nisi nollem verbis te onerare et scirem te paucis
          diebus tibi ipsi magis quam mihi crediturum. Quare ob tam admirandum hominem tibi et
          nationi tue gratulor, gratulaturus Senece tuo utrique, si viverent; qui si apud Elysios
          campos essent, illic cum de eorum cive audirent, exultarent, ut Achilles de Pyrrho, ut est
          apud Homerum. Vale.</p>
        <closer>
          <dateline>VIII kal. augusti. Neapoli.</dateline>
        </closer>
      </div1>
      <div1>
        <head>28 A Giovanni Tortelli, Roma, 24 settembre &lt;1444&gt;</head>

        <opener>
          <salute>
            <hi rend="sc">LAURENTIUS IOANNI SUO SALUTEM.</hi>
          </salute>
        </opener>

        <p>Romam veni, quandiu mansu[rus n]escio. Litteras tuas ad Ambrosium nostrum mense iulii
          datas hic legi, in quibus non modo de illo sed de mequoque que[r]e[ri]s, nihil tam diu
          respondente. Ego vero totiens ad te scripsi, quotiens tu ad me, vel potius ultime littere
          mee responsum abs te non acceperunt; nisi dubito multas et tuarum ad me et mearum ad te
          non fuisse perlatas, ipso Ambrosio, ut verbis eius colligere possum, intercipiente, quod
          videlicet tibi succenset mea, ut scis, causa, tanquam celanda patefeceris. Hec tamen [tu
          supprimito cum ad eum scrib]es, nequid turbe inter nos affines oriatur, presertim me eum
          velut accusante in ea [causa, in qua ob mei carita]tem tibi subirascitur. Opus in
          Raudensem tibi olim scripsi me tibi dedicasse; [mittam illud ad te cum] litteras tuas
          accepero. Vale.</p>
        <closer>
          <dateline>VIII kal. octobris.</dateline>
        </closer>
        <ps>
          <p>Cum scripsissem hanc epistolam red[didit mihi Ambrosius litteras tuas data]s XXIII
            novembris, ubi mecum de <title>Elegantiis</title> agis. Ego vero illas huc mecum [attuli
            emendatissimas et quidem] collectis apud marginem summis [omnium sententiarum. Caro]lum
            nostrum de [me].</p>
        </ps>
      </div1>
      <div1>
        <head>29 A Daniele (da Concorezzo?) &lt;Napoli, 1445 in.&gt;</head>

        <opener>
          <salute>
            <hi rend="sc">LAURENTIUS VALLA DANIELI SUO SALUTEM.</hi>
          </salute>
        </opener>

        <p>Scis quantopere sint cari parentibus liberi cum ipse sis parens. Liberi mei sunt libri.
          Vides, ut parum interest sono inter liberos ac libros, ita parum interest amore: ergo non
          minore labore ingenii libri quam liberi generantur. Sed ne multa, cum me expectet atque
          urgeat nuntius, rogo te per amicitiam nostram libros meos tris, hoc est totidem liberos,
          ad me remittas, cum presertim non sit aliud illorum exemplar penes me, nec aliquid
          temporis interponas. Nam scripsissem ad te alias si ubi locorum consedisses compertum
          habuissem: nunc igitur quanto serius scribo tanto festinatius impetrare debeo. Hoc si
          feceris addes aliquid amicitie nostre, sin minus, addes dolori amici videberisque ipse non
          amicus. Mitte ergo libros meos suavissimos ad patrem cum tuis suavissimis litteris. Hoc
          mane hominem nuntium nactus sum et ideo impolitis litteris scribere sum coactus. Vale.</p>
      </div1>
      <div1>
        <head>30 A Lauro Quirini &lt;Napoli&gt; 1 ottobre &lt;1445&gt;</head>

        <opener>
          <salute>
            <hi rend="sc">LAURENTIUS VALLENSIS LAURO SALUTEM.</hi>
          </salute>
        </opener>

        <p>Quis sis aut qua conditione quibusve natalibus ex tua epistola non didici, didici solum
          qua prudentia vel gravitate et qua facultate dicendi sis: de quarum utraque dicam quod
          sentio. Prudentia quidem et gravitate tanta es ut, antequam causam cognoscas, sententiam
          feras et ex epistola mea, velut indice meorum operum, me condemnes, quid ipse in libris
          scripserim nesciens et per impudentiam quandam singularem divinans. Facultate vero ea te
          esse affirmare possum, ut nequaquam tui muneris potissimum esse debuerit suscipere
          summorum hominum patrocinium. Quod autem ais ut istuc mittam exemplaria omnium librorum
          meorum, scite admodum facis, ne dicam inscite, qui ab eo de quo male mereris donari tot
          codicibus velis. Ego vero non passim mitto libros meos neque iacto meam, siqua est,
          facultatem. Sed libri ipsi iam per se et Alpes et maria transierunt et opus <title>De
            Elegantia</title> a vicinis tuis summopere laudatum est, Guarino et Aurispa, viris
          doctissimis et elegantissimis. Et tamen non est causa cur tecum copiis omnibus pugnem sed
          una, ut spero, te cohorte debellabo.</p>
        <p>Ais te non putare Boetium errasse et non cadere in hunc hominem reprehensionem. Hic
          concivis meus est. Magis tua intererit defendere concivem, ut opinor, tuum, qui multo
          maior Boetio est, Titum Livium dico: licet enim cognoscas epistolam quam nuper ad regem
          Alfonsum misi ubi Livium de inconstantia historie reprehendi. Hanc tu cohortem si
          profligaveris, maioribus posthac tecum copiis agam; sin minus, intelligam non oportuisse
          fatigari omnes copias meas, idest te procaciter ad me lacessendum processisse. Eam
          epistolam a Karolo Strozzia commodato accipias licet et alios libellos eisdem diebus
          conditos de omnibus questionibus fere operum meorum; sed hos libellos vel commodandi vel
          non commodandi arbitrium sit penes ipsum Strozziam. Vale.</p>
        <p>Kalendis octobris, quo die accepi litteras tuas, in quibus scripsisti «primo
          idus augusti,» qui dies non invenitur; «idibus» enim
          dicimus, non «primo idus». Alios barbarismos et solecismos omitto.
          Iterum vale. </p>
      </div1>
      <div1>
        <head>31 A Lelio (?) &lt;Napoli, 1445–46?&gt;</head>

        <opener>
          <salute>
            <hi rend="sc">LAURENTIUS VALLENSIS LELIO SUO SALUTEM.</hi>
          </salute>
        </opener>

        <p>Venissem hodie per tempus ad merendam, ut heri constitueramus, nisi multe cause fuissent
          impedimento, que partim corpus afficiunt, partim animum. Corpus quidem male multis in
          membris: primum caput dolet de vento (scis enim quantus hodie ventus cum pluvia fuit),
          deinde pes, nam calceolarii culpa pes ita mihi constrictus est ut pene podagricus sim, cum
          presertim hodie prima luce ad meridiem iter fecerimus. Ex quo de viaquoque lassus sum et
          totus admodum langueo, eo quidem magis quod aquam lutulentam ex imbri in via gustavi.
          Animus autem, quod referuntur mihi minacie quas in me evomuit vir ille turbulentus quem
          nosti: ex quo, non quia timeam, sed quia indigner, mihi cordolium est; pauloque ante cum
          eundem procul viderem, parum abfuit quin indignationem meam in eum declararem. Sed
          &lt;de&gt; hoc satis. Multa enim scribere non possum propter quas dixi causas,
          quia dolet mihi caput de vento, quia dolet pes culpa calceolarii, quia dolet truncus
          corporis, quia lassus sum de via, et quia bibi aquam imbri lutulentam, quia preterea
          cordolium patior propter hominis improbi minacias. Ita excusationem meam accipito, quod
          per tempus ad merendam venire non licuit. Bene vale.</p>
      </div1>
      <div1>
        <head>32 A Giovanni Tortelli, Napoli, 20 febbraio &lt;1446&gt;</head>

        <opener>
          <dateline>Eruditissimo viro domino Ioanni Arretino.</dateline>

          <salute>
            <hi rend="sc">LAU. VAL. IOANNI ARETINO SALUTEM.</hi>
          </salute>
        </opener>

        <p>Diu abs te nullas accipio litteras, quod cum per se mirandum est, tum vero eo magis quod
          iam Romam venisti, unde a nostro Carolo litteras accepi. Noli ergo cessare ab instituto
          vetere, ne saltem munus meum, quod destinavi, fastidire videaris, quod tantopere optaras
          atque exegeras. Velim scire quid sentias de tribus libellis, quos ad Carolum, hoc est ad
          te, misi; quod enim alteri datur, utrique datur.</p>
        <p>Siquid etiam edidisti vel ex ingenio tuo vel e fonte greco, cupio mecum communices. Ego
          omeliam Basilii tr[aduxi], hoc est <foreign lang="grc">Egkomion eiz tous agious
            tessarakonta marturas meta tes istorias</foreign>, quam mittam ad te, una nocte
          elaboratam. Tres libros historiarum regis Ferdinandi breve intra tempus licebit videas.
          Vale. Adoardum meum ita velim tractes ut intelligat te me alterum esse, in quo erudiendo
          atque expoliendo meis partibus, si me amabis, funger[is]. Vale. x kal. martias.
        Neapoli.</p>
      </div1>
      <div1>
        <head>33 A Giovanni Tortelli, Napoli, 7 marzo &lt;1446&gt;</head>

        <opener>
          <dateline>Eruditissimo viro domino Ioanni Arretino</dateline>
          <dateline lang="grc">pandidaskalo.</dateline>

          <salute>
            <hi rend="sc">LAU. VAL. IOANNI ARRETINO SUO SALUTEM.</hi>
          </salute>
        </opener>

        <p>Aliquot eruditi viri cupiunt ex verbis meis videre translationem tuam <foreign lang="grc">ton analutikon usteron</foreign>, fortasse lecturi publice si, quemadmodum spero, eis
          translatio placuerit. Nam cum a puero sis versatus in dialecticis et summam mox manum
          eloquentie imposueris et, quod ad grecam linguam attinet, in ipsa grecanitatis nutricula
          civitate litteras illas didiceris, persuasum habent te fidelissime ac politissime
          transtulisse. Quare noli eorum expectationem destituere atque frustrari; quorum hortatu ut
          scias me scribere, de aliis rebus meis nullam in hac epistola facio mentionem nec ad meos
          scribo. Vale.</p>
        <closer>
          <dateline>Nonis martiis. Neapoli.</dateline>
        </closer>
      </div1>
      <div1>
        <head>34 A Ludovico Saccano, &lt;Napoli&gt; 4 aprile &lt;1446&gt;</head>

        <opener>
          <salute>
            <hi rend="sc">LAURENTIUS VALLENSIS LUDOVICO SACCANO SALUTEM.</hi>
          </salute>
        </opener>

        <p>Et si nullam abs te tui silentii excusationem desiderabam, cum omnia que a te fiunt
          dicunturque a prudentissima mente et in amorem mei propensissima proficisci intelligam,
          mallem tamen quamvis quam istam attulisses, qua me benivolentius potius quam verius
          extollis magisque tuum in me studium quam de me iudicium (pace tua dixerim) declaras. Quod
          eo mihi molestius est quod facultatem mihi ereptam video tui laudandi, nisi impudens
          quidem ac putidus haberi velim, qui te ob id ipsum laudare iudicer, quod abs te laudatus
          sum. Verum tua ut in rebus agendis, sic in scribendo laus mea predicatione non indiget:
          ipsa se satis abundeque predicat. Quod autem secundo loco in excusationem affers, quod si
          te tardum lentumque putavero, eodem vicissim damnabis ipso me crimine, non ea ratione volo
          causam meam esse defensam quod te non damno (nam si utrunque in hoc genere putarem
          peccasse, utrunque potius ingenue accusarem), sed quod culpam quam mihi obiicis non
          agnosco, quippe &lt;qui&gt; adscripserim et quidem nonnihil de elegantiis; quarum
          una fuit ubi codicem Ciceronis <title>De oratore</title> in proemio ad suam sinceritatem
          revocavi, eo in loco ubi dicitur «quam boni perdiu nulli», quod
          scribendum erat «cum», ut inspectio ipsa verborum plane ostendit.
          Quoniam de elegantiis feci mentionem (ut a purgatione silentii recedam), proximis diebus
          relegi <title>Politicam</title> Aristotelis in qua plus quadringentis vitiis collegi
          Leonardi Arretini in lingua latina, que non audeo afferre nisi gravissimi alicuius
          testimonio confirmatus. Accedit huc quod ille me &lt;in&gt; supremis, ut audio ex
          pluribus, summopere in magna corona virorum laudavit. Eas notationes ad te mittam ut quod
          mihi agendum existimes sciam. Tu enim potissimum eris is cuius testimonio iudicioque
          acquiescam. Olzina noster, de quo ad me scribis, cum sex triremibus Genuam pro legato, vel
          plusquam pro legato se contulit. Deus rem fortunet ac prosperet. Vale, propediem alias
          longiores dabo.</p>
        <closer>
          <dateline>Pridie nonas aprilis.</dateline>
        </closer>
      </div1>
      <div1>
        <head>35 A Viva Pamonio, Napoli &lt;II met... 1446&gt;</head>

        <opener>
          <salute>
            <hi rend="sc">LAURENTIUS VALLENSIS PERQUAM FACUNDO IUVENI VIVE PAMONIO SALUTEM
            DICIT.</hi>
          </salute>
        </opener>

        <p>Si vales studesque gaudeo. Opus est mihi aliquot dies Quintiliano tuo, nam utrunque meum
          Rome reliqui cum ceteris libris. Nolo autem hic ab aliquo illum accipere commodato, sed
          tuo tanquam meo uti. Tua enim sic mea sunt ut mea tua: quare velim quam primum ad me
          mittas. Faciet enim aliquid lucri cum a me legetur. Mittas autem aut ad castellum arcem ve
          Capuanam sive Campanam ad Nicolaum Grifalculum, aut ad Ioannem nostrum cui has ad te
          litteras non quidem ab eo perferendas sed perferri curandas &lt;dedi&gt;. Vale.
          Hieronymum poetam, nostra tempestate singularem, meis verbis salutabis. Vale.</p>
        <closer>
          <dateline>Neapoli.</dateline>
        </closer>
      </div1>
      <div1>
        <head>36 A Girolamo Guarini &lt;Napoli, II met... 1446?&gt;</head>

        <opener>
          <salute>
            <hi rend="sc">LAURENTIUS VALLENSIS HIERONYMO SUO SALUTEM.</hi>
          </salute>
        </opener>

        <p>Quod autem ad te non scripsi, mi Hieronyme, factum est quia neque prosa ut responderem
          tibi versibus scribenti consentaneum erat, nec ad carmen componendum satis otii mihi
          suppeditabat, presertim responsuro ad tam elegans atque ornatum carmen: nequis, non tu
          quidem, sed alius quispiam magis homini quam tempori tribueret carminis mei ruditatem
          atque indiligentiam. Itaque ad te has litteras quasi precursorias mitto, ut interim
          satisfactionem meam accipias donec respondebo versibus ad versus tuos. Quid plura? Vix has
          litteras ut scribam satis otii habeo. Vale.</p>
      </div1>
      <div1>
        <head>37 A Giovanni Tortelli, Napoli, 1 gennaio &lt;1447&gt;</head>

        <opener>
          <salute>
            <hi rend="sc">LAURENTIUS VALLENSIS IOANNI SUO SALUTEM.</hi>
          </salute>
        </opener>

        <p>Priores accepi litteras tuas, quas Adoardo dedisti, quam alteras quas nescio [cui]
          dederas. Ego vero, mi Ioannes, ut ad primas respondeam, iniuriam mihi facere visus es cum
          tot verbis ageres ad m[ihi] satisfaciendum teque purgandum, quasi in me subsit suspitionis
          aliquid. Itaque non agam vicissim ego multis verbis, [ne] male de me sentire videar, qui
          adeo magno in te amore et fui semper et sum atque etiam ero, ut nesciam an ali[quid] addi
          possit. Nam quod hactenus ad te non scripsi, velim accipias (ut, spero, facies)
          excusationem meam. Ad nem[inem], postquam istinc profectus sum, scripsi, nisi ad Ambrosium
          meum et ad hunc bis solum; quod feci, ne viderer consulto neglig[ere] quosdam cardinales,
          ad quos itemque ad summum pontificem ut scriberem Ambrosius ipse iniunxerat; nec a me id
          [impe]trare potuit, nisi multis precibus. Scripsi itaque nuper ad dominum Tarentinum
          Valentinumque et Columnensem, preter[ea] ad Ioannem Campensem, quia corculum domini
          Tarentini est. Cur autem constituissem non scribere, non attinet exp[licare], vel ob hoc
          ne nimius fortasse videar. Venio nunc ad rem librariam. Ego vero et
          <title>Elegantias</title> et <title>Raudens[ianas]</title> et libros super <title>Novum
            Testamentum</title>, cum diversis hominibus commodassem istic, culpa Ambrosii amisi, qui
          repetere neg[lexit], ut est homo nullius rei minus quam doctrine amator. Itaque tribus
          quasi vulneribus confossus sum, quorum [duo] altius penetrant: nam
          <title>Raudensianas</title> librosque <title>Novi Testamenti</title> nusquam alibi habeo,
            <title>Elegantias</title> autem, et si ille e[mendate] erant, tamen aliunde mutuari
          possum; quas olim iam tibi dicatas aut mittam aut ipse portabo (dubius enim [sum] an cito
          ad vos venturus sim) itemque cetera que a me poscis. Nam Quintilianum quem poscis (habeo
          enim d[uo]) iuberem tibi tradi per Ambrosium, si putarem eum mihi in hoc obsecuturum. Tam
          et si nollem glosas, quas illi [feci], ab aliis transcribi priusquam recognorim et alias
          adhuc addiderim; nam, ut scias quo studio glosas eas facturu[s sim], certum est mihi omnes
          libros, qui supersunt legendi, evolvere, eos presertim qui ante Quintilianum extiterunt.
          Quid queris? emi Hyppocratem, qui fuit Roberti regi&lt;s&gt;, fere omnia illius
          opera, ubi aliquid ad ornamentum glosarum inveni, q[uod] est <foreign lang="grc">paidomatheis</foreign> vocari eos qui in sua quique arte prestantissimi sunt. Cuius
          hominis in hac re auctori[tas] maior est quam aut Aristotelis aut Platonis, quod prior
          fuit. Tamen ut Quintilianum ipsum ad transcrib[endum] legendumve emendatissimum haberes,
          enixius laborarem ut meus in tuas manus perveniret, nisi potius crederem me istuc
          venturum, presertim rege tam Rome vicino; cuius rei proximis litteris te faciam
          ce[rtiorem]. Nicolaum non modo tuas measque sed humanitatis, probitatis, litterature
          delitias secundum te diligo et a me omni obsequio officioque affectum cupio. Cetera que in
          negociis meis agenda sunt tue prudentie [committo]. Commendato me communibus dominis
          itemque salutato Stroccium nostrum, quem videre opto. Vale.</p>
        <closer>
          <dateline>Kal. ianua[riis]. Neapoli.</dateline>
        </closer>
      </div1>
      <div1>
        <head>38 A T. Parentucelli, Napoli, 28 dicembre &lt;1446&gt; ...</head>

        <opener>
          <salute>
            <hi rend="sc">LAURENTIUS VALLENSIS AD DOMINUM CARDINALEM.</hi>
          </salute>
        </opener>

        <p>Scio ego, reverendissime pater, non modo usitatum inter amicos esse, sed etiam decorum ut
          ad alterius prosperitatem quisque, quemadmodum intra gaudet, ita illi ipsi se gaudere
          significet, hoc est gratuletur; quod me nunc facere institui. Quod ad tantum dignitatis
          fastigium ascenderis vehementer quidem ߤinterߤ, cum quo multis iam
          annis, et si non permagna familiaritate propter absentiam meam, tamen arta benivolentia
          fui coniunctus, tuarum doctrinarum mirabili copia et virtutum prestantia inductus. Verum
          alia me quedam ratio maior ad gratulandum hortatur: ipsa virtutis doctrineque remuneratio.
          Etenim cum ad istud te honoris culmen promotum considero, non homo mihi videtur, sed
          doctrinarum virtutumque chorus esse adornatus, que semper in isto tuo pectore velut
          sacrario habitaverunt. Ex quo non tam tibi gratulari debeo quam probitati, quam scientie,
          quam ipsiquoque, quam adeptus es, dignitati, cui non minus reddis fulgoris quam ab ea
          eccepisti. Quod si me inter probos doctosque connumerare possum, quod credo, ut mihiquoque
          ex amplitudine tua gratuler haud absurdum est, et quidem vehementius quam amicitie
          &lt;causa&gt;. Nam gaudere prosperis amicorum quivis potest (magna est enim
          amicorum et familiarium multitudo, &lt;de&gt; vulgaribus amicis loquor),
          felicitate vero bonorum ac sapientium percipere voluptatem nonnisi in bonum cadit ac
          sapientie amatorem, quod genus hominum, sicut reliquarum rerum pretiosarum, rarum est
          &lt;et&gt; exigui numeri. Et sicut amici ex carorum secunda fortuna se augeri
          intelligunt, ita nimirum probos sapientieque studiosos ex prosperitate sui similium
          secundari confitendum est: cum presertim nulla sit neque verior neque constantior amicitia
          quam inter honestis studiis ac virtute coniunctos. Quare, pater reverendissime, istam tuam
          fortunam magna ex parte meam esse apprime fero, non aliqua futuri temporis spe, sed ipsa
          duntaxat animi mei delectatione, quod bonis video bene esse. Quo ex facto Sanctissimus
          Dominus Noster animum meum in se caritate, admiratione iam antea ardentem inflammavit
          atque incendit ut aliquando, sicut siquidem modo in me facultas est, de laudibus eius
          scribere ingrediar. Sed hec alias. Nunc, ne multis tecum agam, dixerim: utinam hunc meum
          erga te animum possem coram et viva voce declarare! quod brevi, ut spero, licebit. Vale. V
          kalendas ianuarias. Neapoli.</p>
      </div1>
      <div1>
        <head>39 A G. de Carvajal &lt;Napoli&gt; 28 dicembre &lt;1446&gt; ...</head>

        <opener>
          <salute>
            <hi rend="sc">LAURENTIUS VALLENSIS AD DOMINUM CARDINALEM.</hi>
          </salute>
        </opener>

        <p>Cum ex litteris Ambrosii mei, reverendissime pater, certior factus sum te creatum esse
          cardinalem, diu mecum multumque dubitavi, utrum ipse Romam properato venirem tibi
          gratulaturus, an gratulatoriam pro me epistolam mitterem. Preoptabam equidem venire quam
          scribere, sciens quanto melius promitur animi conceptus lingua quam manu, et quod hac
          epistola tecum loqui tantum possum, coram autem ac presens etiam colloqui: preterea
          amplecti, videre oscularique multum faciunt ad explendam animi aviditatem. Verum quia
          spero non ita post longum tempus me istuc venturum commodiusque facturum id quod nunc mihi
          denegatur, mitto ad te interim hanc precursoriam epistolam quam tu pro meo vultu aspicias,
          que manus tuas velut vicaria quedam mea contingat, que apud te tanquam domini sui obses in
          adventum meum permaneat. Ex qua tibi persuadeas velim exiguam gaudii mei significari
          partem quod percepi ex tua ad quam sortitus es dignitatem, quam Bonifacius octavus
          consulari comparavit. Quin enim tantopere gaudeam ex tua amplitudine? cum repeto meam ab
          ultimo initio amicitiam, que ex tuis solitis consummatisque virtutibus et ex aliqua in me
          significatione probitatis doctrineque orta, &lt;et&gt; maxime te per quosdam
          veluti gradus ad maiora assidue conscendentem summa prestitisse officia mihi etiam
          absenti, nec ulla aut locorum aut temporis intercapedine memoriam mei mentionemque
          omisisse; postremo, in ista tanta dignitate apud Ambrosium meum dulcissimis verbis
          desiderium mei patefecisse. Que etiam si non essent tanta, verum pari dignitate ornatum
          &lt;te&gt; esse, si bonorum atque sapientium cultor sum, magnopere gaudere deberem
          et apud me tacitus summo pontifici gratias et agere et habere pro viro omni laude
          prestante: quanta maxime potuit eum dignitate donavit, habiturus immortalem gloriam quod
          summa virtutis premia precipue merenti tribuit. Itaque sicut illum sapientissime fecisse
          iudico, ita tibi optimo iure consularem dignitatem contigisse gaudeo, ut ex nullius magis
          dignitate fuerim gavisurus. Nam de te prius iudicavi quam amavi, quem postea sic dilexi ut
          dubitaverim utrum propter humanitatem, facilitatem, bonitatem dilexerim magis, an propter
          gravitatem sapientiamque suspexerim. Quo egrius fero quod mihi virtutibus istis tuis frui
          non liceat: sed, ut spero, brevi licebit. Quare plura non dicam, reverendissime pater,
          nisi tibi ut persuadeas paucos esse quibus iocundior sit omnis tua celsitudo quam mihi,
          quem ab initiis cum virtutibus tum amantissimis officiis obstrinxisti atque in perpetuum
          addixisti. Vale, decus Hispanie.</p>
        <closer>
          <dateline>V kalendas ianuarii.</dateline>
        </closer>
      </div1>
      <div1>
        <head>40 A Giovanni Tortelli &lt;Napoli&gt; 17 gennaio &lt;1447&gt;</head>

        <opener>
          <dateline>Divinarum humanarumque rerum consulto domino Ioanni Arretino. Apud dominum
            Portugallensem.</dateline>

          <salute>
            <hi rend="sc">LAURENTIUS IOANNI ARRETINO SUO SALUTEM.</hi>
          </salute>
        </opener>
        <p>Dedi ad te proxime litteras Banco Bazzorum, [qu]emadmodum tu ipse iusseras. Scribam autem
          ad te alias latius. Nunc partim fatigatus scribendis hoc die ternis litteris ad totidem
          cardinales, partim non aliud scribo quam quod ab amico ut scriberem iniunctum est, ut
          queras a domino Columnesi, sive quis alius es[t qui] Donatum super Terentium habet,
          nunquid integer Donatus reperiatur et an super omnes comedias scripserit. Nam hic amicus
          meus apud Carnotum vidit hunc auctorem, sed sine tertia comedia <foreign lang="grc">Eautontemerou[menos]</foreign> et non integra quinta <foreign lang="grc">Ekura,</foreign> itemque cum defectu in sexta, que dicitur <foreign lang="grc">Phormion.</foreign> Preterea siquis apud vos habet quatuor <title>Academicorum</title>
          Ciceronis libros non pridem Sene repertos. Plura non scribo quia non vacat ac ne possum
          quidem, nisi mel nostrum Nicolaum valere iubeo. Vale. XVI kal. februar., quo die ad
          dominos illos cardinales recenter electos, preter dominum Mediolanesem, dantur mee
          littere, licet consilio Ambrosii mei diem anticipavi, quia sero et ipse ad me scripser[at
          et ego] acceperam li[tteras].</p>
      </div1>
      <div1>
        <head>41 A Giovanni Tortelli &lt;Tivoli, prima del luglio 1447&gt;</head>

        <opener>
          <dateline>Domino Ioanni Arretino</dateline>

          <salute>Corculum meum, salve.</salute>
        </opener>
        <p>Velim pro amicicia que tibi est cum domino Sancti Sixti, interroges eum an dominus
          Pontius auditor domini Valentini, sive ipse dominus Valentinus in discessu s[uo fec]erit
          verbum de negocio meo, hoc est an commiserit ei vices suas una cum domino Tarentino. Que
          interrogatio, si fieri potest, fiat dissimulanter, sin minus, aperte et tanquam me scire
          cupiente. Et hoc vel hodie vel cras ante prandium, ut possim facere huius rei certiorem
          dominum Tarentinum. Quod cum exploraveris, velim ad me mittas puerum tuum ad rem mihi
          notam faciendam. Preterea velim me doceas an dominus tuus cardinalis amicus sit regis mei
          ut, cum venero ad eum visendum, reddam illi litteras regias: habeo enim aliquot litteras
          regias ad cardinales, nondum inscriptas. Vale. Res mea in vado est et pene absoluta atque
          perfe[cta].</p>
        <closer>
          <signed rend="sc">LAU. VAL.</signed>
        </closer>
      </div1>
      <div1>
        <head>42 A Giovanni Tortelli, Tivoli, 29 luglio &lt;1447&gt;</head>

        <opener>
          <dateline>Venerabili viro domino Ioanni Arretino.</dateline>
        </opener>

        <p>Dedi ad te aliquot litteras, quibus nunquam respondisti, nisi responsum ad me non
          pervenit Huius epistole argumentum est quod Ioannes Tartarinus, unicus mihi consobrinus,
          magnopere oravit me ut se causamque suam tibi commendarem. Rogo itaque tuam in me
          singularem benivolentiam, ut quicquid studii, opere, presidii in adolescentem conferre
          potes, id mea causa conferas, atque ita agas ut ille suique intelligant nihil esse quod
          abs te non optineant preces mee; sicut nihil tam arduum est quod tu etiam citra preces a
          me non impetres, ne dicam exores. Vale.</p>
        <closer>
          <salute><title>Elegantias</title> prope diem ex urbe Neapoli expecto. Iterum vale.</salute>
          <dateline>III kal. augusti. Tibure.</dateline>
          <salute>Scribo etiam domino Columnesi pro Ioanne Tartarino.</salute>
          <signed>L. V.</signed>
        </closer>
      </div1>
      <div1>
        <head>43 A NiccolÃ² Perotti, Roma &lt;primavera 1448&gt;</head>

        <opener>
          <salute>
            <hi rend="sc">LAURENTIUS VALLENSIS NICOLAO SUO SALUTEM.</hi>
          </salute>
        </opener>

        <p>Da mihi, queso, veniam brevius respondenti opinione tua. Nam si tuas litteras laudare
          velim, non dico: timeo ne reddere vicem laudationi tue videar et quasi uterque prestemus
          operas mutuas, quod procul a nobis absit; sed ne longa quidem ad hoc sufficeret epistola,
          et mihi id facere non vacat festinanti ad absolutionem <title>Raudensianarum</title>, quas
          recognoscendas repurgandasque habeo ut ad Thucydidem vertendum accingar. Itaque tantum
          dixerim, nihil esse ut margines laxiores relinquas, nec ut aliquis te hortetur, nisi ut
          pergas prout instituisti. Neminem duntaxat tue etatis excultiorem esse, ut aliis predico,
          sic mihi persuadeo. Pena talionis, ut notissimum est iurisperitis, est talis pena que
          subeunda est accusatori, nisi reum condemnarit, ut puta calumniatori. Unde vetus lex:
          «Calumniator idem patiatur quod reus, si convictus esset»; qualis erat
          illa de iniuriis, similis illis Mosaycis: «Oculum pro oculo, dentem pro
          dente» Siquidem apud Romanos, sicui fuisset ab altero effossus oculus, habebat
          hic actionem talionis in effossorem; ita in similibus. Quidam etiam elegantium utuntur hac
          voce etiam extra iudicium, quasi pro eo quod est «reddere par pari.»</p>
        <p>Venio ad secundam questionem. «Ligula», si memini, genus est bracarum
          aut zone, de &lt;quo&gt; Martialis loquens differentiam fecit in quantitate
          syllabe, non in significatione; quam tamen significationem alias apertius tibi
          enucleatiusque scribam. Vale. Rome.</p>
      </div1>
      <div1>
        <head>44 A Giovanni Tortelli, Roma, 28 ottobre &lt;1448&gt;</head>

        <opener>
          <dateline>Omnium doctrinarum consulto domino Ioanni Arretino sacreque theologie magistro.</dateline>

          <salute>
            <hi rend="sc">LAURENTIUS VALLENSIS IOANNI ARRETINO SUO SALUTEM.</hi>
          </salute>
        </opener>
        <p>Binas iam abs te accepi litteras, quarum prioribus non respondi, incertus ubi ageres; et
          si ille nuntium bonum mihi attulerunt, non responsionem desiderabant. Posteriores aiunt te
          loca et amena et saluberrima incolere, quo nomine equidem tibi gratulor et mihiquoque tua
          causa. Sed mallem te hic esse, et si non soleo audacter hortari quempiam, ubi presertim
          aliquid subest suspitionis. Tamen iam pestilentia dare terga incipit, et tibi, quem vicina
          pestilentia atque adeo mors pene afflatu te suo contingens reformidavit, quid
          reformidandum est? Nescio an me amor fallat: siquid luis hic superest, adventu ut reor
          tuo, tanquam nubes, adveniente aquilone fugabitur; si affuisses, minus illa invaluisset.
          Quid tamen agendum tibi sit tui iudicii erit. Quod ad me attinet, penultimo die dominico
          papa dixit mihi se facturum me scriptorem secretariumque daturumque mihi beneficia; ultimo
          etiam se daturum circiter finem huius mensis centum aureos et aliquid distributionum. Nam
            <title>Elegantias</title> nondum a domino Ariminensi recuperare potui, tamen statim post
          tuum discessum feci proemium illud quod scis papeque ostendi, quod ille ut egregium
          admiratus est nec admiratus quod te cubicularium nominarim. Placebit, ut opinor,
          tibiquoque; quod mitterem ad te, nisi propediem putarem venturum. Nunc me Thucydides
          exercet, duntaxat in orationibus, nec ullius presidio iuvor. Dominus Nicenus abest,
          Rinucium experiri non audeo, forsitan aut non satisfacturum mihi aut cum difficu[ltati]bus
          sententiarum non colluctaturum; Trapezuntium et morosum et mihi nescio quam equum
          consulere nolo. Ceteri nulli sunt. Co[nsti]tui tamen adire dominum Nicenum, qui apud
          Laurentum agit, ut nunc vocant Neptuniam. Primum tamen librum transtuli et secundi partem,
          in quo si adesses me plurimum iuvares. Neque velim te putare ideo tibi me suadere reditum,
          quod fructum tui percepturus sum; summus tui fructus est mihi cum optime habes. Vale.</p>
        <closer>
          <dateline>Rome, eodem quo tue littere date sunt die, v kal. novembris.</dateline>
        </closer>
      </div1>
      <div1>
        <head>45 A NiccolÃ² Perotti, &lt;Roma&gt; 17 novembre &lt;1448&gt;</head>

        <opener>
          <salute>
            <hi rend="sc">LAURENTIUS VALLENSIS UTRIUSQUE LINGUE EXIMIE DOCTO NICOLAO PEROTTO
              SALUTEM.</hi>
          </salute>
        </opener>

        <p>Putabam me ad te non esse scripturum, id quod etiam tu prior putabas, cum uterque nostrum
          meum istuc adventum primo quoque tempore futurum existimaret. Itaque, certum habeo,
          admiratus es primum adventus mei dilationem, deinde, ut de illo minus sperare cepisti,
          etiam litterarum; novissime, tot post dies, nisi ingenium tuum mitissimum prohiberet, mihi
          succensuisses. Verum quid cause fuerit, in litteris quas ad dominum communem cum tris
          mitto aperui. Vix patior, mi Nicolae, tam diu desiderium tui, ipsaque urbs quodam quasi
          ornamento, quod abes, caret. Tu morum iuvenilium ac doctrinarum norma quedam atque
          exemplum es; tantumque tu inter adolescentes et iuvenes eluces, quantum (nihil possum
          dicere amplius) dominus cardinalis inter viros; et cum talis omnibus videris, tum precipue
          amicis mihique maxime. Quare huc ad nos potius vos conferatis, qui vos et diligimus et
          amamus. Nam in ista barbarie hominum, qui nescio quid commune cum pecoribus suis habent,
          nemo vos amare sane aut diligere potest, homines iam ethera celumque penetrantes, quos
          spero optoque, si huc veneritis, afflatu vestro quicquid pestilentie superest discussuros.
            <title>Elegantias</title> nondum recuperare potui, recuperaturus propediem, quia iam
          noster Arretinus huc rediit; easque mittam cum Livio, si Livius ille tam squalidus et
          oppido isto quam te dignior te delectare potest. Vale. XV kal. decembres.</p>
      </div1>
      <div1>
        <head>46 A Giovanni Tortelli &lt;Roma, giugno 1449&gt;</head>

        <opener>
          <dateline>Domino Ioanni Arretino Domini Nostri cubiculario.</dateline>

          <salute>Mi Ioannes, salve.</salute>
        </opener>
        <p>Diu te non vidi, necdum cubiculariatus insignia gestantem. Quo magis cupio diem dominicum
          venire, qui dies solis dicebatur, qui mihi ad istuc veniendum solemnis est. Interea me
          negocium camerarium exercet, idest camerarum. Nam Stephanus quidam domini Zamorensis
          familiaris, qui cameram illam occupabat (ob turpem, ut aiunt, causam perpotandi aliquando
          atque scortandi), homo versipellis, heri illinc exclusus est, tot meis laboribus huc
          ill[ucque] cursitandi, nunc ad reformatores, nunc ad vicecamerarium, nunc ad alios quosdam
          quos vix unquam reperieba[m], ut prope amiserim quindecim dierum studium. Quanquam, ut
          dicam quod sentio, reformatorum unus, idemque post[ea] Petrus Melinus, qui negocia hec
          administrat, et si mihi, ut videri vult, amicus, non tamen amice me habet sive sua ipsius
          sponte sive ceterorumquoque consensu, vel quod aliis inservire velint vel quod doleant me
          non a se sed a Domino Nostro hoc impetrasse. Quemadmodum est apud Tertullianum tuum: olim
          senatores romani Tiberio referenti ut Iesus Christus pro deo coleretur, ob id solum non
          sunt assensi, quod non ad se sed ad Tiberium Pil[atus] de illa re scripserat. Sed hoc est
          indignius istorum quam illorum factum, quod inter senatum et imperatorem parum distant[ie]
          erat in dignitate, at inter reformatores et summum pontificem quid comparationis est?
          Verum ne te morer verbis, ego cum te intercessorem apud Dominum Nostrum adhibui, ea spe
          atque ea ratione adhibui ut coquinamquoque, que propinqua camerulis duabus est,
          impetrares. Nam neque in altera camera decet me studere, in altera coquinariam sordem
          strepitumque es[se], ne aut ii qui me adeunt per coquinam adeant aut ipse cum studeo
          aliive qui circa legunt coquum quasi unum e magistris legentibus audiamus. At coquina illa
          quam cupio ita apte posita est, ut nihil neque aspectu neque sono ali[os] lesura sit. Eam
          bidellus per alium quendam tenet, in ipsa coquina cubitantem, qui, ut taceam quod nihil
          prosus sua mansione utilis est scholis, certe aliquot alie camere sunt ubi habitare
          possit: una quam ipse dedit sua auctoritate illi ipsi Stephano, tres alie quas habet
          dominus Franciscus a nemine impetratas nisi forsitan post mandatum Domini Nostri a
          reformatoribus. Tamen nolim nominari per me dominum Franciscum, cum sit presertim auditor
          domini vicecamera[rii], et si in domo sua habet plus camerarum, quam ut habitandis eis
          sufficiat: verum quia ille alie suis contigue sunt, fecit omnes pervias. Sed eum omitto.
          Mihi autem cum bidello res est, Stephani collusore adversus me. Velim igitur, mi Ioannes,
          eam coquinam mihi impetres, sive iam impetratam tuearis, tantopere mihi oportunam, immo
          adeo necessariam, eo quidem m[agis] quod applicitus est ei ortus, qui ad me pertinebit
          coquina optenta, amenus et hilaris et in quo recreare oculos possim, in quo aliquando
          estivo tempore tu mecum cenitare possis. Mihi crede, si hec optineo, non maiora existimabo
          contulisse Virgilio Augustum quam Nicolaum papam mihi. Multa alia possem scribere, nisi
          longior esse nollem, quale est quod Stephanus talem mihi reddidit cameram, ut duobus
          diebus tres ducatos erogarim et plures erogaturus sim tum in sarciendis tectis atque
          m[e]nianiolo, tum in fenestris hostiisque.</p>
        <closer>
          <signed>Lau. Val.</signed>
        </closer>
      </div1>
      <div1>
        <head>47 A Giovanni Tortelli, Roma, 2 luglio &lt;1449&gt;</head>

        <opener>
          <dateline>Domino Ioanni Arretino omnium doctrinarum ac theologie magistro cubicularioque
            apostolico.</dateline>

          <salute>
            <hi rend="sc">LAURENTIUS VALLENSIS IOANNI ARRETINO SUO SALUTEM.</hi>
          </salute>
        </opener>

        <p>Legi litteras tuas homini, cuius mentionem habuisti, atque interpretatus s[um] ad
          singulas earum sententias: non exultabat modo, sed triunphabat et te in oculis habebat
          teque ipsum audire videbatur. Denique osculum quod sibi dederam pro te invicem mihi
          tanquam tibi reddidit, nec suo tantum sed etiam filii nomine, qu[i] osculum a te missum
          reddere non poterat. De hoc alias latius. Quod ad te attinet, dii malefaciant istis
          invidis, istis delatoribus, qui tibi negocium facessunt. Nam et si plena sunt omnia
          invidorum ac malivolorum, tamen tua et virtus ita cete[ros] supergressa est, ut locus
          invidie idest emulationi esse non debeat, et probitas tanta, ut nemo te nisi sui inimicus
          possit odisse. Sed videlicet neque virtus inertibus neque probitas malis, presertim
          premiis affecta, unquam iocunda fuit erit ve. De hocquoque alias. Miraris me hinc non
          abscessisse; ego vero quotidie Ambrosium iam iam profecturum expectabam. Is ad extremum
          sive sua sponte sive mulierum consilio constituit manere, fretus, ut reor, medicamento
          quodam quod ego a domino Alfonso protonotario nuper e Marino attuli. Nunc si discedam,
          nescio quo, et itinerum non dico labores sed ex laboribus pericula me timidum faciunt. Tam
          et si non parum ea, quam scis, causa et tenuit et tenet. Et hec breviter. Nunc ad te
          famulus meus redit, cuius supplicationem, si nondum signata est, queso signandam cures et
          quidem plenissime, ne socii eius ipso superiores sint, qui una se istuc nuper contulerunt.
          Illud autem quod ad utrunque nostrum pertinet non omittam. Si nondum edidisti
            <title>Raudensianas</title>, constitui unum capitulum, idque non breve, addere de usu
          pronominis «sui», in quo plerique labuntur. De quo et si Priscianus
          diligentissime tradidit, ego tamen non indiligenter eam materiam r[e]tractabo addamque
          quod ille non tradit, de abusu illorum qui ubi «sui»,
          «sibi», «se» ponendum est, aliud pronomen ponunt,
          quod minus frequens peccatum est. Dices profecto non indignam fuisse preceptione materiam
          et me de ea non inerudite precepisse. Vale. VI non. iul. Roma.</p>
      </div1>
      <div1>
        <head>48 A NiccolÃ² V, papa, Roma, 15 ottobre &lt;1450&gt;</head>

        <opener>
          <dateline>Sacrosancte universalis ecclesie Nicolao summo pontifici.</dateline>

          <salute>Beatissime pater.</salute>
        </opener>
        <p>Quia tot iam mensibus ad sanctitatem tuam nihil litterarum dedi, esset mihi quidem
          longiore episto[la] scribendum, sed imbecillitas corporis non sinit, eoque partes meas in
          agenda causa consobrinarum mearum filie[que] magistri Ludovici de Orto apud sanctitatem
          tuam domino Ioanni Arretino delegavi. Verum cum omnes propinqui mei ac propinque flagitent
          ut suoquoque nomine beatitudini tue supplicem, in qua sola nititur ratio ius[titie]
          nostre, ad scribendum impulsus sum supplicandumque ut, si vera sunt que domino Ioanni
          Arretino scripsi, ve[lit] sanctitas tua iubeatque ut ad reditum usque sanctissimum puelle
          penes dominum Ambrosium Dardanum permaneant, n[ec] interim a quibusdam opum quam
          dignitatis puellarum cupidioribus collocentur, ne, orbe parentibus, fiant ob indigna
          connubia infeliciores. Que enim tanta festinantia maritandi filias adolescentulas, matre
          modo defuncta et adhuc propedixerim calida, nisi quod aliquid monstri alunt hi homines
          tantopere festinabundi? Nos autem, quantacunque potestas nostra est in puellas, eas
          tradimus sanctitati tue, ad tuum gremium, ad tuos pedes depon[imus]. Tu ipse qui pater es
          omnium et quem nunc puelle suum ac solum patrem appellant et optestantur, prout sapientie
          tue videbitur, viros eis prospicies, ob hoc sanctitati tue semper gratiam habituris.
          Itaque tanquam a beatitudine tua nobis commissas eas apud nos tenebimus quoad aliud
          iusseris, si modo iusseris aliud; ut siquis preripere nobis illas velit, sciat se crimen
          tue lese maiestatis incursurum, cum tua eas maiest[as] nunc protegat ac velut in sinu
          teneat. Hec manu egrota, plura scripturus si recte valerem. Deus te cito reddat oculis
          nostris, et urbis et orbis lumen.</p>
        <closer>
          <dateline>Idibus octobribus. Rome.</dateline>
          <salute>Sanctitatis tue terque quaterque servus</salute>
          <signed>Laurentius Vallens[is].</signed>
        </closer>
      </div1>
      <div1>
        <head>49 A Giovanni Tortelli &lt;Roma, dicembre 1450&gt;</head>

        <opener>
          <dateline>Preclarissimo viro domino Ioanni Arretino apostolico cubiculario ac subdiacono</dateline>

          <salute>Domine Ioannes.</salute>
        </opener>
        <p>Mitto ad te Ioannem Tiburtem, de quo tecum incepi agere, virum doctissimum ac manu
          elegantissima et in orthographia adeo egregium ut, cum a me discessum est, neminem habeam
          quem ei preponam. Quid dicam de probitate ac moribus? Re ipsa expertus intelliges. Eum non
          misissem ad te, sed deduxissem, si per valitudinem licuisset. Sed supervacaneum fuerit
          apud te virum prudentissimum meum de homine testimonium. Fac in qualibet re hominis
          periculum. Vale.</p>
        <closer>
          <signed rend="sc">LAU. VAL.</signed>
        </closer>
      </div1>
      <div1>
        <head>50 A Giovanni Tortelli &lt;Roma, ottobre 1451&gt;</head>

        <opener>
          <dateline>Venerando viro domino Ioanni Arretino subdiacono apostolico.</dateline>

          <salute>Domine Ioannes.</salute>
        </opener>
        <p>Velim certiorem me facias, siquid scis, an ego sim in numero eorum qui a legendo revocati
          sunt. Res autem ita se habet. Cum quidam et apud Dominum Nostrum anno superiore et cum
          reformatoribus nuper egissent ut legerem oratoriam artem, ut satisfacerem eis legi et anno
          superiore concurrens cum Trapezuntio et isto sine concurrente. Proximis autem diebus, ne
          multa repetam, Domino Nostro placuit imminuere numerum doctorum et, ut dicebatur,
          relinquere cives, abrogare externos. Iussit itaque afferri, ut appellant, rotulum in quo
          descripti cives essent, quem suo chirographo confirmaret. Allatus est, sed sine meo
          nomine, quasi ego romanus non sim, Rome et ortus et adultus, et qui de nomine romano,
          quantum ad litteras pertinet, vel uno <title>Elegantiarum</title> proemio, magis meritus
          sum quam ceteri omnes. Libet superbe loqui adversus barbaros non romanos: non enim barbari
          lingua esse possunt et iidem romani; taceo quampridem isti romani sint. Quod si
          Demosthenes Athenas ipsas magis fecit atticas, ut Cicero ait, et ob id preter ceteros
          atheniensis appellandus, cur non ipse, qui Romam hoc tempore feci magis romanam, idest
          latiniorem, sim etiam preter ceteros romanus? Pudet me beneficii me[i] in hos ingratos
          homines et nihil romanitatis habentes preter fastum quendam inanem ob romani no[minis]
          antiquitatem, quasi non iam inde a priscis temporibus Roma sorduerit, cum Lucanus dicat:</p>
        <quote rend="block">
          <lg>
            <l>Nulloque freque[ntem] </l>
            <l>Cive suo Romam sed mundi fece repletam.</l>
          </lg>
        </quote>

        <p>Tam et si ego sim oriundus e Placentia, ro[mana] colonia, ut Leonardus de Florentia ait,
          dum Romani veri erant, non sicut nunc convene. Se[d] vereor ne reformatores hoc fecerint
          indignati contra me ob factum domini Francisci de Padua, quasi auctor fuerim illius domus
          ab ipsis reformatoribus auferende. Verum utcunque sit, ne longi[or] sim quam volebam,
          rescribe ad me si rem iam nosti, sin autem ignoras, disce vel ab aliquo alio ve[l a]
          Domino Nostro nunquid nominatim me abrogaverit. Hoc si ita est, nihil dico amplius, quod
          Domino placet. Sin ille non abrogavit nisi externos nec lecturam rhetorice desertam esse
          vult, suade quid ag[am]; nolo enim me pro abrogato gerere, cum non sim abrogatus.</p>
        <closer>
          <signed>Tuus <hi rend="sc">LAU. VAL.</hi></signed>
        </closer>
      </div1>
      <div1>
        <head>51 A Francesco Barbaro, Roma &lt;inizio 1453&gt;</head>

        <opener>
          <salute>
            <hi rend="sc">LAURENTIUS VALLENSIS ILLUSTRI VIRO ATQUE PRETORIO FRANCISCO BARBARO
              SALUTEM PLURIMAM DICIT.</hi>
          </salute>
        </opener>

        <p>Quod nullas ad te litteras antehac dederim, vir illustris, velim pro tua equitate
          excusationem accipias. Hortabatur quidem me ad tibi scribendum incredibilis tua doctrina
          ac singularis eloquentia, ut tanti viri et benivolentiam mihi conciliarem et de me
          iudicium experirer; sed hec ipsa magnitudo sapientie tue dehortabatur, ne me aut
          impudentem aut ineptum putares, qui per me ipsum, nulla necessaria causa adductus, tam
          licenter te adirem et ut mihi responderes postularem. Hortabatur rursus humanitas tua
          summa atque facilitas sed dehortabatur conditio persone, cum scirem te virum illustrem et
          in maximis reipublice tue muneribus occupatissimum. Itaque inter cupiditatis timorisque
          consilium hactenus pependi. Quid igitur nove rationis accessit ut hoc tam longum ruperim
          silentium? Nempe exhortatio cum aliorum quorundam, tum vero prestantissimi viri necessarii
          tui Laurentii, presulis Aspalatensis, per litteras a me contendentis ut, se auctore, ad te
          eloquentie principem aliquid scriberem, cum propter alia, tum vero quod iudex quodammodo
          es cause litisque que mihi cum Pogio est. Iudex, inquam, es quem nemo improbare audebit
          quod tu, litteratorum princeps, statueris. Atque hec quidem ratio est qua ad te nunc
          debuerim scribere. Quid tamen scribam? An aliquid quod ad laudes tuas pertineat, quo sis
          propensior ad cause mee favorem? At hoc levis hominis est et gravitatem religionemque tuam
          ignorantis. An quod me tibi, quantuluscunque sim, dedam et offeram? At hoc nihil dare
          nihilque offerre est, si tu me nihili feceris.</p>
        <p>Tuum ergo, quale de me sit, iudicium expectandum prius est, ut nihil aliud sit quod hoc
          tempore ad te scribere habeam, nisi me tuo unius iudicio acquiescere in hac Pogiana
          accusatione, neque tam de doctrina, quanquam et in hoc multum est, quam de calumnia.
          Mallem enim bonus vir et esse et videri, quam doctus. Qua in re, ut magis de Laurentio
          iudicare possis, mitto istuc alteram responsionem adversus alterum accusatorem, ideoque
          utrunque meum opus <title>Antidotum</title> appellavi. De quibus libris meis si non male
          senties, aggrediar tertium <title>Antidotum</title> adversus alteram Pogii invectivam,
          multo, quam prior fuit, impudentiorem eoque confutatu faciliorem. Itaque, si non pessime
          de me senties, velim ut ipse per te ad me scribas; sin pessime, iubeas alios in tuam vicem
          mihi rescribere. Vale.</p>
        <closer>
          <dateline>Rome.</dateline>
        </closer>
      </div1>
      <div1>
        <head>52 A Marino Tomacello, Roma, 14 ottobre &lt;1453&gt;</head>

        <opener>
          <salute>
            <hi rend="sc">LAURENTIUS VALLENSIS MARINO TOMACELLO SALUTEM DICIT.</hi>
          </salute>
        </opener>

        <p>Ita me dii ament, hoc est sancti, ut tua dicendi vena respondet prudentie atque probitati
          quam semper pre te tulisti. Nam cum semper preferres gravitatem quandam super etatem et
          accuratam modestiam agendi loquendique, ita nunc induisti tibi stilum quendam elegantem,
          tersum et accuratum, ut ex neapolitano romanus mihi factus esse videaris: romanus, inquam,
          ut litterati, non ut vulgus loquitur. Quare perge et te quotidie excultiorem redde, et
          nobilitatem familie tue vel imple vel accumula gloria litterarum. Nihil enim est quo
          nobilitas neapolitana fieri possit illustrior quam romanitate unde omnis gloria emanat.
          Codices, ut iussisti, exquiro diligenter, sed partim sunt more prisco scripti, partim
          percari, presertim propter initium studiorum propediem futurum. Non desinam tamen
          inquirere. Vale.</p>
        <closer>
          <dateline>Ex Urbe, pridie idus octobris.</dateline>
        </closer>
      </div1>
      <div1>
        <head>53 Al card. Bessarione &lt;Roma, fine 1453&gt;</head>

        <opener>
          <salute>
            <hi rend="sc">LAURENTIUS VALLENSIS BESSARIONI CARDINALI TUSCULANO.</hi>
          </salute>
        </opener>

        <p>Non de re mea aliqua nunc ad te scribo, prestantissime pater, sed de aliena. Et si nihil
          non modo amicorum, sed etiam humani alienum a nobis putare debemus, tamen in re mea possum
          adhibere honeste preces, in aliena non possum honeste adhibere consilium tibi homini rerum
          ut divinarum ita humanarum consultissimo; et nihilominus cogor, propter Andree Contrarii
          Veneti hominis amicissimi causam, suadere tibi, quod pene idem est quod consilium dare.
          Cur igitur suadeo? Quia sanctum est viro integerrimo prodesse, quia gloriosum de viro
          disertissimo, qui res tuas gestas celebrare possit, benemereri, quia utile in eum
          beneficia conferre, qui non modo habere gratiam sed etiam conferre et queat et velit.
          Inspicias virum egregium, audias, tractes: sane pluris eum facies, quam ut hoc solo munere
          digneris, quod petit. Non audeo plura tecum agere, ne, id quod nolo, consilium dare videar
          neve tue bonitati ac magnificentie diffidere. Nihil dico amplius; sequere naturam tuam,
          audi tuum consilium, esto tui similis. Nam cum ceteris virtutibus nulli cedis, tum
          humanitate et clementia beneficentiaque omnes antecellis. Vale.</p>
      </div1>
      <div1>
        <head>54 A Marino Tomacello &lt;Roma&gt; 23 marzo &lt;1454&gt;</head>

        <opener>
          <salute>
            <hi rend="sc">LAURENTIUS VALLENSIS MARINO TOMACELLO SALUTEM DICIT.</hi>
          </salute>
        </opener>

        <p>Marine salve. Germanus tuus petasatus nunc ad me venit ac penulatus chlamydatusque
          dixitque vale; itaque non possum nec tibi multa, nec ad alios quicquam scribere. Antonelli
          vicem doleo perinde ac meam: scio enim quid doloris sit liberos amittere. Consolare eum
          meo nomine quoad potes; cui cum quietiore animo erit dicas ut proemium meum super
            <title>Collationem Novi Testamenti</title> ad me mittat, magnopere enim illud desidero,
          et item <title>Antidotum in Pogium</title>. Magistro Vive gratulare de coniugio et
          felicitate, tum dicito me mirari cur libros suos spernat; puto quia uxorem duxit: magis
          dat operam labris quam libris. Quod si libros non curat eos vendam, Helena mea iubente, et
          si non tanti sint ut pecuniam debitam impleant. Fac ergo ut respondeat. Belloflori item
          dicito ut quatuor aureos ad me remittat, quos nuper ei mutuavi.</p>
        <closer>
          <dateline>X kal. aprilis.</dateline>
          <signed>Lau. Val.</signed>
        </closer>
      </div1>
      <div1>
        <head>55 A Giovanni Tortelli &lt;Roma, fine 1454&gt;</head>

        <p>Mi Ioannes, audio quendam Benedictum optulisse Domino Nostro per quendam cardinalem opus
          adversum me compositum, quod [Liviu]m impugnarim, qui mavult Tarquinium Superbum filium
          [P]risci fuisse quam nepotem. Id ego opus quamvis ineruditum, tamen tr[anscur]ri ac vix
          intellexi: ita occecat atque involvit que a me in opere meo dicuntur. Huic homini, nisi ad
          summum pontificem scripsisset, non putassem per memetipsum esse resp[o]ndendum, adeo est
          sermone barbaro et ingenio perv[e]rso. Verum, quia malo absolvere septimum Herodoti quam
          i[ta] idiote respondere, volo te interim videre hanc rem Laurentio tuo glorie cessuram.
          Nam ipsum meum opus adeo accuratum est ut refelli non possit. Et Dionysius Alicarnasseus,
          quem non videram, ita confirmat opinionem meam, ut miraculi loco possit putari acumen
          L[au]rentii tui, qui ea, que nemo, viderit. Nam Lucium Florum, cum opus composui, in
          memoria non habebam, qui Tarquinium Superbum plane ait nepotem Tarquinii Prisci, non
          filium. Neque est quod hic nebulo ait, se magis credere Livio quam Floro: que ratio stulta
          est. Non enim inter Livium et Florum queritur tanquam inter divers[o]s hist[or]icos, sed
          Florus, Livii abbreviator, magistro suo [in] hoc non habuit fidem tanquam falsum
          sentienti. Verum d[e] hoc latius in responsione. Interim ne de causa mea male [s]entias
          hoc ad te mitto, quod s[i] summo pontifici voles ostendere, tui arbitrii erit. Vellem
          tamen Dionysium quem ipse summus pontifex habet mihi commod[ari], ut illius sumam
          testimonia. Tractabo hominem ut [...]s es[t].</p>
        <closer>
          <signed rend="sc">L[AU. VAL.]</signed>
        </closer>
      </div1>
      <div1>
        <head>56 A Lorenzo Zane, Roma, 13 febbraio &lt;1456&gt;</head>

        <opener>
          <salute>
            <hi rend="sc">LAURENTIUS VALLENSIS REVERENDISSIMO PATRI DOMINOQUE DOMINO LAURENTIO ZANE,
              ARCHIEPISCOPO ASPALATENSI, SALUTEM PLURIMAM DICIT.</hi>
          </salute>
        </opener>

        <p>Et si presentiam tuam, prestantissime preses, quotidie desidero, memoria repetens tum
          suavitatem tuorum morum, facilitatem, gravitatem, tum mirificum litterarum studium
          summamque etiam conferendi de rebus ad bene beateque vivendum pertinentibus aviditatem,
          tamen hactenus nihil ad te litterarum dedi: non solum temporum conditione vel publica vel
          privata (quod longum esset referre), sed etiam pudore, sive iusto sive mihi ingenito, ne
          ineptus tibi viderer si nulla aliqua maiore causa ac necessaria interpellarem litteris
          meis tuas maximarum rerum occupationes et te ad ineptiis meis respondendum adigerem. Nunc
          autem hunc pudorem meum excussit Leonardus noster, qui ait te ad se scripsisse, quod
          nullas ad te litteras dederim, mirari te et invenisse causam cur non possim non scribere:
          id autem est negotium venete historie. Agnosco, mi patrone, non tuam in me benivolentiam
          (nam ea mihi notissima erat), sed tuam animi generositatem, qui non defatigaris amicos
          tuos augere beneficiis; neque me fallit non tam mea causa, cui amicus es, te elaborare ut
          hoc munus scribende historie ad me potissimum delegetur, quam amore patrie, cuius glorie
          ut optimus filius optime consultum vis. Itaque perpetuo me tibi obstrictum esse beneficio
          intelligo quod me, tuo iudicio, omnibus huius etatis scriptoribus anteponis, quem maxime
          dignum statuis qui res Venetorum litteris mandet, et, si fieri potest, ut sunt digne
          immortalitate, ita immortales suo stilo reddat. Quid igitur? tantam ne ego materiam et tam
          gravem humeris meis subire ac suscipere ausim? Minime, ni hac una ratione, ut tecum sim,
          te videam, audiam, alloquar, te denique toto fruar. Hec res mihi vires ingenii, hec
          copiam, hec eloquentiam dabit, hec efficiet ut si non equabo scriptione mea dignitatem
          materie, certe a nemine alio in scribendo vincar. Quare non modo de voluntate mea, sed
          etiam de facultate senatui veneto licet spondeas. Tue sponsioni, si tecum fuero, mihi
          crede, respondebo: ut nec alios tue fidei, nec te mee credidisse peniteat. Quod autem
          videris velle ut ad proceres quosdam venetos scribam et in primis ad illustrem virum M.
          Donatum, cuius fama et gloria hucusque radiat, dabis veniam pudori meo reformidanti tum ad
          tantum virum tam audacter scribere, tum id rogare quod non rogari a nobis scriptoribus,
          sed a vobis in republica principibus delegari debet; vel ob hoc, ne si nos frustretur
          eventus, repulsam tulisse videamur. Nullum itaque repulse periculum est, si non postules,
          et plus honoris si delectus ad id munus, non autem precibus et ambitu irrepsisse videaris.
          Vale. Hec festinanter ad lumen lucerne, idibus februariis. Rome.</p>
      </div1>
    </body>
  </text>
</TEI.2>
