<?xml version="1.0" encoding="utf-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
   <teiHeader>
      <fileDesc>
         <titleStmt>
            <title>Indipendenza politica e liberismo economico</title>
            <author>Alessandro Manzoni</author>
         </titleStmt>
         <extent>10800 Kb in UTF-8</extent>
         <publicationStmt>
            <publisher>Biblioteca Italiana</publisher>
            <pubPlace>Roma</pubPlace>
            <date>2008</date>
            <idno>bibit001364</idno>
            <availability>
               <p>Questa risorsa digitale è liberamente accessibile per uso
                        personale o scientifico. Ogni uso commerciale è vietato</p>
            </availability>
         </publicationStmt>
         <seriesStmt>
            <title>Collezione BibIt</title>
         </seriesStmt>
         <sourceDesc>
            <bibl>
               <title>Saggi storici e politici</title>
               <title type="part">v.</title>
               <author>Manzoni, Alessandro</author>
               <editor id="ed">Ghisalberti, Fausto</editor>
               <publisher>Mondadori</publisher>
               <pubPlace>Milano</pubPlace>
               <date>1963</date>
               
            </bibl>
         </sourceDesc>
      </fileDesc>
      <encodingDesc>
         <samplingDecl>
            <p>Tutti i materiali paratestuali della fonte cartacea non riconducibili alla
                responsabilità dell'autore dell'opera sono stati soppressi nella versione
                digitale</p>
         </samplingDecl>
         <editorialDecl>
            <correction method="silent" status="medium">
               <p>Livello medio: controllo a video con collazione con edizione di
                        riferimento</p>
            </correction>
            <quotation form="data" marks="all">
               <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
            </quotation>
            <hyphenation eol="none">
               <p>I trattini di sillabazione a fine riga sono stati soppressi e le parole
                        ricomposte</p>
            </hyphenation>
         </editorialDecl>
         <classDecl>
            <taxonomy id="CGB">
               <bibl>Classificazione generi BibIt</bibl>
            </taxonomy>
         </classDecl>
      </encodingDesc>
      <profileDesc>
         <creation>
            <date>800</date>
         </creation>
         <langUsage>
            <language id="ita">Italiano</language>
         </langUsage>
         <textClass>
            <keywords scheme="CGB">
               <term>Testi storici e storiografici</term>
            </keywords>
         </textClass>
      </profileDesc>
      <revisionDesc>
         <change>
            <date>2007-06-08T00:00:00.000+02:00</date>
            <respStmt>
               <name>Novadata systems</name>
            </respStmt>
            <item>Digitalizzazione - OCR</item>
         </change>
         <change>
            <date>2007-07-25T00:00:00.000+02:00</date>
            <respStmt>
               <name>BIBIT</name>
            </respStmt>
            <item>Correzione linguistica</item>
         </change>
         <change>
            <date>2007-09-25T00:00:00.000+02:00</date>
            <respStmt>
               <name>Ilenia Sabelli</name>
               <name>BIBIT</name>
            </respStmt>
            <item>Codifica XML - Codifica manuale</item>
         </change>
         <change>
            <date>2007-10-08T00:00:00.000+02:00</date>
            <respStmt>
               <name>Carla Deiana</name>
               <name>BIBIT</name>
            </respStmt>
            <item>Validazione</item>
         </change>
      </revisionDesc>
   </teiHeader>
   <text>
      <body>
         <div1 n="Indipendenza politica e liberismo economico">
            <head>INDIPENDENZA POLITICA E LIBERISMO ECONOMICO 
[1848]</head>
            <p>Leggo nella <title>Concordia</title> del 9 corrente questa strana notizia in data di 
Praga: «I commercianti di qui presentarono al Ministero un indirizzo, in cui esponendo 
l'importanza commerciale che hanno la Lombardia e la Venezia per l'Impero, gli domandano che 
non voglia prestar orecchio a qualunque proposta avesse per base o per condizione la cessione di 
qualsiasi parte di quelle provincie». Strana petizione, dico, e non so se più strana dal lato 
morale o dal lato economico, se più opposta alla giustizia o all'interesse o alle intenzioni di quei 
medesimi che la presentarono.</p>
            <p>Per ciò che riguarda la giustizia, una tal petizione viene a dire, o se si vuole a 
sottintender questo: gli abitanti di quella parte d'Italia che si chiama Lombardia e Veneto vogliono 
essere interamente indipendenti da ogni dominio straniero. E per qual titolo? Per quello stesso per 
cui coloro che furono e sono in questo momento loro padroni vogliono per sè la medesima cosa. Ma 
codesto titolo che può valere per gli uni, non vale per gli altri; ciò che deve contare riguardo ai 
Lombardi e ai Veneti è la loro importanza commerciale per l'Impero. Se Dio ha fatto i popoli in 
genere per sè e per loro, ha fatti in via d'eccezione i Lombardi e i Veneti per l'Impero. L'impero e 
costoro sono in questo caso fuori dell'umanità, senonchè il primo è al di sopra di essa, i secondi al 
dissotto Ecco ciò che vuol dire, perchè non sono cose che si dicano espressamente, la petizione in 
discorso; e non sarebb'egli ridicolo l'aggiungere che vuole una cosa contraria alla più ovvia e 
elementare giustizia?</p>
            <p>So che ci sono degli astuti, uomini di mondo, i quali si mettono a rider di compassione 
quando in politica si fa menzione di giustizia; par loro che si esca dal pratico, dal positivo, dal 
riuscibile. Ma gli astuti non le indovinano tutte; e in verità la sapienza e anche l'astuzia, sarebbero 
cose di troppo facile acqúisto se consistessero nel supporre che il torto ha sempre la forza di 
prevalere.</p>
            <p>Pur troppo, in certi tempi, e forse in ogni tempo, certe ingiustizie paiono così naturali, 
che nè a chi ne gode, nè a chi ne patisce non viene neppure in mente che debbano cessare. Ma viene 
un momento in cui questa o quella ingiustizia comparisce così chiaramente ingiustizia, che non può 
più sostenersi contro la negazione di tutte le menti, contro la riprovazione di tutti gli animi, diventa 
odiosa e ridicola insieme, e (mi perdonino gli astuti se rimando loro la parola che adoprano come la 
e più tremenda delle ingiurie) diventa un'utopia. Ora la dominazione austriaca in qualsiasi parte 
d'Italia è una di quelle ingiustizie per le quali un tal momento è venuto.</p>
            <p>Perchè mai «in Francia, o dove in pregio è cortesia», la causa italiana è 
così popolare, direi quasi così nazionale, che il vederla trionfare è non un desiderio, ma quasi un 
bisogno, il pubblico l'ha fatta sua, e vuol che il Governo la faccia sua? Forse perchè là non sono in 
caso d'intendere quanta sia, o possa essere l'importanza commerciale della Lombardia e della 
Venezia per l'Impero? No davvero; ma perchè e in Francia e quasi in ogni parte d'Europa si vede 
chiaramente, e quindi si sente fortemente, che l'assoggettare questo popolo ad un altro, o ciò che 
riesce al medesimo, lo staccar violentemente una parte di questo popolo per attaccarla 
violentemente a un'altra nazione o a dei brani d'altre nazioni, è un'ingiustizia.</p>
            <p>Che poi la petizione in discorso sia opposta all'interesse e alla intenzione di quei 
medesimi che la presentarono, non è cosa di una evidenza così immediata, ma comparisce anch'essa 
evidentissima appena ci si rifletta sopra un pochino. Cosa vogliono infatti i commercianti di Praga? 
Vendere i prodotti del loro paese ai Lombardi e ai Veneti. Giustissimo e sensatissimo desiderio. Ma 
come mai si vanno immaginando che il tener per forza unite all'impero quelle provincie possa 
servire a un tale intento? Sento che mi rispondono: Non vedi, ignorante, io che, così essendo, i 
nostri prodotti entreranno nella Lombardia e nella Venezia senza pagar dazio, e che per 
conseguenza ci saranno a miglior mercato? E non sai che il buon mercato è, <foreign lang="lat">coeteris paribus</foreign>, quello che fa vincere la concorrenza degli altri prodotti 
d'ugual genere? — Lo vedo benissimo, e so benissimo che l'esenzione dal dazio è una 
facilitazione allo smercio. Ma non sono le facilitazioni quelle che fanno le cose; le aiutano bensì ma 
non le fanno: chi le fa sono quelle che si chiamano perciò cause efficienti. Ora, tra le cause 
efficienti del vendere, una essenzialissima è la volontà di chi deve comprare. E come mai, torno a 
dire, possono immaginarsi gli autori della petizione, che i Lombardi e i Veneti vorrebbero comprare 
le merci dell'impero, quando ci fossero attaccati per forza? Non sanno quale sia lo stato degli animi 
in queste due parti d'Italia? Non sanno che di tutto ciò che potesse essere utile o gradito all'impero 
non farebbero se non quel tanto a cui fossero costretti per marcia forza, e che fin dove rimanessero 
pure liberi, il loro proposito, il loro studio, la loro consolazione, il loro punto d'onore sarebbe di fare 
il contrario?</p>
            <p>Non so se sia cosa tanto facile che un numero della <title>Concordia</title> passi nella 
parte d'Italia dominata in questo momento dalle forze austriache; ma son certo che se ci scappa 
quello in cui si trova questo articolo, ognuno che arrivi a leggerlo dirà tra sè: Eh! ci avevo già 
pensato; è un voto che ho già fatto di non comprar più neppure uno spillo imperiale, se mai (che Dio 
non voglia, e par che non voglia) dovessimo rimaner soggetti all'Austria. Stiano pur certi i 
commercianti di Praga, a che sarebbe o una convenzione esplicita, se si potesse, o un consenso 
tacito, ma ferreo; e i partigiani stessi dell'Austria (mettiamo che siano uno in diecimila) sarebbero 
costretti a uniformarvisi per non passare come traditori del loro paese, per non essere sfuggiti dai 
loro concittadini. È questa una predizione fantastica, o una storia recente e attuale? E come fu, 
com'è, così sarebbe, e peggio, in quanto l'intensità cresciuta della causa crescerebbe l'effetto. Ma 
non facciamo a loro e a noi un così tristo pronostico.</p>
            <p>Se invece (Dio lo voglia! e par che lo voglia) ogni parte d'Italia è affatto indipendente e 
staccata dall'Austria, ecco ciò che avverrà; e anche questa è storia piuttosto che predizione. O i 
legislatori italiani avranno il buon senso di non proteggere l'industria nazionale con proibizioni e 
con dazi spropositati (che vuol dire assassinare il commercio nazionale, e danneggiare non poco 
l'industria nazionale medesima): e le merci dell'Impero entreranno col favore delle leggi, a bandiere 
spiegate, alla luce del sole. Se poi cinquantott'anni dopo la morte di Smith, e non so quanti dopo la 
morte di Say, e viventi, parlanti, e scriventi Cobden e Bastiat, se nel paese dove più d'un economista 
prevenne Smith in parti importantissime, e taluno avrebbe potuto essere più che il suo precursore 
quando avesse avuto quella volontà d'insistere sull'argomento, che manca troppo spesso al genio 
italiano; se, dico, quelli che saranno i nostri legislatori staranno fissi in quello sventurato 
<emph>proteggere</emph>: allora le merci dell'impero entreranno malgrado le leggi, col favore 
del contrabbando, a lume di luna. E quando i commercianti di Praga vogliano convincersi che anche 
questa è storia più che predizione, s'informino di ciò che accadeva sulla riva detta sarda del Ticino e 
del Lago Maggiore, prima che gl'italiani dominati dall'Austria pensassero di fare al commercio 
dell'Austria quella guerra negativa, ma potente come giusta. S'informino e sapranno che su tutta 
quella riva, una delle cure più assidue e più infruttuose della finanza detta sarda, era di escludere i 
prodotti degli stati austriaci, che venivano dalla riva lombarda. E guardando le cose più in generale, 
c'è egli bisogno di dire che il commercio ci guadagna sempre a aver che fare con popoli liberi? di 
rammentare, fra tanti altri esempi, che il commercio e l'industria inglese ricevettero un aumento 
straordinario dall'essere le colonie inglesi dell'America settentrionale diventate gli Stati Uniti 
d'America?</p>
            <p>Se dunque i commercianti di Praga preferiscono una giustizia utile a un'ingiustizia 
dannosa, spediscano al Ministero austriaco un indirizzo opposto al primo: <foreign lang="lat">Ingredere et loquere ad regem Aegypti, ut dimittat filios Israel</foreign>; questo è il 
parere che possiamo dar loro da veri amici, da gente che desidera davvero di comprar le loro merci, 
e di vender loro le nostre. Ma facciano presto, perchè nel ritardo ci sono due pericoli. Uno che la 
persistenza nell'esorbitante proposito del voler tenersi attaccati gli Italiani per forza gli amareggi a 
segno che non vogliano aver che fare per nessun verso coi loro oppressori, anche dopo, e forse per 
un pezzo dopo che abbiano cessato di esserlo. L'altro che col prolungarsi d'una guerra così 
disastrosa, come è da una parte ingiusta e crudele, rimanga, e non da una parte sola, dissipato, 
consumato, quasi annientato il capitale, mezzo necessario del produrre, che è la condizione 
preliminare e necessaria del vendere e del comprare.</p>
         </div1>
      </body>
   </text>
</TEI.2>
