<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Vita Socratis et Senecae</title>
      <author>Giannozzo Manetti</author>
    </titleStmt>
    <extent>129 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit001382</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Vita Socratis et Senecae</title>
        <author>Manetti, Giannozzo</author>
        <editor id="ed">De Petris, Alfonso</editor>
        <publisher>L. S. Olschki</publisher>
        <pubPlace>Firenze</pubPlace>
        <date>1979</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CGB">
        <term>Memorialistica</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Pisa</name>
      </respStmt>
      <item>Correzione linguistica</item>
    </change>
    <change>
      <date>2005-06-20T00:00:00.000+02:00</date>
      <respStmt>
        <name>Daniele Silvi</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-06-21T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>


<text>

<front>
<div1>
<head>Prefazione I</head>
<argument><p> Iannozzi Manetti, civis Florentini, in Vitas Socratis et  Senece, ad Nunnium Cordubensem, Prohemium feliciter incipit</p></argument>
<p>Si humane cogitationes, suavissime atque amantissime Nunni,  quemadmodum cogitantes comminiscuntur, homines ita ad  votum suppeterent, mihi profecto in hac Pissiatina prefectura  contigissent ut otio illo quidem litterato arbitrio iudicioque meo  frui valuissem. Cuius rei gratia, gubernationi huius provincie  sorte prefectus, ad gubernandum non invitus accesseram, ut per  hanc profectionem meam a vehementi et turbulento quodam  civilium negotiorum strepitu saltem oblata occasione vel paulo  longius abessem, ne in auribus meis quotidie resonaret.</p>
<p>Sed quoniam bello paulo post hinc inde fremente, otium quod  cupiebam consequi non poteram fluctuantibus et inquietis  temporibus obsecutus, omnem operam in rebus bellicis ac  frumentariis, quandoquidem id fieri oportebat, ceteris  posthabitis consumebam. Quibus duobus, alterius copia, alterius  vero inopia universa propemodum Florentinorum regio eisdem  temporibus pariter premebatur. Atque per hunc modum cum  iactura temporis cumque singulari et animi et corporis molestia,  tribus circiter mensibus exactis &lt;in muniendis arcibus ac  vigiliis iniungendis tantummodo&gt; occupatus, vitam meam  egre admodum traducebam.</p>
<p>Interea divina, ut arbitror, providentia factum est ut hostes  Florentini populi, qui ingentibus copiis universam pene eorum  regionem, preter hostilem populandi morem, quasi victores per  varia hinc inde loca populabundi crudeliter nimis impieque  vexaverant, ab exercitibus nostris, dum in Aretino agro prope  Anglare oppidum (sic enim incole vocant) invicem  confligerent, usque adeo superarentur, ut multi pugnando  cederentur, complures vero caperentur; reliqui una cum  Picinino, illo tam claro ac tam celebrato eorum imperatore,  cunctis signis et impedimentis omnibus in victorum suorum  manibus ignominiose admodum relictis, fuga salutis sue  consulere cogerentur.</p>
<p>Hac igitur peregregia et inusitata de tam trucibus ac tam  infestis hostibus victoria habita, omnes propemodum anteacte  cure mee de muniendis arcibus oppidisque custodiendis  evanuisse videbantur. Proinde cum otio litterato, quo tam diu  carueram, in gratiam rediens, satius visum est si reliquias eius  temporis, quod in eiusmodi magistratus mei calce otii dabatur,  in scribendo et cogitationes meas litteris mandando quam solum  legendo contererem, idque duabus precipue rationibus adductus, libentius faciebam.  Una quod si nihil in tota hac prefectura mea scripsissem  memorieve mandassem, talem huius semestris temporis  transactionem turpem simul ac frivolam, desidiosam et inanem  hominibus litteratis futuram existimabam. Damasus enim per  epistolam Hieronimum ad scribendum exhortari cupiens: "Te",  inquit, "dormientem et longo iam tempore legentem potius  quam scribentem, questiunculis ad te missis excitare disposui.</p>
<p>Non quod legere non debeas: hoc enim velut quotidiano cibo  alitur et pinguescit oratio: sed quod lectionis fructus sit, si  scribas". Cui Hieronimus respondens: "... Didi&lt;mi&gt; nostri  de Spiritu Sancto librum in manibus habeo, quem translatum  tibi cupio dedicare, ne me dormitare existimes, qui lectionem  sine stilo somnum putas". Ne igitur hoc toto prefecture mee  tempore forte a doctis hominibus dormitasse existimarer, aliquid  memorie mandare quam silere malui.</p>
<p>Altera quod ubi magistratus mei muneribus functus, Florentiam  in patriam revertissem, ita me crebris magnorum tributorum et  ingentium onerum pensionibus oppressum iri intelligebam, ut  vix respirare nedum nova quedam cudere ac moliri auderem.  Quapropter mutue inter nos benivolentie atque perfecte et  integre amicitie nostre recordatus vel potius, ut par erat,  admonitus, nonnulla memoratu digna tuo nomine, amantissime  Nunni, scribere atque hinc ad te mictere costitui, ut per hec scripta nostra, ex media prope Etruria in intimam  usque Hispaniam transmissa, te, per longa maris  terrarumque spacia a nobis disiunctum et in magna quidem  affinium et cognatorum principum turba, in hac presertim totius  provincie vestre tanta ac tam inusitata regalium nuptiarum  magnificentia, in regia degentem, ad memoriam mei amici  tuique peregrini et alienigene aliquatenus revocarem, et ne  etiam diurnum inter nos silentium mutuam utriusque nostrum  benivolentiam dirimeret.</p>
<p>Nam multas amicitias, ut est vetus cuiusdam sapientis  sententia, silentium dirimit. Sed cum varia ac multiplicia mihi  quedam nova ad te scribere cogitanti affatim abundeque  occurrerent, gratum tibi futurum ac ceteris gratius fore  arbitrabar, si novam Senece tui vitam, utcumque a nobis  descriptam, nuper ad te, hominem Cordubensem atque Cordube  commorantem, ex Etruria usque transmicterem.</p>
<p>Ut autem hoc nostrum quodcunque ad te munusculum tibi  gratius atque iocundius foret, ipsum Socratice vite adiunctione  cumulare et exornare placuit; quoniam neminem Grecorum  repperire poteram, qui Socrate sapientior et Senece tui similior  videretur. Accipe igitur, obsecro, hilari letoque animo hoc  nostrum quodcunque ad te opusculum, in quo due  singularissimorum virorum, alterius Greci, alterius Latini,  prolixe et ample et non breves et intercise vite, ut in nostro  <hi rend="italic">lllustrium Longev[ir]orum</hi> volumine continentur.</p>
<p>In qua quidem re Plutarchum pre ceteris imitati sumus, qui  quosdam clarissimos viros cum Grecos tum Latinos invicem  comparavit et egregias quasdam comparatorum hominum  <hi rend="italic">Vitas</hi> grecis litteris mandavit, atque exinde ingens et  memorandum opus absolvit, quod Greci <hi rend="italic">Parallela</hi>  inscripserunt.</p>
<p>Id si latine interpretari volumus, <hi rend="italic">Collationes</hi> dici posse  videntur, quanquam ipse nullum apud Grecos repperire potuisse  dicat, quem ob singularem quandam virtutum suarum  excellentiam Senece compararet. Nos vero Plutarcho et eius  comparationibus omissis, ad nostros homines accedamus, a  Socrate vetustiore initium sumentes.</p>
</div1>

<div1>
<head>Prefazione II</head>
<argument><p> Iannozii Manetti Prefatio in Vita Socratis et Senece ad  Alfonsum, Aragonum regem, incipit feliciter </p></argument>

<p>Illustrem Senece Hispaniensis philosophi vitam, serenissime ac  gloriosissime princeps, quondam a me latinis litteris  perscriptam, maiestati tue iam pridem misissem, nisi  transmissionem indignam tua eximia prestantique excellentia  fore existimassem.</p>
<p>Sed cum ex litteris Franci, prestantissimi oratoris nostri, hactenus T. Livii historiis annalibusque perlectis et omnibus  bellis adversus Christianos principes ac populos non immerito  pretermissis, te solum ad optima Philosophie Moralis studia  animum convertisse nuper intellexerim; atque propterea  predictam Senece vitam, quem Latinorum philosophorum  principem — pace cunctorum dixerim! — fuisse constat, ab eo ipso  verbis tuis postulari et exigi plane aperteque cognoverim; eam  transmissionem denegare atque ulterius differre non potui; veritus si tanto et tam eximio ac tam prepotenti regi, presertim  ita benigne et ita humane exigenti, postulata non transmisissem,  ne forte serenitati tue (quam pre ceteris tum ob maximam  quandam regalium dignitatum abundantiam tum etiam ob  ingentem plurimorum regnorum excellentiam nec minus ob  admirabilem et pene incredibilem multarum et magnarum  virtutum tuarum splendorem, colere, venerari et observare  debeo, et cui precipue obsequi ac gratificari et placere vel  maxime cupio) aliquatenus displicuissem.</p>
<p>Tu itaque pro singulari quadam ac precipua in omne genus  hominum humanitate ac pro eximia quoque in eruditos et doctos  viros benignitate, hoc parvulum munusculum nostrum,  quodcunque ad te est, hilari letoque animo accipias, queso et  obsecro, quod equidem nullo unquam tempore tibi mittere ausus  essem, et de eius parvitate et exiguitate nimirum erubescerem, nisi forte, quemadmodum diximus, abste exigeretur.</p>
<p>At vero ne hoc nostrum opusculum in conspectu regio  vilesceret, si solum ac nudum et absque aliqua cuiusdam Greci  philosophi comparatione appareret, ipsum Socratice vite  adiunctione cumulare et quodammodo exornare constitui; quoniam neminem Grecorum, cum multa eorum diligenter et  accurate legerim, reperire potui, qui Socrate sapientior ac  Senece tui similior videretur.</p>
<p>Accipe, igitur, iterum rogo et obsecro, benigna regalique mente  hoc nostrum, quodcunque est ad te, opusculum. In quo due  singularissimorum virorum prolixe et ample, et non breves et  intercise vite, quemadmodum plerunque fieri consuevit, vel  maxime continentur. In qua quidem re Plutarchum pre ceteris  imitati sumus, qui quosdam clarissimos viros cum Grecos tum  Latinos in unum comparavit, et egregias quasdam  comparatorum hominum <hi rend="italic">Vitas</hi> grecis litteris mandavit et  exinde magnum volumen et celebratum opus absolvit, quod  grece <hi rend="italic">Parallela</hi> appellavit.</p>
<p>Ea si latine ad verbum interpretari volumus, <hi rend="italic">Collationes</hi>  non absurde dici posse videntur, quanquam ipse nullum apud  Grecos reperire potuisse dicat, quem ob singularem quandam et  eximiam plurimarum virtutum suarum superabundantiam  Senece compararet.</p>
<p>Nos vero Plutarcho et eius comparationibus omissis ad nostros  philosophos accedamus, si prius pauca quedam ad exiguam et  momentaneam non omnium conditionum tuarum  commentationem (nam id ingens et maximum volumen exigere  et postulare videretur!), sed potius ad brevem et intercisam  nonnullarum virtutum tuarum laudationem et ad humilem et  devotam huius admirabilis ac vere divini propositi tui  exhortationem brevissime attigerimus.</p>
<p>Quanto diligentius quantoque accuratius, serenissime princeps,  cum generosum et antiquum genus, a quo originem ducis, tum  egregia quoque et admirabilia anteacte vite tue gesta mecum  ipse considero, et hoc presens et laudabile regie ac profecto  regalis mentis de optimis Philosophie Moralis studiis et  expugnandis barbaris gentibus propositum animadverto, tanto  vehementius te laudare et admirari, te venerari et observare  cogor.</p>
<p>Mihi enim de egregiis conditionibus tuis sepenumero cogitanti,  talis tantusque videri soles, ut et genere et potentia et rerum  gestarum gloria et virtutibus et eruditione denique ceteros nostri  temporis principes longe superasse ac maiores tuos, non  solum antiquissimos illos et clarissimos reges, sed Traianum  etiam et Adrianum, Theodosium et Archadium, Honorium et  alterum Theodosium, quos licet ex Hispanis parentibus  nascerentur, Romanorum tamen imperatores fuisse non  dubitamus, iam pridem adequasse videaris.</p>
<p>Sed ne quis forte hanc nostram de preclaris conditionibus tuis  sententiam in hac prefatiuncula adulandi gratia expressam fuisse existimaret, de predictis pauca quedam singillatim  commemorabimus. Verum ut ab ipso genere velut ab initio  ordiamur, tu ab antiquissimis Hispanis regibus, clarissimis  celebratissimisque principibus, vetustam et generosam originem  ducis. A quibus plura hereditaria et ampla regna per longam et  continuatam successionem accepisti, atque ea non modo  hactenus conservasti, sed etiam mirabiliter adauxisti.</p>
<p>Nam etsi fortuna, que plerunque fortibus et magnanimis viris  obstare ac resistere videtur, tibi ad animosam regni Apulie  acquisitionem cum terrestribus copiis et cum maritimis  classibus variis temporibus occupato, vehementer adversaretur;  tu tamen longa patientia atque admirabili quadam ac pene  incredibili algoris, estus, inedie, vigiliarum tollerantia tandem  aliquando ita superasti, ut totum predictum Apulie regnum in  dictionem tuam magna cum gloria redegeris.</p>
<p>Latissimus mihi ad pervagandum campus ostenditur, si de  virtutibus tuis, quemadmodum dicendi ordo exigere et postulare  videbatur, deinceps paulo uberius dicere ac latius tractare  voluero. Quod de industria vitavi, presertim cum ad te  scriberem. De quibus omnino silere quam pauca dicere satius  esse putavi.</p>
<p>Quid vero de tua singulari ac precipua eruditione dicam, que  profecto talis et tanta est, ut occupatissimum ac potentissimum  regem et in re militari ab infantia hactenus continue ac perpetue  educatum, cum litterarum tum eloquentie tum historiarum  cognitionem acquisivisse admirabile simul atque incredibile  videatur?</p>
<p>Tu enim ad egregiam quandam latinarum litterarum  cognitionem magnam historiarum et artis oratorie notitiam  adiunxisti, atque inter ceteros historicos nostros, T. Livium,  quem patrem historie non immerito appellare solemus, diligenti  et accurata lectione ita tibi familiarem et domesticum effecisti,  ut ne in expeditionibus militaribus ungue, quemadmodum  dicitur, latius abste recedere patereris, ita ut in mediis  diversorum bellorum fremitibus quandoque suavi eius lectione  fruereris.</p>
<p>In quo quidem, ut in ceteris memoratu dignis, preclara  maiorum tuorum vestigia imitari non dubitasti, quos usque adeo  universam scriptorum suorum famam admiratos fuisse noveras,  ut ipsum eo tempore viventem atque Rome commorantem et per  longa maris terrarumque spatia ab illis disiunctum, coram videre  concupisse intellexeras. Nam apud Hieronimum de hoc ipso  quodam loco scribentem, in hunc modum legeras:
	"Ad T. Livium, lacteo eloquentie fonte manantem, de ultimis  Hispanie Galliarumque finibus quosdam venisse nobiles  legimus, et quos ad contemplationem sui Roma non traxerat,  unius hominis fama perduxit. Habuit illa etas inauditum  omnibus seculis celebrandumque miraculum, ut urbem tantam  ingressi, aliud extra urbem quererent".</p>
<p>Si igitur cum oratoribus et historicis Philosophie Moralis studia  coniunxeris, quod ut facias te in maiorem modum rogo et  obsecro, non modo ceteros nostri temporis principes longe  superasse, sed antiquos etiam et celebratos reges adequasse  videberis. Nam et generosissimo et vetustissimo generi et  maxime potentie et plurimis urbanis et domesticis virtutibus et  incredibili rerum gestarum glorie egregiam quandam  plurimarum liberalium disciplinarum eruditionem doctrinamque  adhibebis.</p>
<p>Quod una cum tanto cunctorum bonorum cumulo nemini  antiquorum et nostrorum regum hactenus contigisse videmus.  Quapropter dicendi libertate atque ipsa veritate armati, ea ipsa  inpresentiarum repetere et affirmare non dubitamus, que iam  pridem dum Florentini populi nomine apud te tunc forte Neapoli  commorantem oratoris munere fungeremur, dixisse meminimus.</p>
<p>Conditiones nanque tuas, quemadmodum decebat, egregie  digneque pro tempore laudantes, in hunc modum locuti sumus:  "Tu enim virtutibus tuis pretermissis, ab antiquis regibus ortus,  plura et ampla regna gubernas. Tu fratres, tu cognatos magnos et  illustres reges habes. Tu liberos, servatis tibi pluribus regnis,  regiis insignibus condecorare et illustrare potes,".</p>
<p>Si preclaram igitur sobolem ex hoc tanto et tam admirabili  unici filii coniugio tibi nasci contigerit, et tu nepotes illos  quorundam aliorum hereditariorum regnorum reges  constitueris, quale apud priscos illos et claros principes  exemplum tui simile reperiretur, non sane intelligimus. Nullum  enim neque in hebreis neque in grecis neque in latinis codicibus  legentes et pervolutantes et usque a creatione orbis repetentes,  fuisse regem reperire potuimus, qui fratres, qui cognatos, qui  liberos, qui nepotes simul reges haberet.</p>
<p>Quibus quidem tam egregiis et tam inusitatis conditionibus,  quoniam iam illa per novam quandam felicis et clare sobolis  susceptionem tibi evenisse vel ventura esse conspicimus duo  admirabilia et vix credibilia: precipuam scilicet multarum  disciplinarum cognitionem et certam animi tui adversus  immanes et barbaras gentes conversionem, quemadmodum  speramus et credimus, postquam te una cum cunctis Christianis  principibus ac populis pacem et concordiam iniisse et  contraxisse videmus.</p>
<p>Si itaque tunc maiestatem tuam magnopere laudantes, in calce  orationis nostre ad Deum conversi, nonnullas humiles et devotas  preces his verbis effudimus: "Quas ob res, ut hec tempora nostra  admirabili quodam maiestatis tue privilegio fulgere videantur,  quo quidem prisca illa a dignis auctoribus tantopere laudata  caruisse conspicimus, omnipotentem Deum piis precibus  obsecramus, ut nepotes tibi ex hoc tam fausto et tam felici  coniugio largiri et condonare dignetur".</p>
<p>Nunc postquam exauditi sumus, multo magis rogare multoque  vehementius obsecrare debemus, ut mentem tuam ad optima  Philosophie Moralis studia et ad gloriosam barbararum et  immanium gentium expugnationem conversam conservare,  conservatamque adaugere, et adauctam secundare et prosperare  dignetur, ut tu in hac vita mortali cum maximis cunctorum  Christianorum emolumentis atque cum ingentibus fidei nostre  honoribus omnes non modo nostri temporis reges, sed antiquos  illos etiam maiores tuos incredibili tantorum bonorum  accumulatione vicisse et superasse videaris, et post mortem  celestia gloriosissimorum laborum tuorum premia nanciscaris.</p>
<p>Quod tibi contingere et evenire speramus et credimus, si ceteris  posthabitis te totum partim ad optima Philosophie Moralis  studia, partim ad gloriosam barbararum gentium victoriam  penitus omninoque converteris. Quod ut facias, totis animi et  corporis viribus, quantum possum, ad Ihesum Christum  Dominum nostrum devota et pura mente conversus, oro et  obsecro, quatenus tibi pro certa quadam Christianorum  populorum conservatione et pro insigni catholice fidei  amplificatione gratiam suam largiri et condonare dignetur; teque  in maiorem modum rogo ut eam gratiam iam per huiusmodi  animi tui preventionem preparatam, humiliter devoteque  suscipias, susceptamque venerari, colere et exequi concupiscas, ut commemorata mortalis et eterne vite premia consequaris.</p>
<p>Vale, diu felix, et Iannotii, fidelissimi maiestatis tue famuli,  quandoque recordari et meminisse digneris rogo et obsecro.</p>
</div1>
</front>

<body>
<div1>
<head>Capitolo  I</head>
<opener><salute>IANNOZII MANETTI VITA SOCRATIS PHILOSOPHI,  AD ALFONSUM, ARAGONUM REGEM, INCIPIT  FELICITER.</salute></opener>

<p>Socrates philosophus, patria Atheniensis, pago Alopecensis  fuisse traditur: Sophronisco lapidario vel, ut expressius dixerim,  marmorario patre, Phenareta vero obstetrice matre. Huiusmodi  parentibus ortus quarto septuagesime septime Olimpiadis anno  Athenis, in summo omnis prosperitatis illius urbis culmine ea  die nascitur, qua Athenienses urbem lustrabant.</p>
<p>"Huic enim urbi primum non advene neque passim collecta  populi illuvies", ut brevis inquit historicus, "originem dedit; sed  eodem innati solo quod incolebant opidum condidere, proinde  que illis sedes eadem origo est. Primi deinde lanificii et olei  usum et vini docuere. Arare quoque ac frumenta serere  glandem vescentibus ostenderunt. Grece insuper littere atque  facundia et omnis civilis discipline ordo veluti templum Athenas  habent", et que sequuntur.</p>
<p>Eo preterea tempore natus est, quo Athene et rerum gestarum  gloria et sapientia ac bonarum artium studiis apprime florebant.  Et ipse admirabili ingenio et precipua memoria singularibus  nature donis ornatus, quanquam ignobili genere nasceretur, in  lucem editur; ibique prima etate educatur. Sed ubi adolescere  cepit, litterarum studiis operam dedit.</p>
<p>At vero ut prima illa puerilia litterarum studia transegit,  quamvis secundum quosdam et ligna interdum ministraverit et  lapides quandoque sculpserit, in dialecticis tamen egregie  eruditus, adolescentie sue flore Anaxagoram Clazomenium,  summum eius temporis philosophum, in phisicis una cum  Euripide audivit; ac usque adeo in eius disciplina, siquidem  mira quadam discendi cupiditate flagrabat, adolescens  perseveravit, quoad vel exilio vel morte ob varias calumnie  causas damnaretur.</p>
<p>Inter cetera nanque insimulabatur quod solem, quem  Athenienses pro Deo colentes venerabantur, nihil esse aliud  quam lapidem ardentem diffiniverit. Quod Socrati postea, dum  in iudicium capitis ab accusatoribus vocaretur, obiectum fuisse  tradunt. Inter plurima enim obiectum est quod solem lapidem,  lunam vero terram esse existimarit et dixerit.</p>
<p>Damnato igitur Anaxagora ad Archelaum phisicum, illius  discipulum, se contulisse dicitur, ut ab eo veras naturalium  rerum causas perscrutaretur. Cicero enim quodam loco:  "Socrates", inquit, "Archelaum, Anaxagore discipulum,  audierat".</p>
<p>Verum enim vero cum diutius ipsum viva, ut aiunt,  voce audisset atque propterea secum sive in Samum sive in  Pithonem sive in Isthmum (ut sunt varie philosophorum de hac  eius cum Archelao profectione sententie!) pervenisset,  posteaquam defuncti Anaxagore libros assidua et accurata  lectione perlegisset et in quoddam Heracliti opusculum discendi  cupidus incidisset, ut ex quibus singula fiant atque intereant  cuncta perciperet, longa tandem magnarum et altissimarum  rerum perscrutatione defessus, Ethice operam navavit:
	sive quod nihil certi verive sciri posse arbitraretur (ut est vetus  quedam Achademicorum, que ab eo tanquam a capite et fonte  emanavit et fluxit opinio!), sive potius quod nullum naturalis  historie fructum ad bene beateque vivendum fore existimaret et  crederet (ut Laertius Diogenes in libro <hi rend="italic">De vita et moribus  philosophorum</hi> plane et aperte sensisse videtur!), sive ut  mente ob hec ipsa vere philosophie studia omni vitiorum labe  purgata, in cognitionem altissimarum ac divinarum rerum  facilius deveniret (quemadmodum beatus Augustinus octavo  <hi rend="italic">De civitate Dei</hi> libro testatus est!).</p>
<p>Quocirca huiusmodi rebus tanquam obscuris, frivolis et  inanibus penitus pretermissis ac pro nihilo habitis, quando  exinde nulla ad humanam vitam proventura esset utilitas,  posteaquam aliquotiens militavit, moralibus, ut diximus, studiis  operam dedit. Quippe et "in Amphipolim" armatam militiam  "secutus est"; "prelioque" "circa Delium" "commisso"  "Xenophontem" "equo" "lapsum" "apprehendit atque servavit",  quando "fugientibus" "ceteris" "Atheniensibus" e prelio  superatus "abibat" ac "sepe clam retro" ulciscendi gratia  respiciebat, "si quis" se a tergo "invadere tentasset".</p>
<p>"Per mare" quoque usque "in Potideam" militavit. "Nam  pedibus" fremente et "obsistente bello" eo nequaquam accedere  licebat; ibique cum "nocte tota uno habitu" permansisset et "in  ea expeditione fortissime pugnasset", ad extremumque "vicisset,  victoriam Alcibiadi", quem plurimum diligebat, "sponte sua  concessisse" dicitur. Atque his et eiusmodi egregiis rei  militaris facinoribus magna cum nominis sui gloria peractis,  animum ad moralia, ut prediximus, studia convertit.</p>
<p>Quibus ita se dedit, ut non multo post eius philosophie primus  inventor et summus princeps haberetur. Primus quippe ob  excellentiam suam, quanquam antea Pithagoras de moribus et  virtutibus nonnulla reliquisset, philosophiam tamen e celo  evocasse et in urbibus collocasse perhibetur. Cicero enim de eo  loquens, quodam loco verba hec ponit:
	"Sed ab antiqua philosophia usque ad Socratem, qui  Archelaum, Anaxagore discipulum, audierat, numeri motusque  tractabantur et unde omnia orirentur quove recederent,  studioseque ab iis siderum magnitudines, intervalla, cursus  requirebantur et cuncta celestia: Socrates autem primus  philosophiam evocavit e celo et in urbibus collocavit et in  domos etiam introduxit et coegit de vita et moribus rebusque  bonis et malis querere: cuius multiplex ratio disserendi  rerumque varietas et ingenii magnitudo, memoria et litteris  consecrata, plura genera efficit disserentium philosophorum".</p>
<p>Et in eodem libro his verbis usus est: "Non mihi quidem soli,  sed id quod admirari sepe soleo, maioribus quoque nostris hoc  ita visum intelligo: multis seculis ante Socratem, a quo hec  omnis que est de vita et moribus philosophia manavit". Et alibi  in <hi rend="italic">Officiorum</hi> libris, cum de honesto et utili  loqueretur, sic inquit: "Itaque accepimus Socratem execrari  solitum eos, qui primum hec natura coherentia opinione  distraxissent. Cui quidem ita sunt Stoici assensi, ut et, quicquid  honestum esset, et utile esse censerent; nec utile quicquam,  quod non honestum".</p>
<p>Et in secundo <hi rend="italic">De finibus</hi> verba hec ponit: "Quando enim  Socrates, qui parens philosophie iure dici potest, quicquam tale  fecit?". Tantumque ingenio et diligentia valuit, ut tametsi bis in  longinqua, quemadmodum ostendimus, loca militaverit et duas  quoque uxores habuerit et plures exinde filios susceperit et  nonnullos denique Athenis magistratus gesserit, poeticam  tamen, ut a levioribus incipiam, non ignoravit.</p>
<p>Acer etiam et promptus ad dicendum fuit; predicareque  "solebat" "omnes in eo, quod scirent, satis esse eloquentes".  Disserendi insuper artem, quam Greci <hi rend="italic">dialecticen</hi>  appellant, ita intellexit, ut de ea publice docere ac precepta  tradere non dubitaverit. Quod ne cui mirum esse videatur,  Apuleium audiat, qui <hi rend="italic">De Platone</hi> in libro <hi rend="italic">De eius  dogmate</hi> loquens, ita ferme inquit: "Plato naturalem  philosophiam a Pithagoreis, dialecticam vero, hoc est rationalem  ac moralem, ex ipso Socratis fonte suscepit".</p>
<p>Et ne musice omnino expers haberetur, "fidibus canere"  instituit; cui quidem rei cum provecta etate operam dare non  erubesceret, an requiescendi animi an discendi gratia fecerit, ut  apud nonnullos auctores scriptum videmus, incertum est.  Quidam enim ipsum propterea fidibus cecinisse aiunt, quoniam  ea discere turpe esse non putaret, que quisque ignoraret. In qua  quidem opinione et Cicero noster esse videtur.</p>
<p>Qui in libro <hi rend="italic">De senectute</hi> verba hec ponit: "Quod cum  fecisse Socratem in fidibus audirem; vellem etiam illud  (discebant enim fidibus antiqui!)... ", et que secuntur. Et alibi:  "Summam", inquit, "eruditionem Greci sitam censebant in  nervorum vocumque cantibus. Igitur et Epaminundas, princeps  meo iudicio Grecie, fidibus preclare cecinisse dicitur;  Themistoclesque aliquot ante annos cum in epulis recusaret  liram, est habitus indoctior".</p>
<p>Quidam vero idcirco eam psallendi artem didicisse autumant,  ut quandocunque crebris altissimarum rerum meditationibus  defatigaretur, exinde aliquatenus relaxaretur. Qui ita putant eo  vel maxime argumento ducuntur: quod, arundine  cruribus supposita, relaxandi animi causa interdum cum parvulis  lubebat. Quod dum Alcibiades, amicus et familiaris eius,  conspicaretur, risisse dicitur.</p>
<p>Phisice preterea non ignarus extitit, tametsi se aliosve homines  atque quoscunque philosophos quicquam scire posse  inficiaretur. Hoc enim unum et solum se scire quod nesciebat  tantummodo extrema fere etate profitebatur; atque eo solo a  ceteris sapientibus sese differre dicebat: quod ceteri ea, que  ignorarent, se scire asseverabant; ipse vero, quemadmodum  nesciebat, ita se nescire predicabat.</p>
<p>Postremo Ethicen, abstrusam prius et incognitam, solus ex  ignorantie tenebris, ubi a constitutione mundi per multa secula  hactenus demersa iacuerat, in lucem evocavit. Nam etsi  Pithagoras nonnulla de virtutibus et moribus — ut diximus —  primitus tradidisset, ita tamen obscura et falsa erant, cum ad  numerum omnia referret, ut traditionibus suis vel parum vel  nihil et ad veram virtutum cognitionem et ad bene beateque  vivendum profecisse videretur.</p>
<p>Hunc Socrates postea secutus, de virtutibus ipsis  planius ac verius disputavit. In quo licet ab Aristotele,  philosophorum — Platonem semper excipio — magistro et  principe, redarguatur, irrideatur et, si Ciceroni credimus,  contemnatur, quoniam virtutes scientias esse diffiniverit, a  Platone tamen, nobilitato eius discipulo, cuius ego iudicium,  quamvis Aristotelico non anteponam, inferius tamen illius  censura existimandum esse non arbitror; simul atque a ceteris egregiis sapientibus ita laudatur, ut solus  et primus philosophiam, ut aiunt, e celo evocasse et in urbibus  collocasse videatur. Sed, ut Aristoteles hoc loco de ipsa Socratis  obiurgatione tandem aliquando refellatur, ob hanc solam, ut  arbitror, moralium rerum cognitionem, summa quadam morum  et probitate vite conditam, Socratem non modo uno  cunctorum hominum consensu, sed divino quoque Apollinis  oraculo sapientissimum omnium iudicatum memorie  prodiderunt.</p>
<p>Cum antea philosophi, quod primus Pithagoras nomen invenit,  non sapientes appellarentur, et quamvis Apollo vera proferret,  propterea tamen ipsum contra inveteratam respondendi  consuetudinem palam et aperte enuntiasse creditur, ut perinde  viro omnium iustissimo atque integerrimo, populari invidia  conflata, mortem machinaretur atque, ita moriens, multiplices  humane vite molestias evitaret.</p>
<p>Idque propterea adducor ut credam, quoniam ipse anceps et  obscurus erat ac semper per quedam involucra atque enigmata  respondere solebat. Cum igitur memorato Apollinis oraculo  sapientissimus omnium, ut diximus, iudicatus esset, satis  admirari non poterat, propterea quod nec se sapientem esse  intelligebat, nec oraculum mentiri ac falsa proferre existimabat.</p>
<p>Hac itaque admiratione ductus, cum Apollinis responsum,  inveterata respondendi consuetudine, per enigmata traditum  atque ambiguum esse arbitraretur unumquodque genus  hominum eorum, qui consensu omnium sapientes habebantur,  experiri statuit an se sapientiores essent. Unde et rerum  publicarum gubernatores et opifices et poetas et philosophos  denique tentandi et experiendi gratia percontatus, neminem  illorum sapientem esse plane et aperte et sensit et vidit.</p>
<p>Sed se a memoratis omnibus eo solo differre  animadvertit, quod illi ea, que nesciebant, se scire profitebantur;  ipse vero, quemadmodum ignorabat, ita se ignorare asseverabat.  Ac per hunc modum ambiguam et obscuram oraculi sententiam  interpretabatur, quasi ita dictum esset: "Ex vobis, o homines, is  sapientissimus foret, si quis ceu Socrates se nihil scire  intelligeret". Insuper, licet Aristoteles de diffiniendis atque inter  se distinguendis animi virtutibus probe egregieque tractaverit,  nihil tamen accurate legentibus attulisse videbatur, quo virtutes  ardentius appeterentur, vitia enixius evitarentur.</p>
<p>Quod Socrates et Plato precipue apud Grecos, apud nostros  vero Cicero et Seneca pre ceteris fecisse laudantur, ut  suasionibus suis ad incredibilem quendam virtutum amorem  simul atque vitiorum detestationem et dormientes homines et  aliud agentes vehementius excitarentur, quemadmodum de  Ciceronis <hi rend="italic">Hortensio</hi> a beato Augustino scriptum esse  videmus; in quem librum cum forte incidisset, tantum  philosophie ardorem, cuius exhortationem continebat,  interlegendum sibi iniecisse dicit, ut — mirabile dictu! — mentem  suam repente mutaverit et vota ac desideria sua longe alia  fecerit.</p>
<p>Tanta ergo huius singularissimi viri atque optimi philosophi  fama et opinio per universam precipue Greciam iam dudum  increbuerat, ut ideo plures illustres reges atque clarissimi  principes ipsum per epistolas ac legatos per munerum  oblationem ad sese advocare et accersere conarentur. Nam et  "Archelaum Macedonem et Scopam Crannonium Eurilocumque  Larisseum" illum ad sese evocasse ingentesque pecunias, ut  libentius accederet, dono dandas misisse legimus. At Socrates,  pretiosa memoratorum regum munera magnanimiter  "aspernatus", "neque" "missas pecunias accepit, neque ad eos  proficisci ipse voluit".</p>
<p>Tantaque Athenis eius auctoritas erat, ut nonnunquam  contra civium morem agere auderet. Id sibi ob singularem  quandam hominis auctoritatem iure permitti videbatur. Cicero  enim in libro <hi rend="italic">De officiis</hi> ita dicit: "... Nec quenquam hoc  errore duci oportet ut, si quid Socrates aut Aristippus contra  morem civilemque consuetudinem fecerint locutive sint, idem  sibi arbitretur licere. Magnis enim illi et divinis bonis hanc  licentiam assequebantur".</p>
<p>Quid plura de studiis suis loquar? Tanta, denique, ipsius  scientie et virtutis opinio hinc inde ferebatur, ut cum Athenis  bonarum artium studia doceret, ad eum audiendum discipuli  undique confluebant. Unde tanta ac tam magna discentium  multitudo quotidie concurrebat, ut eius ludus precipuis et  egregiis adolescentibus frequentaretur, qui discendi gratia  certatim accedebant. Neque id mercede aliqua ductus, sed  gratuito faciebat.</p>
<p>Cuius rei testis erat ingens hominis paupertas, qua graviter  premebatur. Qui vero divites atque opulenti videbantur,  nonnulla munera magistro et preceptori suo donare consuerant.  Unde Eschines, unus ex discipulis, cum ita pauper esset, ut ob  paupertatem neque pecuniam neque munera dare posset:  "Nihil", inquit, "te dignum invenio, quod tibi donare valeam; in  quo uno me pauperem et inopem esse recognosco. Itaque me  ipsum, quo nihil carius habeo, tibi do". Cui Socrates  humanissime simul atque liberalissime respondisse fertur:  "Magnum mihi munus dedisti. Conabor igitur ut meliorem te  tibi reddam quam acceperim".</p>
<p>At "cum" "Alcibiadi persuasisset" "eum nihil hominis esse, nec  quicquam inter Alcibiadem, summo loco natum" summaque  corporis pulchritudine ceteris omnibus prestantem, "et quemvis  baiulum interesse"; ita se adolescens afflictabat, ut lacrimis non  parceret. Ideoque "Socrati supplex" fuit ac etiam atque etiam  rogavit, "ut sibi virtutem traderet turpitudinemque depelleret".  Ac per hunc modum Alcibiades in Socraticam disciplinam se  contulit.</p>
<p>Inter multos autem nobilitatos eius discipulos, qui post mortem  suam Socratici sunt appellati, Xenophontem et Platonem pre  ceteris omnibus floruisse accepimus. Platonicorum vero  discipulorum prestantissimus Aristoteles fuit. Unde cum alter  Achademice, alter autem Peripatetice opinionis auctores et  principes fuerint, qui a Socrate profluxerunt, dubitari non potest,  quin quicquid ab his duabus excellentibus et precipuis  philosophorum heresibus bonarum artium provenerit, ab eo ipso  tanquam a capite et fonte acceptum referre debeamus.</p>
<p>Quod Cicero his verbis palam et aperte expressisse videtur:  "Itaque illius vere elegantisque philosophie, que ducta a Socrate,  in Peripateticis adhuc permansit et idem alio modo dicentibus  Stoicis, cum Achademici eorum controversias discerperent,  nulla fere sunt aut pauca admodum Latina monumenta". Et alibi:  "Urgerent preterea", inquit, "philosophorum greges iam ab illo  fonte et capite Socrate, nihil te de bonis rebus in vita, nihil de  malis, nihil de animi permotionibus, nihil de hominum moribus,  nihil de ratione vite didicisse, nihil omnino quesisse, nihil scire  convincerent".</p>
<p>Et alio loco, de eo ipso loquens, verba hec posuit: "...  Cuius ingenium variosque sermones immortalitati scriptis suis  Plato tradidit, cum ipse Socrates nullam litteram reliquisset.  Hinc discidium illud extitit quasi lingue atque cordis absurdum  sane et inutile ac reprehendendum, ut alii nos sapere, alii dicere  docerent. Nam cum essent plures orti fere a Socrate, quod ex  illius variis et diversis et in omnem partem diffusis  disputationibus alius aliud apprehenderat, proseminate sunt  quasi familie dissentientes inter se et multum disiuncte et  dispares, cum tamen omnes se philosophos et dici vellent et esse  arbitrarentur.</p>
<p>Ac primo ab ipso Platone Aristoteles et Xenocrates, quorum  alter Peripateticorum, alter Achademie nomen obtinuit. Deinde  ab Antisthene, qui et patientiam et duritiam in Socratico  sermone maxime adamarat, Cinici primum, deinde Stoici. Tum  ab Aristippo, quem ille magis voluptarie disputationes  delectarant, Cirenaica disputatio manavit, quam ille et eius  posteri simpliciter defenderunt. Hi qui nunc voluptate omnia  metiuntur, dum verecundius id agunt, nec dignitati satisfaciunt,  quam non aspernantur, nec voluptatem tuentur, quam amplexari  volunt.</p>
<p>Fuerunt etiam alia genera philosophorum, qui se omnes fere  Socraticos esse dicebant: Ereticorum, Erillorum, Megaricorum,  Pirroneorum, ... ". Quapropter Socratem ipsum totius  philosophie atque eloquentie principem non immerito dicere et  predicare debemus. Cum paulo post Cicero noster in hunc  modum subiunxerit:
	"Hec autem, ut ex Apennino fluminum, sic ex comuni  sapientium iugo sunt doctrinarum facta divortia, ut philosophi  tanquam in superum mare Ionium defluerent, gratum quoddam  et portuosum, oratores autem in inferum, hoc Tuscum et  barbarum scopulosum atque infestum laberentur, ... ". Et ut id,  quod dicimus, clarius appareat, Cicero etiam quodam  loco, cum de Socrate loqueretur, ita dicit. Sic enim princeps ille  philosophie disserebat.</p>
<p>Ceterum ne quis forte ipsum tantarum et tam magnarum rerum  cognitionem habuisse suspicaretur preter acre ingenium  singularemque memoriam quibus maxime pollebat, in  percontando ac perdiscendo admirabili quadam et pene  incredibili diligentia utebatur. Quippe, ut ex libris Platonis atque  ex sententia Aristotelis plane aperteque deprehenditur, mira  discendi cupiditate flagrabat.</p>
<p>Nam et Plato in libris suis, in quibus fere omnibus Socrates  loquens exprimitur, ipsum plerunque et Gorgiam Leontinum et  Prodicum C[h]ium et Hippiam Eleum aliosque celebratos  eius temporis sophistas, qui, de qua quisque re audire vellet, ut  mos tunc in universa Grecia erat, se dicere paratos esse  denuntiarent, interrogantem inducit. Et Aristoteles quodam loco  scribit quod Socrates semper interrogabat nec aliquando  respondebat, quia se nescire fatebatur.</p>
<p>Cicero insuper id ipsum his verbis manifeste testatur: "Hec est  enim, ut scis, vetus et socratica ratio contra alterius opinionem  disserendi. Nam ita facillime quod verisimillimum esset inveniri  posse Socrates arbitrabatur". Quamvis autem se nihil  scire predicaret, ita tamen plerunque disputabat, ut ea, que ab  ipso disputata essent, philosophis et sapientibus viris admirabilia  et preter comunem hominum opinionem viderentur. Ex quo  <hi rend="italic">Paradoxa</hi> grece appellabant, atque divinitus dicta fuisse  existimabant.</p>
<p>Tantam itaque et tam ingentem curam in crebris magnarum  rerum cogitationibus adhibebat, ut nonnunquam firmus et  "immobilis" "a summo lucis ortu" usque "ad alterum solem  orientem" "statu" quodam "pertinaci" "eisdemque" "vestigiis"  atque "oculis" "directis", "tanquam" in stupore "mentis"  attonitus, ceu in libro <hi rend="italic">Noctium Atticarum</hi> testatur A.  Gellius, persistere reperiretur.</p>
<p>Si quantum igitur primum ingenio valuerit, si quanta deinde  diligentia plures egregios philosophos audiverit, si quantum  denique et quam multos doctos homines discendi gratia  interrogaverit ac per se ipsum perpetuo cogitaverit vel saltem  parumper considerabitur, omnis illa de virtutibus suis admiratio  cessabit. Et quanquam tanta ac tam multa cognoverit, semper  tamen nihil se scire fatebatur; vel potius tanquam maximus  quidam ironicus, ut expressius dixerim, cuncta nisi hoc solum,  quod nihil sciebat, se ignorare predicabat.</p>
<p>Id unum a Socrate scitum Archesilas ita postea moleste  tulit, ut tanquam professorem nimis audacem reprehendere  ausus sit. In hac tam humili nihil sciendi professione naturam  suam sequebatur. Nam in omnibus rebus suis, agente et  impellente eius natura, ironia vel maxime utebatur. In quo longe  secus quam magnus quidam eius temporis sophistarum numerus  agebat.</p>
<p>Illi enim cum nihil vel pauca quedam cognoscerent, de  quacumque tamen re, ita audaces et impudentes erant: se  dicturos in conventu hominum profitebantur. Hic vero cum  multa sciret, se nihil intelligere pre se ferebat, quoniam vel  maxime gloriosa, instar ironicorum, ab eo longe abesse  predicabat. "Ironici enim", ut inquit Aristoteles, "maxime  gloriosa negant, ceu Socrates faciebat, qui, etsi plura  cognosceret, cuncta tamen sese ignorare dictitabat".</p>
<p>Hanc ergo ironie opinionem omni vite sue tempore  secutus, nunquam adduci potuit ut aliquid scriberet, nisi pridie  quam moreretur. Tunc enim Esopiam fabulam et laudes  Apollinis carminibus descripsit, ut paulo post, cum de morte  eius loquemur, latius dicemus. Nullum igitur doctrine sue apud  nos monumentum extat, nisi si quis forte Platonis libros  Socratis, magistri sui, monumenta appellare vellet.</p>
<p>In quibus fere omnibus, cum Socrates loquens exprimatur, eas  Socratis sententias fuisse vere simul atque eleganter dici potest,  que in Platonis dialogis illius verbis efferuntur; et versa vice eas  Platonis opiniones extitisse dicemus, que ex ore Socratis  pronuntiantur. In hac sive ironia, ut Greci, sive dissimulatione,  ut Latini tradunt, ipsum longe lepore et humanitate ceteris  omnibus prestitisse fertur.</p>
<p>"... inventi sunt qui" "hanc sophisticam dicendi exercitationem,  cum ipsi doctrina et ingeniis abundarent ... ", ut ait Cicero,  "exagitarent atque contemnerent. Quorum princeps Socrates  fuit. Is, qui, omnium eruditorum testimonio totiusque iudicio  Grecie, cum prudentia et acumine, venustate ac subtilitate, tum  vero eloquentia, varietate, copia, quam se cunque in partem  dedisset, omnium fuit facile princeps". Hunc igitur  sapientissimum virum libri, quos non scripsit, non tam bene  dixisse quam discipuli, quos ab eo profluxisse diximus, probe  docuisse testantur.</p>
<p>Ad comparandam autem hanc tantam et tam singularem eius  sapientiam ob ingenii acrimoniam et incredibilem investigandi  diligentiam sibi peregrinationibus uti, quemadmodum ceteris  philosophantibus, opus non fuit, "nisi in quantum militavit" et in  quantum cum Archelao phisico, eius magistro, ut supradiximus,  peregre profectus est. "Sed semper in eodem loco manens,  contentius cum familiaribus ac studiosis" hominibus  "disputabat"; "summoque ingenii" sui "acumine non tam illos ex  sententia refellere quam ipse quid verum esset invenire"  "nitebatur".</p>
<p>Per hunc igitur modum tantam humanarum et divinarum rerum  cognitionem adeptus est, ut "humane sapientie quasi quoddam  terrestre oraculum" videri et appellari meruerit. Quid plura? In  omnibus denique disputationibus suis ea locutus est, que ipsi  philosophi, nedum homines, quos tulit vita communis, ut  supradiximus, divinitus ferunt esse dicta. Verum hec pauca ex  multis de studiis suis hactenus dixisse sufficiat.
</p>
</div1>
<div1>
<head>Capitolo  II

</head>
<p>	Nunc vero de forma corporis et domesticis moribus  eius deinceps breviter dicemus. Pusillo corpore fuisse ac simas  nares, frontemque recalvam habuisse perhibetur et, ut uno verbo  cunctas corporis sui deformitates ineptiasque complectar,  deformis et fedus erat, ceu Hieronimus in libro primo <hi rend="italic">Contra  Iovinianum</hi> palam et aperte sensisse videtur. Et quanquam  summus, ut diximus, philosophus fuerit, civilem tamen vitam  ceterorum civium more Athenis degebat, siquidem et cum  Atheniensibus conversabatur, et matrimonio iungebatur, et  civitatis magistratus gerebat, et nihil denique omittebat quod ad  civilem consuetudinem vel maxime pertinere arbitraretur.</p>
<p>Duas enim, non unam duntaxat uxores ipsum suscepisse fertur.  Nam quidam Xantippem, morosam illam et iurgiosam, et  Mirthonem, Aristidis illius iusti hominis filiam, eisdem,  quidam vero diversis temporibus utranque habuisse tradunt. Qui  autem variis eum temporibus duas uxores accepisse dicunt,  Xantippem prius, Mirthonem posterius duxisse scribunt. Cuius  opinionis Aristoteles auctor est. Qui vero simul ambas accepisse  putant, hanc eiusmodi acceptionis causam fuisse aiunt.</p>
<p>"Athenienses" enim diuturnis "bellis" et assiduis pestibus  inanem "civibus" et pene "exhaustam civitatem" conspicientes,  eam, quoad poterant, "reparare sobolemque propagare"  contendebant. Quocirca "decrevisse" inquiunt, ut quibuscunque  Athenarum cultoribus duas uxores simul habere ac ducere  liceret; atque huiusmodi Atheniensium decreto Socratem  paruisse, commemoratasque uxores habuisse referunt.</p>
<p>Sed sive diversis, ut aiunt, temporibus sive simul habuerit, ex  utrisque tamen liberos consensu omnium suscepisse constat;  siquidem ex Xantippe masculum filium genuit, nomine  Lamproclem; Mirthonem vero, quam sine dote acceperat,  Sophroniscum et Menexenum, duos sibi natos, peperit. Pluribus  deinde in re publica magistratibus functus est. Singulari insuper  et egregia domi ac foris patientia utebatur.</p>
<p>Nam erga uxores, maxime vero erga Xantippem,  morosam illam et iurgiosam ac domesticis contentionibus die  noctuque scatentem, atque propterea universam domum  pervertentem, et erga liberos, etiam uxoris potius quam sui  similes, sibi precipua uti tolerantia opus erat. Huius singularis  patientie sue plura cum domestica tum forensia extant exempla.  Sed pauca e multis brevitatis causa retulisse sat erit. Hec enim  due contentiose mulieres ob virum suum, quanquam deformis  esset, ut diximus, quasi dividi posset, mira inter se contentione  certabant.</p>
<p>Unde cum quadam die ad invicem iurgarentur atque idcirco a  Socrate irriderentur, iurgationibus suis omissis, ita furiosum in  eum impetum converterunt, ut fuga saluti sue consulere  cogeretur. Xantippe quoque ipsum aspere nimis redarguere non  desistebat. Proinde quadam die factum est ut incredibili  iracundie rabie concitata et efferata, post multas contumelias  sibi illatas, aqua tandem immunda, e fenestra quadam de  industria super ipsum proiciens, totum hominem aspergeret.</p>
<p>Atque hec et his similia sive convitia et maledicta sive iniurias  et improbe facta, ita equo animo tolerabat, ut iocis et facetiis  patientiam suam conditam non sine singulari omnium  admiratione pre se ferret. Ad aque enim immunde vel turpem  aspersionem se minime mirari respondebat, quoniam post  tonitrua pluere consuesse sciebat, vel sic potius: "Nonne  dicebam Xantippem tonantem quandoque pluituram?".</p>
<p>"Cum pallium" deinde suum "illa sibi" semel "in platea  sustulisset" monereturque a familiaribus ut eam "iniuriam"  publice illatam palam "ulcisceretur": "Preclara", inquit, "res  esset, si nobis corrixantibus atque invicem contendentibus, hinc  inde acclamaretur: 'Eia, Socrates! Eia, Xantippe!'". Ob hec igitur pluraque alia iniuriarum genera, dicenti  Alcibiadi non esse tolerandam Xantippem, adeo morosam  adeoque perversam, se iam pridem hisce domesticis contumeliis  atque uxoriis petulantiis assuesse, ac per hoc quemadmodum  foris agendum esset, domi didicisse respondebat.</p>
<p>A. Gellius enim in libro <hi rend="italic">Noctium Atticarum</hi> verba hec  ponit: "Xantippe, Socratis philosophi uxor, morosa admodum  fuisse dicitur, et iurgiosa irarumque et molestiarum muliebrium  per diem perque noctem scatebat. Ob has eius intemperies in  maritum, Alcibiades iratus interrogavit Socratem quenam ratio  esset, cur mulierem tam acerbam domo non exigeret.  "Quoniam", inquit Socrates, "cum illam domi talem perpetior,  insuesco et exerceor ut ceterarum quoque foris petulantiam et  iniuriam facilius feram"".</p>
<p>Idque dictum urbanitate quadam prosequebatur: ""An  vero tu", inquit, "non toleras clamore perstrepentes anseres?"  Illo dicente: "At mihi ova pullosque parient", "Et mihi", aiebat,  "Xantippe filios generat"". "Lamproclem" preterea eius natum,  "in matrem" nimis "ferum" et "immitem", persuasionibus suis ita  molliebat itaque cohercebat, ut ad "maternam" tandem  reverentiam reduceretur, quemadmodum vel maxime decere  videbatur. Atque hec domestica.</p>
<p>Forensia vero plura huiusmodi sunt. Dum enim loqueretur, ob  vehementiam orationis sepenumero "iactare digitos et crines  vellere solebat". Id Greci "<hi rend="italic">chironomiam</hi>", ab "heroicis"  usque "temporibus" ortam, quasi legem "gestus" appellant. Qua  de re, cum "a plerisque rideretur", equanimiter "ferebat" neque  solum iurgiosa verba, sed illatas etiam iniurias patienter  tolerabat.</p>
<p>"Unde cum fuisset a quodam calce percussus", cunctis eius  "tolerantiam" "admirantibus": "Quid enim", inquit, "si me asinus  calcibus impetisset, num illi diem dixissem?". "Colapho" etiam  semel verberatus, "nihil aliud dixisse fertur, nisi" ob id  "molestum esse", "quod nescirent homines quando cum galea"  vel sine galea prodirent. Ab homine quoque petulante manibus  ita vehementer pulsatus est, ut in faciem eius petulantissime  cederetur.</p>
<p>Socrates vero non modo non repugnavit, sed illius ire ac  petulantie se tractandum eo usque permisit, quoad ei vultus  undique tuber fieret. Verum ubi Socrates illius iram diutius  satiatam tandem efferbuisse cognovit, nihil aliud egit nisi quod  fronti sue percussoris nomen inscripsit, quemadmodum statuis  fieri consuevit. "Ille", inquit, "hoc opus effecit". Nec ulterius  ulcisci perrexit. Pro iustitia insuper servanda iniuriaque  propulsanda, quandocunque contingeret, graves et capitales  inimicitias subire ac suscipere non formidabat.</p>
<p>Quod tum vel ex eo maxime declaravit, cum solus adversus  triginta potentissimos viros, occupata iam civitatis libertate, pro  Leonte Salaminio, homine illustri et opulento, "sententiam ferre  ausus est", quem illi iniuste ac certatim perimere contendebant.  Nec minus ex hoc altero preclarissimo ac iustissimo eius  facinore magnitudinem animi sui demonstravit.</p>
<p>Cum universa enim Atheniensium civitas, iniquissimo ac  truculentissimo errore ducta, de capite decem pretorum, qui  apud Arginusas Lacedemonicam classem deleverant,  tristem sententiam tulisset (forte tunc tante auctoritatis Socrates  erat, ut eius arbitrio plebiscita ordinarentur), indignum simul et  iniquum fore ratus &lt;est&gt; ut tot cives et de patria bene meriti ex  iniusta causa impetu invidie abriperentur.</p>
<p>Unde temeritati multitudinis constantiam suam obiecit;  maximoque contionis fragore ac ferocibus minis nunquam  compelli potuit, ut se publice dementie auctorem ascriberet. Ex  hac Socratis repugnantia, plebs, legittima crassari via prohibita,  iniusto et innocentium pretorum cruore manus suas contaminare  perseveravit. In quo minime vir magnanimus timuisse videtur,  ne mors eius consternate patrie undecimus furor existeret.</p>
<p>Quid plura de eximia eius iustitia loquar, cum iniuria pati  quam inferre satius esse putaret? Unde peius esse iniuriam  facere quam pati vulgo Socraticum decretum appellabatur.  "Frugi erat et continens". "Sepe" enim, dum variam venalium  rerum "multitudinem intueretur, secum" hilaris dicere solebat:  "'Quam multis ipse non egeo!' Ac semper  habebat in ore iambos illos, quibus argentum et purpura  ceteraque id genus tragedis potius quam usui vite necessaria"  ostendebantur.</p>
<p>Cicero enim, nisi cupiditatibus, inquit, pecunie adhibeatur  "continuo ratio quasi quedam Socratica medicina, que" omnino  "sanaret" permanare "in venas" et "in visceribus" inherere  testatur. Archelai insuper et Scope Eurilochique  pecunias, ut supra diximus, mirum in modum sprevit atque  contempsit. Et "cum in pompa magna vis auri argentique  ferretur: 'Quam multa non desidero!' inquit".  Unde si aurum et argentum et pecuniam omnem,  quemadmodum diximus, aspernabatur, de extrema eius  paupertate minime mirari debemus.</p>
<p>Sed potius mirandum esset si, cunctas pecunias floccipendens,  dives evasisset. Idque totum, quanti divitias et honores fecerit,  unico eius responso declaravit. Nam "cum" interrogaretur  memoratum "Archelaum, Perdic&lt;c&gt;e filium, qui tum  fortunatissimus" habebatur, "nonne beatum" diceret: "'Haud scio' inquit; 'nunquam enim cum  eo collocutus sum'". Et cum iterum ex eo quereretur  "an aliter" "scire" non posset: "'Nullo modo'"  respondere non dubitavit. Et cum tertio rogaretur de Persarum  rege "beatusne" esset: "'An ego possum'",  inquit, "'cum ignorem quam sit doctus, quam vir  bonus?'".</p>
<p>Quid plura? "Beatam" "vitam" una virtute contineri prorsus  existimabat. Quocirca "bonos beatos, improbos miseros" esse  putabat et ad extremum, "si iniustus" foret, miserum Archelaum,  tam magnum ac tam prepotentem regem, palam et aperte  predicabat. "Adeo etiam parce ac temperate vixit, ut, cum"  Athenarum civitas crebris, ut fit, pestibus vastaretur, "ipse  nunquam egrotaverit". A. Gellius nanque, in memorato  <hi rend="italic">Noctium Atticarum</hi> libro, de Socrate loquens, verba hec  ponit:
	"Temperantia eum fuisse tanta traditum est, ut omnia fere vite  sue tempora valitudine inoffensa vixerit. In illius etiam  pestilentie vastitate, que in bello Peloponnesiaco Atheniensium  civitatem internecino genere morbi depopulata est, his parcendi  moderandique rationibus dicitur et a voluptatum labe cavisse et  salubritates corporis retinuisse, ut nequaquam fuerit comuni  omnium cladi obnoxius".</p>
<p>Facilibus et comunibus cibariis vescebatur atque in eo  "maxime gloriabatur"; ac illos "qui suavissime comederent  minime obsoniis" et splendidis epulis indigere dicebat et eos  "qui cum voluptate biberent", pretiosa pocula non curare; "cibi"  quoque "condimentum" "famem, potionis sitim" esse aiebat;  plerosque etiam homines "vivere ut" essent, "se" vero  "esse ut viveret" dictitare solebat; illosque "diis" maxime  propinquos videri, "qui" parvis "minimisque" egerent. Nec  verbis solum tenuem victum laudabat, ut Epicurus faciebat, sed  id ipsum re vera, ut ait Cicero, exequebatur.</p>
<p>Ad hec omnia virtutum suarum exempla singularis quedam et  inusitata mitissimi hominis mansuetudo accedebat. Cuius rei  evidens et apertum testimonium illud afferri potest quod, cum  adversus eius servum verberonem vel ancillam, ut nonnulli  putaverunt (ipsum enim unius ancille ministerio contentum  fuisse apud idoneos auctores scriptum legimus), non immerito  irasceretur: "Te", inquit, "cederem, nisi iratus essem!".</p>
<p>Ab hac ergo integra et admirabili mentis sue dispositione "ille"  "idem" "semper" "vultus" procedebat, cum quo Xantippe, altera  eius uxor, "eodem semper se vidisse" ipsum "exeuntem"  "domo et revertentem" predicabat. Unde nemo mirari debet, qui  eandem perpetuo eius mentem fuisse consideraverit, a qua eius  vultus fingebatur. Nec vero ea frons erat, "que M. Crassi illius  divitis quem ' Semel ' ait ' in omni  vita risisse' Lucilius", sed tranquilla et serena. Iure  autem erat idem vultus, cum mentis, a qua is fingebatur, nulla  fieret mutatio.</p>
<p>"Cura illi" "fuit corporee exercitationis". Proinde interdum  "usque ad vesperam contentius" ambulabat, ut illinc obsonaret  "ambulando famem" ac per hoc "melius cenaret". Quandoque  "etiam saltabat"; quod id exercitii genus "plurimum ad tuendam  bonam valitudinem conducere" existimabat. Hoc ipsum  veteribus Romanis dedecori non fuisse in <hi rend="italic">Institutionibus  oratoriis</hi> Quintilianus auctor est. Interdum vero per totam  diem firmus immobilisque stabat, ut his verbis in libro  <hi rend="italic">Noctium Atticarum</hi>, quemadmodum supradiximus,  testatur A. Gellius:
	"Stare solitus Socrates dicitur pertinaci statu perdius  atque pernox, a summo lucis ortu ad solem alterum orientem  inconnivens, immobilis, iisdem in vestigiis, et ore atque oculis  eundem in locum directis cogitabundus, tanquam quodam  secessu mentis atque animi facto a corpore"; et quando a  meditatione altissimarum rerum se parumper averterat, "cum  parvulis", "arundine cruribus" supposita, requiescendi animi  gratia ludebat.</p>
<p>Inculto pallio philosophorum more plerunque utebatur. Cicero  nanque de paupertate quodam loco loquens: "Hic", inquit,  "Socrates comemoratur, hic Diogenes, hic Cecilianum illud: Sepe enim est sub sordido palliolo sapientia". "Cumque  hoc instituto vite degeret, interdum tamen tempori" et civium  moribus congruens, "venustiori habitu amiciebatur"; tanta  preterea paupertate et rerum inopia opprimebatur, ut nisi  discipulorum ope adiutus fuisset, qui non ex conventione, sed  sponte sua, necessitatis admoniti, tribuebant, multa profecto ac  varia humane vite incomoda sustinuisset.</p>
<p>His igitur moribus et hac integritate vite usus, demonem suum  sibi a nativitate, secundum veram illam Platonis  sententiam, pro custode datum recognovit; cuius monitis cuncta,  quecunque agenda essent, agi oportere censeret. Quapropter  nemo mirari debet si hic vir optimus ac probatissimus  testimonio Apollinis, ut supra dicebamus, sapientissimus  omnium iudicatus est. Rursus nullus admirabitur si vir, divina  oraculi sententia cunctis hominibus in sapientia prelatus,  memoratum custodem suum non ignoraverit.</p>
<p>Ex parte nanque, non ex toto vera est illa Platonis nostri  opinio, qua putat singulis a nativitate hominibus singulos  demones datos; nos autem binos angelos, alterum bonum,  alterum malum, non modo actorum, sed cogitatorum etiam  arbitros humano generi, ut quisque in lucem editur, traditos  tradendosque predicamus et dicimus: probum scilicet ut  ad virtutes diligendas, improbum vero ut ad vitia capessenda  hominem suum exhortetur.</p>
<p>Sed quoniam Socrates probitate vite et singularitate morum vir  conspicuus fuit, non nisi bonum suasorem sentiebat, quanquam  nonnulli ipsum in libidines suapte natura proniorem fuisse  adolescentie sue fervore memorie prodiderunt; idque ex certo  Zopiri cuiusdam phisionomi nescio cuius iudicio, probare et  attestari nituntur.</p>
<p>Hic enim ex habitu corporis et liniamentis oris et vultus se  intrinsecos hominum mores et, ut breviter dixerim, ex forma  cuiusque naturam procul dubio cognoscere ac perspicere  profitebatur. Cum ergo Athenas per id temporis forte accessisset  atque ad Socratem, ceterorum omnium sapientissimum  modestissimumque, tandem adductus esset, post multam  corporis intuitionem, ipsum suapte natura, interrogantibus qui  aderant discipulis quid sibi videretur, libidinosum esse  respondit.</p>
<p>Unde cum ab eis "qui illa in Socrate vitia non cognoscerent",  vehementer irrideretur, crebrisque cachinationibus illius  sententiam floccipenderent, Socrates dixisse fertur eius  phisionomi de se iudicium verum fuisse. Nam sese in libidines  suapte natura proniorem extitisse dicebat, sed singulari animi  modestia eiusmodi nature vel conditionem vel inclinationem  repressisse atque conculcasse.</p>
<p>Quod etsi ita esset, ut a phisionomo dicebatur, modestia tamen  sua usque adeo illos naturales impetus ab initio temperasse, ut  nunquam posterius apparerent. Quod Plato in <hi rend="italic">Simposio</hi>  eo loco testari videtur, ubi Alcibiadem inducit  confitentem de se quid a Socrate pati voluerit: non enim ut illum  culparet hec scripsisse existimandum est, sed potius ut  incredibilem quandam et invictam Socratis continentiam  ostenderet, que corrumpi tanta ac tam obvia spetiosissimi  hominis voluntate non posset.</p>
<p>Utrum vero hic Zopirus fuerit ille magus, quem Aristoteles "e  Siria Athenas" usque "profectum" Socratem pluribus rebus  reprehendisse eique "violentam" "mortem futuram predixisse"  refert, incertum est. Hunc ergo bonum sive angelum sive  demonem sive deum (sic enim varie, ut tradit Augustinus, a  plerisque appellatur), Socratem cognovisse Plato auctor est;  cuius probis monitis cuncta agenda esse censebat.</p>
<p>De hoc Socratis demone Apuleius Madaurensis, Platonicus  nobilis, in quodam eius libro loquens, qui <hi rend="italic">De deo</hi> potius  quam <hi rend="italic">De demone</hi> propterea, ut inquit Augustinus,  inscribitur, ne, "titulum" prelegentes, novitate rei perterriti,  antequam ad eam disputationem progrederentur, "nequaquam  illum hominem sanum fuisse sentirent", hunc sibi in tota vita  virtutes suscipiendas, vitia vero execranda illum plane et aperte  monuisse testatur.</p>
<p>"Hunc" etenim eius demonem Socrates, ut ait, ille "vir apprime  perfectus et Apollinis quoque testimonio sapiens" iudicatus,  "mirum" in modum cognoscebat colebatque. Unde ille  "eius custos" et "contubernio familiaris cuncta", que "arcenda"  erant, diligenter arguebat.</p>
<p>At vero Socrates, cum sapiens esset, "non consilio, sed  presagio" potius indigere videbatur, quippe multa quondam  accidisse legimus de quibus homines, quamvis "sapientes" viros  secum haberent, "ad ariolos" tamen "et oracula" hauriende  veritatis gratia nonnunquam confugiebant, siquidem hec duo  "divinationis" et "sapientie officia" ab invicem distincta ac  "seorsum" separata fuisse cernuntur.</p>
<p>"Nam, cum duo" "totius" Achivi "exercitus" "summa"  "cacumina" "Agamenon" et "Achilles" inter se dissiderent, "vir"  quidam sapientia et eloquentia clarus "desiderabatur", "qui"  virtutibus suis "Atride superbiam" et "Pelide ferociam  compesceret". Delectus est Philides, vir sapientia conspicuus et  summus eius temporis "orator".</p>
<p>Ulixes vero et Diomedes, utpote ceteris Grais callidiores,  sortiti sunt ut in "tempesta" "nocte" speculandi gratia "castra  hostium" ingrederentur. Et quanquam memorati Philides et  Ulixes Grecorum omnium sapientissimi viderentur, cum tamen  ad difficultatem gerendi "belli et facultatem itineris et  tranquillitatem maris" remedia quererentur, Calcantem vatem  consuluerunt, qui "sua divinatione et tempestates diremit et  classem deduxit et" longam decem annorum obsidionem  futuram esse "predixit".</p>
<p>Non secus "in Troiano exercitu" contigebat, "cum  divinatione res" indigeret. Nam "ille sapiens senatus" tacebat,  "nec" "aliquid pronuntiare" audebat, "sed omnes, silentio" facto,  "aut ingrata Helene auguria aut non credita Cassandre vaticinia"  auscultabant. Eodem modo "Socrates" agebat: nam ubi consilio,  propria sapientia; ubi vero presagio, "vi demonis" utebatur.</p>
<p>Quid plura? Cunctis eius "monitis sedulo obediebat". Sed forte  dicet quispiam, quonam modo Socrates suadentis vel  dissuadentis demonis sui signa deprehendebat? Platonis  sententia est quod vox sibi nescio que divinitus exoriebatur, que  a nullo alio audiebatur.</p>
<p>Apuleius vero "non modo auribus eum verum etiam oculis  signa demonis sui usurpasse" ac percepisse testatur: "id signum"  poterat "ipsius demonis" spiritus "fuisse", quem "Socrates solus  cerneret", non "secus" quam "homericus Achilles" suam  "Minervam" conspicabatur; sed sive ex auditu, sive ex visu, sive  quavis alia via signa huius demonis hauriret, "eius" — ut aiunt —  "monitis" ad unguem obtemperabat.</p>
<p>Hic est denique ille demon, qui sibi persuasit ne ad rei  publice gubernationem accederet. Unde et timide accessit et  paucos gerens magistratus, pretermisit, neve mortiferam  iniquorum iudicum sententiam evitaret aufugeretque, cum ob  invidiam procerum civitatis quibusdam capitalibus criminibus  accusaretur, ac propterea morti ad extremum damnaretur. De  quo quidem pauca quedam brevitatis causa referemus.

</p>
</div1>
<div1>
<head>Capitolo  III
</head>
<p>
	Socrates, ob admirabilem eius sapientiam atque  precipuam vite integritatem, vir ceteris Atheniensibus sapientior  ac melior comuni consensu omnium habebatur. Quocirca  principes civitatis optimatesque ei plurimum invidebant. Hanc  eorum invidiam celebratum illud Apollinis de sapientia sua  testimonium multum admodum adauxit; cuius quidem oraculo  sapientissimum mortalium omnium iudicatum, ut supra  dicebamus, fuisse ferebatur.</p>
<p>Huiusmodi igitur invidiam aliquot principes civitatis, post  celebratum illud Apollinis iudicium, diutius non ferentes,  accusatores quosdam subornarunt, qui hominem quibusdam  capitalibus criminibus falso apud iudices accusarent. Ad hanc  optimatum simultatem accedebat etiam quod Socrates ipse  oratores poetasque et opifices apprime contemnere atque  irridere solebat. Unde magna et quasi popularis istorum omnium  in illum invidia conflata est.</p>
<p>Quam ob rem, dedita opera tres accusatores in eum  Anitus, Licon et Melitus invicem coniurarunt: et Anitus "quidem  opificum", Licon autem "oratorum", Melitus "vero poetarum"  partes tuebatur, "quod eos omnis carperet Socrates". Melitus  autem ipse pro reliquis coniuratis partes accusationis suscepit;  ac per hunc modum accusatoris officio fungens, duobus  criminibus innocentem hominem accusavit.</p>
<p>Primum quod publica civitatis "iura" violaret, deinde quod  iuventutem corrumperet, siquidem "deos esse" non putaret,  "quos ex maiorum instituto" "civitas" ante susceperat; et alias  quoque novas quasdam demonum species superstitionesque  contra inveteratam Atheniensium consuetudinem induceret. Per  hunc igitur modum Socrates de his duobus criminibus ab invidis  accusatus, in carcerem truditur ob eam profecto quam ex  sententia Apollinis invidiam contraxerat, cum exinde ceteris  hominibus in sapientia preferretur.</p>
<p>At Lisias, eximius eius temporis orator, sive quod nimiam  innocentis hominis pertinaciam ac superbiam fore adversus  iudices conspicaretur, sive quod ipsum parum idoneum satisque  ineptum ad se defendendum adversus tam prepotentes emulos  arbitraretur, sive utrunque potius incomodum illi deesse  suspicaretur, ei utcunque fuerit scriptam, orationem attulisse  dicitur; qua pro se, si sibi placeret, in iudicio uteretur.</p>
<p>Ille vero etsi elegans et oratoria eiusmodi oratio videretur,  propterea tamen quod fortis et virilis non videbatur ita ut viro  philosopho conveniret, ea se uti nolle respondit. De quo  <hi rend="italic">Memorabilium</hi> scriptor loquens, quodam loco verba hec  posuit: "Socrates, Grece doctrine clarissimum columen, cum  Athenis causam diceret defensionemque ei Lisias a se  compositam, qua in iudicio uteretur, recitasset, demissam et  supplicem, imminentique procelle accomodatam:
	"Aufer", inquit, "queso, istam. Nam ego, si adduci possem ut  eam in ultima Scitharum solitudine perorarem, tum me ipse  morte mulctandum concederem". Spiritus contempsit ne careret  gravitate; Socratesque extingui quam Lisias superesse maluit".  Deinde subiunxit: "Quantus hic in sapientia, tantus in armis  Alexander" fuit!
	Et Cicero de hoc ipso verba faciens, in libro <hi rend="italic">De  oratore</hi>: Socrates, inquit, "... cum omnium sapientissimus  esset sanctissimeque vixisset, ita in iudicio capitis pro se ipse  dixit, ut non supplex aut reus, sed magister aut dominus  videretur esse iudicum. Quin etiam, cum ei scriptam orationem  disertissimus orator Lisias attulisset, quam, si ei videretur,  edisceret, ut ea pro se in iudicio uteretur, non invitus legit et  commode scriptam dixit.</p>
<p>Sed ut, inquit, si mihi calceos Sicionios attulisses, non uterer,  quamvis essent habiles atque apti ad pedem, quia non essent  viriles, sic illam orationem disertam sibi et oratoriam videri,  fortem et virilem non videri. Ergo ille quoque damnatus est;  neque solum primis sententiis, quibus tantum statuebant iudices  damnarent an absolverent, sed etiam illis, quas iterum legibus  ferre debebant.</p>
<p>Erat enim reo damnato, si fraus capitalis non esset, quasi pene  ea existimatio ex sententia. Nam cum iudicibus daretur,  interrogabatur reus quam existimationem commeruisse se  maxime confiteretur. Quod cum interrogatus Socrates esset,  respondit sese meruisse ut amplissimis honoribus et premiis  decoraretur et ut ei victus quotidianus in Pritaneo publice  preberetur, qui honor apud Grecos vel maximus haberetur.  Cuius responso sic iudices exarserunt, ut capitis hominem  innocentissimum condemnarent.</p>
<p>Qui quidem si absolutus esset (quod mehercule, etiamsi nihil  ad nos pertinet, tamen pre eius ingenii magnitudine vellem)  quonam modo istos philosophos ferre possemus, qui, cum ille  damnatus esset, nullam aliam ob culpam nisi propter dicendi  inscientiam, tamen a se peti oportere dicunt precepta dicendi?".</p>
<p>Quinimmo, ut hec ipsa apertius expresserim, cum  iudices ipsum, iuxta veterem Atheniensium de percontandis reis  consuetudinem, percontarentur quam penam mereretur, libera  contumacia non ut humilis et reus, sed ut princeps et dominus  iudicum esse videretur, tantum abesse inquit ut penam  meruisset, quod victu quotidiano publice, quemadmodum  diximus, "in Pritaneo" dignus "ali" crederetur, qui honor apud  Grecos maximus habebatur.</p>
<p>Hoc eius tam acerbo ac tam aspero importunoque responso, ita  iudices exarserunt, ut hominem innocentem capite  condemnarent, quem prius pecunia mulctare contendebant, dum  inter se tractarent quid illum pati conveniret. Itaque "nec  patronum ad iudicium capitis quesivit, nec iudicibus supplex  fuit; adhibuitque liberam contumaciam a magnitudine animi  ductam", ut ait Cicero, "non a superbia".</p>
<p>"Cum vero iudicium ageretur", Platonem, celebratum eius  discipulum, "in suggestum" contionandi gratia "ascendisse"  dicunt; orsus autem dicere, cunctis iudicibus ut descenderet  reclamantibus, non peroravit. Sic enim inceperat: "Minor natu  cum sim, viri Athenienses, his omnibus qui tribunal  ascenderunt..."; nec ulterius dicere permissus, descendit et se  consessum recepit.</p>
<p>Per hunc igitur modum Socrates morte damnatur,  "primusque philosophorum damnatus moritur"; atque "continuo"  "in vincla" et in carcerem conicitur. Ac "post paucos dies"  venenum, ex sententia iudicum exhibitum, intrepide atque  magnanimiter hausit, cum "multa prius de immortalitate  animorum ac preclara" disseruisset.</p>
<p>Quare vero non statim post eius damnationem supplicium  sumpserunt, paucis aperiam. Vetus quoddam Athenis institutum  erat ut de nullo reo supplicium ante sumeretur quam navis ex  Delo Athenas solemni pompa reverteretur, que quotannis inde  eo usque ab Atheniensibus mittebatur. Hec enim erat ea navis,  in qua Theseus olim bis septem illos tulerat in Cretam;  servaveratque eos et ipse servatus erat.</p>
<p>Itaque Athenienses Apollini voverant, si illi servarentur,  spectaculum quotannis mittere in Delum. Quod quidem ex illo  tempore singulis annis continue servaverunt. Damnato igitur  Socrate et in carcerem truso, nondum forte, ut fit, memorata  navis Athenas remigraverat. Unde de illo supplicium eo usque  dilatum est, quoad navis missa rediret.</p>
<p>In hoc itaque paucorum dierum intervallo variis amicorum et  discipulorum suasionibus hinc inde agebatur, ut quando  innocens damnatus esset, e carcere exiret ac per hunc modum  fuga saluti sue consuleret. Quod cum adduci non posset,  ut faceret, saltem suadebant ut se ab illis educi permitteret. Cum  enim educi facile posset, noluit. Commemorati enim amici  atque discipuli hunc educendi sui modum invenerant, quod  quidem ob pecuniam id se facturos pollicerentur, quam  postulabant hi qui ipsum servare atque educere promittebant; atque ad hoc ipsum paratum argentum attulerant. Quod cum  Socrates postea rescisset, id factum velut turpe quoddam et  scelestum facinus improbavit atque exire renuit. Cum illi eius  utpote ineptum et absurdum consilium reprobarent atque ne  illud facere vellet, quoad poterant, dissuaderent, tandem vero,  adventante navi, iam parata mors esse videbatur. Quocirca  Crito, necessarius eius, ante lucem ad illum venit suasurus ut  servari se pateretur; ac multas hinc inde rationes colligebat, quas  plurimum valere arbitrabatur.</p>
<p>Nam et de infamia populi et de proditione proprie salutis et ad  extremum de filiorum orbitate plurimam mentionem habuit;  atque in huiusmodi rebus admodum versatus est. Ad hec vero ita  Socrates respondebat ut cuncta facile dilueret atque in firmo  quodam moriendi proposito magnanimiter permaneret, inter  cetera deum suum id sibi suasisse testatus. Postremo,  mortiferum illud pene in manibus tenens poculum, ita locutus  est, ut non ad mortem trudi, verum in celum videretur  ascendere, quemadmodum ex oratione eius manifeste  deprehenditur, qua ipsum Plato usum fuisse dicit "apud iudices iam  morte mulctatum": "Magna" enim "me", inquit, "spes tenet,  iudices, mihi evenire quod mittar ad mortem: necesse enim sit  alterum de duobus, ut aut sensus omnis omnino mors auferat,  aut in alium quendam locum morte migretur"; et cetera  huiusmodi ita prosecutus est, ut non modo mortem non fugere,  sed eam vel maxime cupere et appetere videretur.</p>
<p>In hoc itaque paucorum dierum intervallo, antequam de ipso  post damnationem, ut diximus, supplicium sumeretur, pluribus  eius familiaribus et in primis Critoni, necessario et amico,  suadentibus ut e carcere tandem aliquando educi pateretur,  plurimis rationibus refragatus est.</p>
<p>Et de immortalitate quoque animorum ita disseruit, ut non  imperitia sermonis, sed contemptu mortis se mori cupere palam  et aperte demostraverit. Quod quam optime fecerit, satis dici  non potest. Vir enim sapientissimus quod superesset ex vita, sibi  perire maluit quam quod preterisset; et, quando ab hominibus  sui temporis parum intelligebatur, posterorum se iudiciis  reservavit, brevi detrimento iam ultime senectutis evum  seculorum omnium consecutus.</p>
<p>Atque ea ipsa Plato in libro, qui inscribitur <hi rend="italic">Phedon</hi>,  optime eleganterque digessit. Huiusmodi Socratis de eternitate  animorum disputatio in memorato <hi rend="italic">Phedonis</hi> libro a  Platone introducta, quondam tantas vires habebat ut nonnulli,  propterea quod Platoni crederent, mortem sibi ipsi  consciscerent, ceu de Te&lt;o&gt;mbroto quodam apud idoneos  auctores scriptum legimus.</p>
<p>Peana denique, hoc est laudes Apollinis et Esopiam  fabulam, in extremo mortis articulo constitutus, tantummodo  descripsit. Quod ut tunc faceret, cum nunquam in tota vita antea  fecisset, porro ea de causa adductus fuisse dicitur, quippe et  navis rediture mora et Apollinis festivitas mortem inhibebant.  Unde, in somniis nescio quibus, crebro monebatur ut, priusquam  e vita decederet, musicam operaretur atque exerceret et  religione quadam animum expiaret faceretque poemata aliqua.</p>
<p>Proinde primum illud fecit in ipsum deum, cuius sacra  celebrabantur; deinde ut visis in somnis cumulatius satisfaceret,  poeta esse nolens, quasdam Esopi fabulas, quas promptius  sciebat, modulatus est. Apollinee laudis initium huiusmodi  ferebatur: "Delie Apollo, salve! Simulque Diana!". Principium  vero fabule hoc fuisse traditur: "Esopus hec retulit", et que  secuntur.</p>
<p>His igitur atque huiusmodi sapienter magnanimiterque  peractis, tandem, "cum" "iam moriendi tempus urgeret, rogatus  a Critone", eius discipulo, "quemadmodum sepeliri vellet",  respondens: "Multam", inquit, "operam, amice, frustra  consumpsi. Critoni enim nostro non persuasi me hinc  advolaturum, neque mei quicquam relicturum.</p>
<p>Verum tamen" ad eum postea conversus, "Si me",  inquit, "Crito, assequi potueris, aut sicubi nactus eris, ut  videbitur, sepelito", et cetera huiusmodi. Paulo deinde post  septuagesimo etatis sue anno ex sententia iudicum venenum  bibit; ac per hunc modum superstitibus filiis e vita decessit.  Nullum rerum suarum monumentum nisi tantummodo  prohemium Apollinis et Esopi fabulam reliquit, ut diximus.</p>
<p>Quantum vero penitentie ex hac Socratis morte Atheniensibus  incesserit, exinde deprehendi vel facile potest: quod "mox"  "palestras et gimnasia" clauserunt, velut in quibuscunque  civitatis luctibus fieri consuerat. Deinde accusatores quidem  eius, "alios exilio", alios vero "morte damnarunt". Nam "Anitum  ipsa die" revertentem "Heracleote exterminaverunt". Melitum  autem summo supplicio condemnarunt.</p>
<p>Nec his contenti, "Socratem" insuper "erea" statua "publice  honoraverunt", quam a Lisippo, optimo eius temporis statuario,  perfectam, in urbis celeberrimo loco statuerunt. Mortuus est  "primo nonagesime quinte Olimpiadis anno", ex quo ipsum  septuagenarium mortem obisse manifestum est, cum  septuagesime septime anno quarto, ut supradiximus, nasceretur.</p>
<p>"Fuit et alius Socrates historicus, qui" de Argonautis  nonnulla memorie mandavit. "Alius item peripateticus Bitinius,  atque alius poeta epigramatum". Ultimus "Chous, qui deorum  imprecationes invocationesque descripsit". FINIS.</p>
</div1>
<div1>
<head>Capitolo  IV</head>
<argument><p>LUCII ANNEI SENECE VITA INCIPIT FELICITER.</p></argument>

<p>Lucius Anneus Seneca, quemadmodum ipse in libro <hi rend="italic">De  beneficiis</hi> sese appellat (nam "si, quid", inquit, "a Seneca  accepisses", an "Anneo te debere" an "Lucio diceres", cum "non  creditorem", "sed nomen" tantummodo "mutares"), Cordube in  Hispania natus est. Que quidem nullis eius provincie urbibus vel  vetustate vel magnitudine opidi vel multitudine populi cedere  videatur .</p>
<p>De hoc toto eius nomine, quoniam varia hinc inde traduntur,  quid sentiam breviter explicabo. Cum Romani Sabinos,  finitimos suos, in societatem regni atque in  co&lt;m&gt;munionem civitatis ascivissent, ut maioribus caritatis  vinculis invicem iungerentur, utrique aliorum nomina suis  nominibus preponebant. Quod postea Rome usque adeo  servaverunt, ut nullus Romanorum absque prenomine  reperiretur.</p>
<p>Quin immo varie etiam orbis terrarum gentes, que in ditionem  populi Romani in dies redigebantur, hanc victorum suorum  consuetudinem imitari videbantur. Filiis enim, qui  nascebantur, postquam subacti erant, iuxta veterem Romanorum  ritum plura nomina imponebant.</p>
<p>Cordubam vero, celebrem quandam Hispanie urbem, ubi  Senecam natum fuisse diximus, a C. Iulio Cesare, antequam ille  nasceretur, in populi Romani potestatem redactam fuisse  tradunt. Unde parentes eius Senece postea nato, ut Romanorum  victorum consuetudinem imitarentur, proprio nomini prenomen  cognomenque preponentes, non immerito adiunxerunt.</p>
<p>Ac propterea L. Anneum Senecam appellarunt,  quemadmodum ipse in memorato <hi rend="italic">De beneficiis</hi> libro his  verbis innuere videtur; ubi enim totius nominis sui mentionem  fecit, statim in hunc ferme modum subiunxit: "Quoniam, sive  prenomen eius sive nomen sive cognomen dixeris, idem tamen  ipse est".</p>
<p>Ex quibus quidem verbis Lucium eius prenomen, Anneum  autem cognomen, Senecam nomen suum fuisse plane aperteque  deprehenditur. Seneca igitur Cordube in Hispania,  quemadmodum diximus, natus est patre nobili, ex familia  Anneorum, matre vero Helbia, ad quam extat egregia quedam de  obitu filii sui consolatio.</p>
<p>Huius nativitatis sue in primis testis est inveteratus  Hispanorum omnium consensus, qui certam quandam  habitationis sue domum digito, ut aiunt, ostendentes Cordube  usque ad hec nostra tempora extare et apparere testantur,  edesque illas et vicum insuper Senece nomine veteri ac vulgata  consuetudine nuncuparunt, atque non aliter vicum illum totum,  in quo habitasse dicitur, Senece cognomine illustrarunt quam  Rome Appia via cognominaretur, quod ab Appio Claudio, viro  clarissimo, strata esset.</p>
<p>Testis est etiam indubitata quedam scriptorum omnium  sententia, qui aliquam vel paulo maiorem huius singularissimi  atque optimi viri mentionem facientes, ipsum Cordubensem  civem fuisse scribunt. Nam et Eusebius Cesariensis et  Hieronimus noster et Sidonius Apollinaris pluresque alii nobiles  scriptores hoc idem, ut paulo post manifestius apparebit, palam  et aperte testantur.</p>
<p>Sed cum non multo post Corduba a Romanorum imperio  descivisset, atque a Cn. Domitio Enobarbo, qui cum  Romanorum exercitu ad expugnationem eius missus erat, iterum  imperio populi Romani subigeretur, forte evenit ut Seneca una  cum duobus fratribus suis, &lt;Iunio&gt; Anneo Gallione et L. Anneo  Mela, Lucani poete patre, in illius urbis direptione caperetur:  libertati vero postea donatus, una cum memoratis fratribus ac  nepote parvulo Romam contendit.</p>
<p>Que quidem cum omnis prosperitatis culmine tum omni  doctrinarum genere eo tempore vel maxime pollebat, ut ipse  quodam loco palam et aperte his ferme verbis innuere videtur:  "Quicquid", inquit, "habet romana facundia, quod insolenti  Grecie aut opponat aut preferat, circa Ciceronem effloruit;  omnia ingenia, que" aliquam "nostris studiis lucem attulerunt,  tunc nata sunt".</p>
<p>Et paulo post subdit: "Omnes" magnos "in eloquentia" viros  preter Ciceronem "videor audisse; nec" eum "quidem etas mihi  eripuerat, sed bellorum civilium furor, qui" iam "totum"  terrarum "orbem pervagabatur", et cetera huiusmodi prosecutus  est. Ex quibus quidem verbis et tunc studia doctrine Rome vel  maxime floruisse, et ipsum extrema Ciceronis etate non modo  natum, sed adultum etiam fuisse manifestum est.</p>
<p>Ubi igitur litterarum ludo deditus, prima illa poetarum  studia transegit; sub Marullo rhetore una cum pluribus aliis  condiscipulis rhetorice preceptis eruditur. Qua in arte et  Cestium Smirneum, celebrem rhetorem, et Asinium Pollionem,  preclarum oratorem, inter ceteros precipue audivit.</p>
<p>Itaque in eloquentia usque adeo profecit, ut omnibus preter  quam Caligule, tunc forte imperanti, summopere placeret, cum  ingenio et memoria plurimum valeret, et assiduam quandam  huiusmodi humanitatis studiis operam navaret. Suetonius enim  de Caligula, in eius <hi rend="italic">Vita</hi> loquens, ita scribit: Caligula  "lentius" et "comptius" "scribendi genus" ita spernere ac  contemnere solebat, "ut Senecam" tunc, et nunc etiam, ut  Petrarcha ait, vel "maxime placentem commissiones meras", sic  enim inquit, "componere et arenam esse sine calce diceret".</p>
<p>De quo minime mirabimur si ipsum, ut scriptum est, "de  abolendis Homeri carminibus" cogitasse meminerimus, idem  "sibi" "licere" testatus "quod Platoni", homini privato quamvis  docto et erudito, iam antea "licuisset, qui illum e civitate, quam  constituebat", eiciendum esse existimabat. "Sed et" cuncta  Maronis et "Livii scripta" parum "abfuit quin ex omnibus  bibliothecis amoveret, quorum alterum ut nullius ingenii  minimeque eloquentie, alterum ut verbosum in historia  negligentemque carpebat".</p>
<p>Socionem deinde Alexandrinum, celebratum illorum  temporum ex Stoicorum opinione philosophum, secutus, sub eo  in ipsa philosophia, que ad mores et ad institutionem vite  pertinet, apprime claruit; tantaque doctrine et eloquentie sue  fama increbuerat, ut propterea Claudio, Caligule successori,  singulari amicitia iungeretur.</p>
<p>Unde ex Cordubensi Romanus civis effectus et in senatorum  quoque numero susceptus est. Claudio deinde postea causis  nescio quibus infensus, ab eo in Corsicam insulam relegatur,  quanquam non defuerint qui ipsum sponte sua studiorum gratia  eo usque se contulisse scripserint, quo liberius, ut cupiebat,  Romanarum ac civilium rerum strepitibus velut quibusdam  arbitris atque interpellatoribus remotis, sapientie operam navare  posset.</p>
<p>Ubi vero Claudius, post mortem Messaline, uxoris sue,  Agrippinam, Neronis matrem, ex Cn. Domitio, eius viro,  matrimonio sibi copulavit, suis persuasionibus obsecutus,  Senecam e Corsica insula (nam ibi aliquandiu commoratus, in  ea solitudine philosophie operam dederat) ab exilio revocavit;  simul atque ei preturam concessit.</p>
<p>Ac demum Flavium Neronem, "undecimo etatis sue anno" iam  pridem ab eo adoptatum, deinde generum sibi ex sponsione  Octavie filie factum ac propterea denique ad  imperatoriam dignitatem designatum, "in disciplinam" tradidit.  Cornelius enim Tacitus, in duodecimo <hi rend="italic">Historiarum</hi>  suarum libro, verba hec ponit:
	"... Agrippina, ne malis tantum facinoribus notesceret, veniam  exilii pro Anneo Seneca simul et preturam impetrat, fore rata ut  ob claritudinem studiorum eius", "Domitii pueritia tali magistro  adolesceret et consiliis eiusdem" hominis "ad spem  dominationis uteretur, quia Seneca fidus in Agrippinam  memoria beneficii et infensus Claudio dolore iniurie  credebatur".</p>
<p>"Ferunt Senecam" inter cetera, ut scribit Suetonius, "proxima  nocte sibi per quietem visum Cesari precipere". Cui quidem  "somnio Nero" paulo post "fidem" "fecit, prodita", ut eius verbis  utar, "immanitate nature quibus primum potuit experimentis".  Quod Petrarcha poeta, in libro <hi rend="italic">Rerum memorandarum</hi>,  aliter in hunc modum expressisse videtur.</p>
<p>Inquit enim: "Proxima nocte somniasse dicitur Seneca C.  Caligulam, cuius iam pridem famosissima crudelitas dignum  exitum invenerat, se discipulum habere. Potuit experrectus  admirari", "sed mores et omnis humanitatis expers animus  admirationem substulerunt, quoniam tam Caligule similis evasit  Nero, ut non alter, sed ille idem quodammodo" "ab inferis"  resurrexisse "videretur".</p>
<p>Non multo post mortuo Claudio atque Nerone ad imperium  sublimato, tantam preceptor eius potentiam tantasque etiam  opes et divitias comparavit, ut quoad ipse pietatem coleret atque  probi principis muneribus fungeretur, nihil fere sine  consilio Senece ab imperatore agi crederetur. Per hunc itaque  modum Nero "in" eius "disciplinam" puer "traditus", sub illo  uno et solo magistro et preceptore per decem et novem annos,  ceteris dicendi aut docendi professoribus omissis, ita attente  perseveravit, ut doctissimus simul atque eloquentissimus  evaderet .</p>
<p>Nam et carmina scripsit et tragedias edidit, ac multa alia  memorie mandavit. Quod autem ipse solum Senecam, ceteris  rhetoribus ac philosophis omissis audierit, testis est Suetonius,  qui ait ipsum "a cognitione veterum oratorum" ideo Neronem  avertisse, "quo diutius illum in admirationem eius detineret".</p>
<p>Proinde cum apud imperatorem potentissimus esset, et ita  potentissimus haberetur ut et magnos honores et incredibiles  opes nancisceretur, ei tamen postea causis nescio quibus adeo  infensus fuit, ut ipsum morte damnaret. De qua ad extremum  paulo latius dicemus, si prius pauca quedam de studiis et  moribus ac progressibus vite sue ab origine repetita in medium  adduxerimus.</p>
<p>Senecam igitur Cordube in Hispania natum, in recuperatione  eius urbis, que a Romano imperio defecerat, una cum duobus  fratribus captum ac postea libertati donatum, Romam studiorum  gratia contendisse diximus. Ubi cunctis liberalibus artibus  apprime eruditus, in tanto ac tam magno honore propterea  habitus est, ut ex Cordubensi Romanus civis effectus, Senatus ac  questure pretureque et consulatus etiam, ut ex iure civili plane  aperteque deprehenditur, insignia meruerit atque apud Neronem,  forte tunc temporis Rome imperantem primum locum obtinuerit.</p>
<p>Hec enim verba quodam <hi rend="italic">Digestorum</hi> suorum libro  scripta esse cernuntur: "Explicito tractatu, qui ad fidei commissa  singularum rerum pertinet, transeamus nunc ad interpretationem  Senatus consulti Trebelliani. Factum est enim Senatus  consultum temporibus Neronis, octavo Kalendas Septembres,  Anneo Seneca et Trebellio Maximo consulibus", et que  secuntur.

</p>
</div1>
<div1>
<head>Capitolo  V</head>
<p>Et ut de singulari ac precipua doctrina et eruditione  eius, probitate morum et sanctimonia vite condita, nonnulla  breviter attingamus, poetas in primis non ignoravit. Nam  poeticis allegationibus omnes fere eius libros referctos esse  conspicimus. Rhetoricam deinde ita percepit, ut omnes egregios  eius artis professores, qui eo tempore vel maxime florebant ac  ceteris longe prestabant, summa attentione audierit,  quemadmodum de se ipse, ut supradiximus, testatus est.</p>
<p>Nec solum maximos dicendi magistros audisse, sed intellexisse  etiam eorumque vestigia imitatus fuisse traditur. Unde inter  cetera nonnullos <hi rend="italic">Declamationum</hi> libros conscripsit.  Magnarum tum rerum cognitionem nancisci cupiens, in phisicis  ita profecit, ut egregios quosdam de questionibus naturalibus  libros scribere non dubitaret.</p>
<p>Postremo eam partem philosophie, que ad mores et ad  institutionem vite pertinet, totis animi et corporis viribus  &lt;tractavit&gt; (velut ipse in epistola quadam <hi rend="italic">ad Lucilium</hi>,  eius familiarem, scribens testatur). Ita cum docendo tum  scribendo atque modeste insuper temperateque vivendo,  descriptionibus suis humano generi usque adeo profuisse  perhibetur, ut solus in hac morali philosophia excellere ac  ceteris omnibus harum rerum scriptoribus consensu omnium  prestare videatur.</p>
<p>Quocirca solus moralis philosophus, hoc est cunctis excellens,  vulgo apud Latinos non immerito appellari consuevit. Atque  sicut de Virgilio, si poetam, aut de Cicerone, si oratorem, apud  nos; si vero apud Grecos de Homero ac Demosthene eadem  querimus: sic etiam de Seneca, si moralem dicimus, intelligere  et respondere solemus.</p>
<p>De hac igitur tam singulari ac tam excellenti doctrina sua  minime mirabimur, si quantum ingenio ac memoria valuerit, si  quantum insuper huiusmodi humanitatis studiis opere laborisque  impenderit vel paulisper considerabimus. Memoria siquidem  tanta ac tam singulari fuit, ut "duo milia nominum", eo "ordine"  "quo erant" "dicta", et ultra duecentos quoque versus fideliter  redderet, nec ad complectendum modo que audiebat, sed ad retinendum  etiam valebat. Quorum alterum ex celeri apprehensione facile  oblivionem, alterum vero ex multarum rerum complexione  plerunque tarditatem parere consuevit. Quid plura? Ipse in  memorato <hi rend="italic">Declamationum</hi> libro, de se loquens, tantum  memoria valuisse testatur, ut in miraculum usque procederet.</p>
<p>Hec enim eius verba sunt: "Memoriam in me floruisse  aliquando, ut non modo ad usum sufficeret, sed in miraculum  usque procederet non nego. Nam duo milia nominum  recitata, quo erant ordine dicta, reddebam et ab ipsis qui ad  audiendum preceptorem nostrum convenerant, singulos versus, a  singulis datos, cur plus quam ducenti efficerentur, ab ultimo  incipiens usque ad primum recitabam; nec ad complectendum  tantum que vellem velox mihi erat memoria, sed ad continenda  que acceperat... ".</p>
<p>Ad hec tam singularia ac tam precipua dona nature maximam  atque pene incredibilem quandam diligentiam adhibebat. Nam  et lectionem et meditationem et magnarum quoque rerum  descriptionem ceteris omnibus preferebat, licet multiplicibus  cum privatarum tum magnarum rerum curis iugiter angeretur.</p>
<p>Itaque de magnis et pene incredibilibus laborum suorum  fructibus, quos posteris dimisit, mirari desinemus vel potius  minime mirabimur si ipsum his tantis ac tam singularibus nature  et industrie donis mirum in modum adiutum fuisse  meminerimus. Nam hec ipsa litteris mandavit. Etenim ad  Paulum Apostolum, cui amicitia iungebatur, preter complures  epistolas, librum <hi rend="italic">De verborum copia</hi> conscripsit.</p>
<p><hi rend="italic">De septem liberalibus artibus</hi>, <hi rend="italic">De quatuor  virtutibus</hi>, quem librum Petrarcha noster, in quadam epistola  ad Boccaccium scribens, licet plerunque eius nomine  inscribatur, Senece tamen fuisse negat. Cui equidem assentior.  Nam paulo diligentius intuentibus et singula queque, ut decet,  accuratius considerantibus, pleraque in eo libro contineri  videbuntur, que Senece gravitati haudquaquam convenire  dignoscentur.</p>
<p><hi rend="italic">De proverbiis</hi>, <hi rend="italic">De moribus</hi> libros singulos  composuit. <hi rend="italic">De beneficiis</hi> ad Eburtium Lugdunensem  libros septem, <hi rend="italic">De ira</hi> ad Novatum tres, iterum ad eundem  <hi rend="italic">Declamationum</hi> libros novem, <hi rend="italic">De beata vita</hi> ad  Gallionem, eius fratrem, librum unum; ad eundem <hi rend="italic">De  remediis fortuitorum</hi> librum unum; <hi rend="italic">De brevitate vite</hi>  ad Paulinum unum; <hi rend="italic">Quod iniuria et contumelia non cadant  in sapientem</hi> ad Serenum unum; <hi rend="italic">Proverbiorum</hi>  diversorum a predictis librum unum.</p>
<p><hi rend="italic">De Questionibus naturalibus</hi> ad Lucilium, familiarem  suum, sex libros edidit, ad quem etiam, insule Sicilie forte  populi Romani nomine tunc presidentem, viginti duos  epistolarum libros transmiserat. <hi rend="italic">De ludis Claudii</hi> librum  unum, de quo quidem libro Boccaccius quodam loco an Senece  fuerit dubitare videtur. Extant insuper due egregie de obitu  liberorum consolationes, altera <hi rend="italic">ad Marciam</hi>, Seiani  cuiusdam prepotentis hominis filiam, altera <hi rend="italic">ad Helbiam  matrem</hi>.</p>
<p>Scripsit preterea quedam alia, quorum apud nos nulla penitus  vestigia remanserunt, quippe et contra <hi rend="italic">Superstitiones  deorum gentilium</hi> et <hi rend="italic">De immatura morte</hi> et <hi rend="italic">De  exhortationibus</hi> nescio quibus, ut Lactantius pluribus  <hi rend="italic">Divinarum Institutionum</hi> libris plane et aperte testatur, et  <hi rend="italic">De motu</hi> insuper <hi rend="italic">terre</hi> nonnulla memoratu  digna et <hi rend="italic">De consolatione ad Pollionem</hi> nescio quem  librum unum edidisse perhibetur.</p>
<p>Scripsit preterea, ut Quintilianus tradit, "orationes, poemata" ac  dialogos, et, si Hieronimo credimus, <hi rend="italic">De matrimonio</hi>  libros quosdam composuit, ex quibus quidem nihil aliud quam  memoratorum codicum allegationes reperire potuimus, nisi si  quis forte per poemata tragedias intelligere voluerit ac  Quintilianum ita sensisse existimarit.</p>
<p>Atque hec omnia rerum suarum monumenta reliquit,  quanquam multis ac variis cum privatis tum publicis curis  multum admodum impediretur, ac etiam perpetuis quibusdam,  ut ita dixerim, valitudinibus iugiter angeretur. Nam et re  familiari, que sibi ampla erat, et uxore ac liberis et publicis  insuper negotiis plerunque ita distrahebatur, ut contemplationi  magnarum et altissimarum rerum, quemadmodum cupiebat,  vacare non posset.</p>
<p>Ex quo ipsum singularibus ac precipuis nature donis ornatum  fuisse manifestum est. Opulentissimus nanque simul ac  ditissimus fuit, siquidem et amplos et pulcherrimos Rome  &lt;h&gt;ortos habuit, ut quidam non ignobilis poeta his verbis  expressit: et magni Senece predivitis &lt;h&gt;ortos clausit. Et Cornelius Tacitus, historiarum scriptor, de memoratis eius  &lt;h&gt;ortis mentionem faciens, Senece &lt;h&gt;ortos sicut  Salustianos &lt;h&gt;ortos et dixit et sensit.</p>
<p>Pluribus quoque suburbanis ornabatur. Etenim  Nomentanum et Albanum et plura insuper alia eiusmodi  suburbana, ut ex epistolis eius ad Lucilium scriptis  manifestissime apparet, simul atque eodem tempore possidebat.  Preterea apud Neronem imperatorem tunc vel ubique  imperantem plurimum poterat, cuius eruditionem vel maxime  curabat.</p>
<p>Uxorem denique habuit nomine Pompeiam Paulinam, ex qua  plures filios suscepit. Eam, ut ipse quodam loco refert, unice ac  supra humanum modum diligebat. Que etsi ab eo scripta esse  videamus, ob incredibilem tamen hominis severitatem, dubitare  nec possumus nec debemus quod illa de se ipso intelligeret, que  in libro <hi rend="italic">De matrimonio</hi> scripsisse perhibetur.</p>
<p>"Refert" enim "se cognovisse quendam ornatum hominem, qui  exiturus in publicum fascia uxoris pectus alligabat, et neque  puncto quidem hore presentia eius carere poterat: potionemque  nullam, nisi alternis tactam labris vir et uxor hauriebant". Hec  cum gravitati hominis minime convenire videantur, de se  sensisse stultum est credere.</p>
<p>Ad hec omnia tam multiplicia ac tam varia impedimentorum  genera ingens valitudinis sue cura accedebat. Nam pluribus  morborum generibus simul die noctuque angebatur, siquidem et  stomaco et morbo distillationis et dis&lt;p&gt;nia eodem tempore  laborabat, et podagra quoque ac chiragra interdum vexabatur.</p>
<p>Et omnia denique corporis incommoda atque pericula,  ut eius verbis utar, expertus erat; sed id ceteris omnibus maius  ac molestius sibi fuisse testatur, quo respirandi difficultatem  patiebatur. Quem morbum Greci dis&lt;p&gt;niam, nos asma  appellare solemus.</p>
<p>Quanquam ergo his tantis ac tam multiplicibus curis  incommodisque impeditus esset, atque, ut diximus, doctissimus  evaderet pluraque doctrine et eruditionis sue monumenta  memoratu digna reliquerit ac satis eloquentie, mea quidem  sententia, habuerit, non defuerunt tamen qui et doctrinam suam  et genus dicendi aspernarentur ac contemnerent.

</p>
</div1>
<div1>
<head>Capitolo  VI

</head>
<p>	A. Gellius, enim, vir apprime eruditus, in libris  <hi rend="italic">Noctium Atticarum</hi> de Seneca loquens, verba hec posuit:  "De Anneo Seneca partim existimant ut de scriptore minime  utili, cuius libros attingere nullum pretium opere sit, quod oratio  eius vulgaris videatur et pertrita, res atque sententie aut inepto  inanique impetu sint aut levi et quasi dicaci argutia, eruditio  autem vernacula et plebeia nihilque ex veterum scriptis habens  neque gratie neque dignitatis.</p>
<p>Alii vero elegantie quidem in verbis parum esse non inficias  eunt, sed et rerum quas dicat, scientiam doctrinamque eius non  deesse dicunt et in vitiis morum obiurgandis severitatem  gravitatemque non invenustam. Mihi de omni eius ingenio  deque omni scripto iudicium censuramque facere non necessum  est; sed quod de M. Cicerone et Q. Ennio et P. Virgilio  iudicavit, ea res cuiusmodi sit, ad considerandum ponemus". 
	Et cum deinde causas subiecisset, quibus memoratos auctores  redarguere adductus esset, sic inquit: "Sed iam verborum Senece  me piget; hec tamen inepti et insipidi insulsique hominis ioca  non preteribo"; "et cum" postea "versus" Q. Ennii "de Cetego" a  Seneca reprehensos subdisset, "dignus sane", inquit, "Seneca  videbatur lectione ac studio adolescentium", et que secuntur.</p>
<p>Quintilianus vero, licet severus et gravis auctor  haberetur, leviter tamen ac varie de Seneca et sensit et dixit.  Nam et genus dicendi eius minime probavit; et tamen plerunque  ex eo artis oratorie exempla sumpsit, siquidem pluribus  <hi rend="italic">Institutionum</hi> suarum locis ab eo exempla ponit.</p>
<p>Nam et octavo memorati operis libro, "sola", inquit, "geminatio  quasdam sententias efficit. Qualis est Senece in eo scripto, quod  Nero ad Senatum misit, occisa matre, cum se periclitatum videri  vellet: "Salvum me esse adhuc nec credo nec gaudeo"". Et in  nono etiam ita ait: "Ut Seneca in controversia, cuius summa est  quod pater filium et novercam, inducente" et insimulante "altero  filio, in adulterio deprehensos occidit". Et alibi eodem libro, "a  Seneca" quoque "eleganter" "dictum" fuisse refert: "Non  patronorum hoc esse, sed testium". Doctrinam autem ac  sententias suas satis superque satis laudasse videtur.</p>
<p>Et tamen in philosophia parum diligentem extitisse testantur.  Hec ipsa et alia huiusmodi, quantum inter se cohereant  quantumque scriptoris gravitati conveniant, ita manifestum est,  ut simultatem quandam inter eos intercessisse cunctis legentibus  innotescat. Quod dum ille vitare cupit, in id vitium scribens  maxime incidit.</p>
<p>Decimo enim <hi rend="italic">Institutionum</hi> suarum libro verba hec  ponit: "Senecam in omni genere eloquentie distuli propter  vulgatam falso de me opinionem qua damnare eum &lt;et&gt;  invisum quoque habere sum creditus. Quod accidit mihi dum  corruptum et omnibus vitiis fractum dicendi genus revocare ad  severiora iudicia contendo". Et paulo post cum solum "in  manibus adolescentium" fuisse asseruerit; "... ingenium", inquit, "facile et copiosum, plurimi studii, multa  rerum cognitio". "In philosophia parum diligens, egregius tamen  vitiorum insectator fuit. Multe tamen in eo clareque sententie,  multa etiam morum gratia legenda, sed in eloquendo corrupta  pleraque atque eo pernitiosissima quod abundat dulcibus vitiis".</p>
<p>Et cetera huiusmodi ita varie prosecutus est, ut clarum ac  celebratum scriptorem varia atque inter se diversa eodem  presertim contextu orationis posuisse mirandum sit; quibus  nimirum si causam Senece suscipere voluissem, satis abundeque  respondere potuissem, atque in huiusmodi tanti viri defensione  mihi profecto orationem non defuisse arbitrarer.</p>
<p>Unum est tamen, de quo quidem pre ceteris omnibus admirari  cogor quonam scilicet modo A. Gellius ipse sanam ac perutilem  Senece nostri doctrinam iure vituperare potuerit, que ab  omnibus prope scriptoribus summopere ac non immerito  laudatur.</p>
<p>Sed ut A. Gellius de hac ipsa doctrine et eruditionis sue vana  ac temeraria damnatione tandem aliquando convincatur, omissis  multiplicibus ac variis scriptorum suorum traditionibus, omni  humanitate atque magna quadam sapientia referctis, non  indignas quorundam clarorum virorum auctoritates in medium  adducamus, ut quando auctoritatibus agendum est, memoratos  auctores cum A. Gellii grammatici, licet elegantissimi hominis,  auctoritate conferamus.</p>
<p>"Plutarchus", natione "Grecus" ac litterarum Grecarum  peritissimus vir, gravissimus severusque philosophus, in illis  suis preclaris et celebratis Grecorum et Latinorum hominum  comparationibus, que grece <hi rend="italic">Parallela</hi> dicuntur, "cum  Platoni" "Varronem, Homero Virgilium, Demostheni"  Ciceronem comparasset, se neminem reperire potuisse quem ex  Grecis Senece in moralibus institutionibus conferret, confiteri  non dubitavit.</p>
<p>Magna immo vel maxima "laus ex ore presertim" philosophi et  peregrini et "animosi hominis", et multarum rerum scientia  prepollentis, "qui nostro Iulio Cesari", ut ait quidam non  ignobilis auctor, "suum Alexandrum Macedonem" antea  "comparasset", vel, quod longe maius est, gesta populi Romani  cum Alexandri Magni fortuna in quodam proprio et peculiari  eius libro conferre non dubitasset, quem idcirco <hi rend="italic">De fortuna  populi Romani et Alexandri</hi> prenotasse atque inscripsisse  manifestum est.</p>
<p>Plinius quoque, vir doctissimus, in decimo quarto <hi rend="italic">Naturalis  Historie</hi> libro de Seneca loquens, honorificam et laudabilem  eius mentionem habuit. Nam et de singulari et precipua eius  sapientia, quam nimiam vocat, scientia et virtutibus  comparatam, palam et aperte et sensit et dixit.</p>
<p>Cornelius etiam Tacitus, vetus et celebratus historicus, in  duodecimo <hi rend="italic">Historiarum</hi> suarum libro, Agrippinam,  Claudii uxorem et Neronis matrem, veniam exilii, quod  Senecam in Corsica insula pertulisse supradiximus, simul atque  pro eo a viro suo preturam impetrasse testatur. Atque ut id  postularet, "ob claritudinem studiorum" suorum adductam fuisse  scribit.</p>
<p>Suetonius insuper, in libro <hi rend="italic">De duodecim  Cesaribus</hi>, ipsum ob excellentiam doctrine Neroni, tunc  puero ac paulo post imperaturo, preceptorem datum refert.  Quintilianus preterea, quem ei infensum ob studiorum  emulationem fuisse diximus, se continere non potuit quin vi  veritatis, que maxima est, victus, doctrinam suam summopere  laudaret, siquidem de eo loquens, quodam loco: " Optandum ",  inquit, "fore pares ac saltem proximos illi viro fieri".</p>
<p>Nam et orationes et poemata et epistolas et dialogos scripsisse  et magnam insuper rerum cognitionem habuisse commemorat.  Et ne plures ethnicorum virorum auctoritates complectamur, ad  doctos et sanctos homines accedamus. Lactantius, vir  doctissimus simul atque eloquentissimus ac probitate vite  sanctimoniaque morum apprime conspicuus, pluribus suarum  <hi rend="italic">Divinarum Institutionum</hi> locis Senecam miris quibusdam  in celum laudibus effert.</p>
<p>Nam quodam loco ita dicit: "Si quis autem volet scire planius  cur malos et iniustos Deus potentes beatos, divites fieri sinat,  sumat eum Senece librum, cui titulus est: <hi rend="italic">Quare bonis viris  mala accidant, cum sit Providentia!</hi> In quo ille multa non  plane imperitia seculari, sed sapienter ac divinitus elocutus est".</p>
<p>Et alibi: "Vera est", inquit, "illa Senece sententia in libris  moralis philosophie dicentis: "Hic est ille homo honestus, non  apice purpurave, non lictorum insignis ministerio"". Et alio loco  verba hec ponit: "Exhortationes suas Seneca mirabili sententia  terminavit. "Magnum", inquit, "nescio quid maiusque quam  cogitari potest numen est, cui vivendo operam damus. Huic nos  approbemus". Nihil prodest inclusam esse coscientiam, patemus  Deo.</p>
<p>Quid verius dici potest ab eo, qui Deum nosset, quam  dictum est ab homine, vere religionis ignaro? Nam et  maiestatem Dei expressit maiorem esse dicendo quam ut eam  cogitatio mentis humane capere posset, et ipsum veritatis attigit  fontem sentiendo vitam hominum supervacuam non esse, ut  Epicurei volunt, sed Deo ab his operam vivendo dari, siquidem  iuste ac pie vixerint.</p>
<p>Potuit esse verus Dei cultor, si quis illi monstrasset aut  contempsisset Zenonem aut magistrum suum Socionem, si vere  sapientie ducem nactus esset. "Huic nos", inquit, "approbemus:  celestis prorsus oratio...", et que secuntur. Et paulo post, cum  de quibusdam gentilium sacrificiis loqueretur:
	"Quanto", ait, "melius et verius Seneca quam Plato: "Vultisne  vos", inquit, "Deum cogitare magnum et placidum et maiestate  leni verendum, amicum et semper in proximo non imolationibus  et sanguine multo colendum — que enim ex trucidatione  imolantium voluptas est? —, sed mente pura, bono honestoque  proposito? Non templa illi congestis in altitudine saxis  extruenda sunt: in suo cuique consecrandum est pectore"".</p>
<p>Quid plura? Vir iste eloquentissimus et ob sanctitatem suam  sincerus veritatis amator tantum Senece suis allegationibus  plerunque tribuit, ut ipsum ceteris omnibus veteribus et claris  philosophis preferre voluerit.</p>
<p>Hieronimus quoque, vir sanctissimus simul atque  eruditissimus, usque adeo Senecam laudasse visus est, ut in libro  <hi rend="italic">De viris illustribus</hi> ipsum in catalogo sanctorum ponere et  collocare non dubitarit. Cuius verba hec sunt: "L.  Anneus Seneca Cordubensis, Socionis Stoici discipulus et  patruus Lucani poete, continentissime vite fuit.</p>
<p>Quem non ponerem in cathalogo sanctorum, nisi me ille  epistole provocarent, que leguntur a pluribus, Pauli ad Senecam  et Senece ad Paulum. In quibus cum esset Neronis magister et  illius temporis potentissimus, optare se dicit eiusdem esse loci  apud suos, cuius sit Paulus apud Christianos".</p>
<p>Ex quibus quidem verbis dubitari non potest quin Hieronimus  ipsum eruditissimum ac doctissimum virum fuisse consenserit,  quando ipsum Paulum Apostolum nova quedam et obscura et  preter inveteratam omnium pene hominum opinionem  predicantem intellexisse ac percepisse dicit.</p>
<p>Augustinus etiam in sexto <hi rend="italic">De civitate Dei</hi> libro Senecam  ipsum summopere commendasse visus est, quando quidem eum  Varroni suo, viro doctissimo simul atque eloquentissimo,  pretulisse deprehenditur. Quem pre magnitudine scientie sue  satis laudari non posse putat.</p>
<p>Nam cum, inter cetera, duo theologie genera secundum  Varronis sententiam apud veteres illos fuisse retulisset,  poeticam scilicet et civilem, "Hanc", inquit, "Varro libertatem  non habuit; tantum modo poeticam theologiam reprehendere  ausus est. Civilem vero ne attingere quidem ausus est".</p>
<p>Quod Seneca in "libro" "contra <hi rend="italic">Superstitiones deorum  gentilium</hi>" acerrime ac vehementissime insectatus est. In quo  quidem "multo copiosius atque vehementius reprehendit ipse  civilem istam et urbanam theologiam quam Varro theatricam  atque fabulosam", et reliqua.</p>
<p>Et paulo superius: Anneum, inquit, Senecam "nonnullis  inditiis invenimus Apostolorum nostrorum claurisse  temporibus". Quid? Paulus Apostolus, ut ait quidam, "vas  electionis et magister gentium", nonne in epistolis, quas ad  Senecam scripsit, ipsum admirari et eius doctrinam divinam  potius quam humanam venerari videtur?</p>
<p>Atque hec pauca ex multis Plutarchi, Plinii, Cornelii, Suetonii,  Quintiliani, Lactantii insuper et Hieronimi, Augustini ac denique  Pauli Apostoli, tantorum ac tam excellentium virorum, ad A.  Gellii auctoritatem respondisse sufficiat. Nam si graves illas  severasque memoratorum tam sanctorum ac tam clarorum  hominum auctoritates cum A. Gellio grammatico unico et solo  contulerimus, illum quam primum eis ipsis &lt;non&gt; concessurum  nemo sane mentis ne suspicari quidem poterit.</p>
<p>Ad genus autem dicendi illud idem non iniuria respondere  possem, quod ille in primo <hi rend="italic">De finibus</hi> ad Epicurum  respondisse dicitur. Sic enim inquit: "Oratio me istius philosophi  non offendit; nam et complectitur verbis quod vult, et dicit plane  quod intelligam; et tamen a philosopho, si afferat eloquentiam,  non asperner; si non habeat, non admodum flagitem".</p>
<p>Sic ego ad illaudatam, ut ita dixerim, Senece nostri  eloquentiam non immerito respondere posse videbor. Etenim  quanquam artis oratorie preceptis imbutus esset, ut diximus,  philosophie tamen munus pre se ferebat, ac se philosophum pre  ceteris profitebatur.</p>
<p>Unde si forte vel Ciceronis vel Lactantii eloquentiam, quos Latinorum omnium eloquentissimos fuisse constat, preter  singularem quandam eius doctrinam, miro dicendi lepore  tanquam sale quodam conditam et aspersam, attulisset, profecto  dubitare non possumus quin multo magis laudandus esset; sin  minus non tamen propterea vituperandus quia eo caruisset, quod  ad eius professionem minime pertineret.</p>
<p>Sua insuper scripta accurate legentibus et singula  queque paulo diligentius, ut decet, considerantibus et, ut ita  dixerim, olfacientibus et id, quod voluit, verbis expressisse et  aperte, ea, que senserit, explicasse videbitur. Sed alio genere  dicendi oratores, alio vero philosophi uti debent; quippe oratores  ea, que dicunt, cum illustribus verbis exornare tum quoque  amplificare solent; philosophorum autem proprium et peculiare  munus est sensa sua plane dilucideque enarrare.</p>
<p>Ad Quintilianum illud etiam accedebat quod cum ambo  Hispani essent doctrinaque excellerent, ita se invicem  emulabantur, ut alter alteri detrahere conaretur. Preterea hoc  idem Platoni ac Varroni, ut de nobilioribus utriusque lingue  auctoribus loquar, Homero et Virgilio, Thucitidi et Livio,  Demostheni et Ciceroni, et ne de sanctis hominibus taceam,  Eusebio et Hieronimo ceterisque omnibus optimis ac  probatissimis tam Grecis quam Latinis quarumcunque rerum  scriptoribus evenisse non ignoramus, ut a quibusdam  detractoribus suis indignissime simul atque iniquissime  carperentur.</p>
<p>Quod vitare nullo modo potuissent, ut de se ipso refert Cicero,  nisi nihil omnino scribere voluissent. Quod nisi doctissimus  eruditissimusque fuisset, Seneca noster, Neroni puero iam a  Claudio adoptato et ad imperium quoque orbis terrarum  designato, nequaquam preceptor traderetur.</p>
<p>Atque hec idcirco interposui, non quia res ipsas approbatione  indigere existimarem, sed ut potius A. Gellio grammatico, tam  acerrimo ac tam temerario eius reprehensori, exinde satis  abundeque responderetur. Fuit igitur, ut diximus, vir  doctissimus, omnibus liberalibus artibus apprime eruditus, sed  precipue in philosophia claruit.

</p>
</div1>
<div1>
<head>Capitolo  VII
</head>
<p>
	Masculam nanque et virilem Stoicorum sententiam  ceteris aliorum philosophorum velut muliebribus et enervatis  opinionibus pretulit. Cuius quidem secte quasi magister et  princeps omnium acerrimus habebatur. Corpus eius deforme,  imbecillum multisque morborum generibus obnoxium ac  valitudinarium erat. Que omnia equo animo tolerabat; modico  insuper somno utebatur.</p>
<p>Unde et varias villarum amenitates assidue querebat et  nonnullas peregrinatiunculas spatiandi gratia plerunque  sumebat. Uxorem suam Paulinam, ex qua eum plures filios  suscepisse diximus, ita unice diligebat, ut ipse quodam loco eam  supra humanum modum adamasse fateatur. Duos fratres habuit,  Gallionem et Melam, quorum unus egregius declamator, alter  Lucani poete pater fuisse scribitur.</p>
<p>Hec enim Eusebii de germanis Senece loquentis, verba sunt:  "Iunius Anneus Gallio, frater Senece, egregius declamator,  propria se manu interfecit Nerone in sua presentia deferente". Et  de Mela ita dicit: "L. Anneus Mela, Senece frater et Gallionis,  bona Lucani poete filii sui a Nerone promeretur".</p>
<p>Et ne singula eius gesta complectar, sed brevissime  simul atque verissime dixerim, in omnibus totius vite sue  moribus uno duntaxat excepto summopere a cunctis scriptoribus  laudatus est. Paupertatem enim pluribus verbis ab eo  commendatam fuisse dicunt, cum divitias atque opes plus quam  viro philosopho convenire videretur, re, non nomine complexus  esset.</p>
<p>Illud vero quod Petrarcha noster sibi obicit in epistola quadam,  quam ad eum apud inferos degentem misisse fingit, leve  quiddam videri debet, ubi ipsi tanquam probum quoddam ac  viro philosopho minime conveniens obiecisse videtur: quod  Neroni in libris, quos ad eum <hi rend="italic">De clementia</hi> conscripsit,  nimis adulatus esset.</p>
<p>Quod ad singularem quandam hominis prudentiam meo  quidem iudicio adscribendum est: ita apud imperatorem in regia  se gerere, ut pene solus peregrinus et alienigena in urbe, iam  totius orbis dominatrice et regina, regnare videretur. Nam "fuit  illi viro", ut scribit Cornelius Tacitus, "ingenium amenum et  temporis eius auribus accomodatum".</p>
<p>Quippe in morte Claudii funebrem laudationem composuerat,  qua Nero in funere uteretur. Ubi defunctum imperatorem  pluribus quam oportebat in celum laudibus extulerat. Ipse enim  Petrarca librorum suorum locis Senecam tantis ac tam precipuis  in celum laudibus extollit, ut satis hominem laudare non posse  credat. Nam et in epistola quadam ipsum "incomparabilem", ut  eius verbis utar, "morum preceptorem" appellat.</p>
<p>Et alibi in libro quodam <hi rend="italic">Rerum memorandarum</hi>  verba hec ponit: L. Anneus Seneca Cordubensis originis, sed  Romane virtutis, hanc divinam memorie ubertatem sibi usque in  miraculum contigisse testaturo, et reliqua huiusmodi variis  laudibus et commendationibus refertissima egregie admodum  prosecutus est.</p>
<p>Ad divitias autem suas, in quibus, inter ceteros, a beato  Augustino propterea redargutum fuisse constat quod licet  paupertatem laudasset, semper tamen opulentissimus fuisset;  illud non iniuria responderi potest: divitias, omnium  philosophorum consensu, vel bona esse, ut Peripatetici, vel  commoda, ut Stoici putaverunt.</p>
<p>Unde cum nulla philosophorum sententia divitie in malis  recenseantur, illis affluentem vituperare non licet. Quod beatus  Augustinus non fecisset, nisi sibi in laudanda paupertate nimius,  ut arbitror, visus esset is qui ceterorum opulentissimus ac  ditissimus fuisset. Sed quid pluribus opus est verbis?</p>
<p>Ipsum nanque continentissime ac modestissime vite fuisse  nemo negat; et quidam non ignobilis poeta palam et aperte his  versibus expressit: Ore suo Seneca mores Rome monebat  Optimus sculptor morum mentisque colonus, et que  secuntur.</p>
<p>Cum itaque Seneca ob singulares et incredibiles virtutes suas  ex Cordubensi non solum Romanus civis effectus, sed  dignioribus etiam Romane civitatis magistratibus functus esset,  ut diximus, et insuper magister Neronis et apud eum  potentissimus haberetur, et ad extremum opulentissimus ac  ditissimus evaderet; latentem quorundam prepotentium hominum invidiam,  solam regnorum labem ac pernitiem (hec enim diutius latuisse  videbatur), adversus se ipsum splendoribus suis quasi  dormientem, usque adeo excitavit, ut invidorum et  obtrectatorum hominum machinamentis nescio quibus postea ab  imperatore necaretur. Sed ut res tota clarius appareat, paulo  latius ab origine repetemus.

</p>
</div1>
<div1>
<head>Capitolo  VIII</head>
<p>

	Affranium "Burrum" et Anneum "Senecam", multarum  "rerum experientia cognitos", Neronem sibi pre ceteris  delegisse, ut eorum consiliis uteretur, Cornelius Tacitus auctor  est. "Hi" enim "rectores imperatorie iuventutis" erant ac diversis  artibus "ex equo pollebant. Burrus" nanque "militaribus curis et  severitate morum, Seneca preceptis eloquentie et" honestate  "comit&lt;at&gt;e" "iuvabant".</p>
<p>His igitur duobus singularissimis et clarissimis viris usque adeo  credebat confidebatque, ut eorum exhortationibus monitus, a  variis hominum cedibus abstinuerit. Cornelius enim sic inquit:  "Ibatur in cedes, nisi Affranius Burrus et Anneus Seneca  obviam" euntes restitissent. "Legatis" quoque "Armeniorum  causam gentis" sue "apud Neronem" agentibus "ascendere  suggestum imperatoris" ac respondere "parabat, nisi ceteris"  omnibus "pavore defixis Seneca admonuisset", ut "venienti  matri" occurreret. "Ita" per hunc modum "spetie pietatis obviam  itum dedecori".</p>
<p>Idem Cornelius tradit. Sed cum Burrus postea, veneno pro  antidoto ad faucium egrotarum remedium dato, exinde periisset,  eius mors Senece potentiam multum admodum infregisse  videbatur, quod Nero Tigillinum quendam, crebris Pompeie  Sabine suasionibus monitus, quam ipse antea unice  dilectam, post mortem Octavie sororis et coniugis, uxorem  acceperat, in eius locum substituerat.</p>
<p>Hec mulier Senece propterea infensa esse credebatur, quod  ipsum ab amoribus suis avocare et avellere voluisse cognoverat.  Quamvis enim Seneca Pompeiam antea sibi infensam fuisse  rescisset, violentam tamen Burri, illius familiaris sui, mortem  atque memorati Tigillini, inimici eius, substitutionem postea  conspicatus, non ulterius cunctandum ratus, exinde recedere  statuit, ut per hunc modum quando aliter fieri non posset, saluti  sue consuleret.</p>
<p>Unde a Nerone summis precibus postulavit ut valitudini simul  ac senectuti sue a publicis curis et occupationibus vacare liceret.  Quod ut facilius impetraret, omnibus bonis suis, que maxima  erant, cedere et se in otium et solitudinem conferre promittebat.  Nero autem postulata sua palam et aperte sibi negasse dicitur, et  ut ab eo omnem suspitionem amoveret, iureiurando adhibito  pollicebatur ne sibi aliqua ex parte noceret.</p>
<p>Et ut verbis suis maiorem atque indubitatam quandam  et certam fidem adhiberet, "se" "potius", ut Suetonius ait,  moriturum "quam nociturum" sibi crebro iuraverat. Hac igitur  imperatoria necessitate astrictus, Seneca libere, ut cupiebat,  abire non potuit. Sed pollicitis et iuramentis discipuli sui licet  imperatoris (nam intus et in cute eum, ut dicitur, cognoscebat!)  nequaquam confisus, excusatione adverse valitudinis simul  atque senectutis sue utebatur.</p>
<p>Ac propterea non modo a regia, sed ab urbe etiam paulatim  abstinebat, a tque in dies magis magisque omnes civiles et  publicas curas abiciebat, ac per rura Campanie dedita opera hinc  inde vagabatur infectumque urbis aerem et nature sue minime  consentaneum accusabat. Patefacta deinde post coniuratione  Pisonis cuiusdam nobilissimi hominis, in qua multi cives  Romani cuiuscunque ordinis deprehensi occubuere, per hunc  modum, quasi eius coniurationis conscius esset, Seneca crimine  lese maiestatis insimulabatur.</p>
<p>Nam ab Antonio quodam Natali, in memorata coniuratione  forte deprehenso, cum eculeo torqueretur, confessionibus suis  Senecam coniurationis conscium fuisse proditum est. Hic enim  a Nerone in illa coniuratione deprehensus, cum ab eo  interrogaretur quinam essent hi qui adversus maiestatem suam  coniurassent, post horrenda et parata vincula primo Pisonem  confessus est.</p>
<p>"Adiecit" "deinde" "Anneum Senecam sive quod"  amicus Pisonis fuisset "sive" potius ut per illam Senece  commemorationem "Neronis gratiam" iniret, quem Senece iam  pridem "infensum" fuisse intellexerat. In hac igitur coniuratione  preter Pisonem et Antonium, quasi illius seditionis auctores et  principes, multosque alios Romanos cives capitali pena  propterea damnatos, Lucanus etiam poeta, nepos Senece, ob  eandem causam morte damnatur.</p>
<p>Quippe ut Eusebii verbis utar: "M. Anneus Cordubensis poeta,  in Pisoniana coniuratione deprehensus, brachium ad secandas  venas medico prebuit". Cuius bona L. Anneus Mela, eius pater,  iam fisco damnata, ut supra diximus, a Nerone promeretur. Per  id tempus forte Seneca de Campania in Nomentanum, villam  suam, reverterat, que ab urbe per quatuor circiter milia passuum  distabat.</p>
<p>Nero igitur, ubi de eius reversione certior factus est, confestim  Sillanum quendam, "pretorie cohortis" prefectum, ad eum cum  huiusmodi mandatis misit quod videlicet sibi moriendum esset,  quoniam per absentiam suam scrupulum suspitionis iniecerat  quod Pisoniane coniurationis conscius ac particeps fuisset.  Pisonis nanque amicus et familiaris erat.</p>
<p>Hanc deinde suspitionem Natalem illum, coniurationis eius  auctorem, confessione sua confirmasse adiungebat. Sillanus  itaque, ut imperatori pareret, domum eius ingressus,  Senecam forte una "cum Paulina" paucisque "amicis" ad  mensam sedentem ac cenantem offendit. Cui cum Neronis  mandata exposuisset, eum ad voluntarie mortis coegit arbitrium.  Unde Seneca quando aliter fieri non poterat, Paulinam uxorem  primo consolari adortus, paulo post forti ac virili animo mori  non dubitavit.</p>
<p>Cum ergo per edictum Cesaris, cui refragari non poterat, sibi  moriendum esset, per incisionem venarum instar Lucani poete,  nepotis sui, perire maluit. Sed cum eiusmodi mortis genus  lentius ageret ac diutius quam cupiebat vitam protraheret,  Statium Anneum medicum, cognatum et familiarem suum, forte  ibi assistentem, impensius rogavit ut, quando sibi quoquo modo  moriendum esset, venenum exhibere non dubitaret.</p>
<p>At medicus eius precibus obsecutus, ut petebat, venenum  prebuit, ac per hunc modum in quodam calide aque stagno  incisione venarum atque veneno hausto periit, ut Eusebius his  verbis expressit: "L. Anneus Seneca Cordubensis,  preceptor Neronis et patruus Lucani poete, incisione venarum ac  veneno hausto periit". Mortuus est autem Seneca biennio, ut  inquit Hieronimus, "ante" "quam Petrus et Paulus", Apostolorum  principes, "martirio coronarentur", iam prope senio confectus: ultra enim centum etatis annos  tempore mortis sue natus erat. Si enim, ut ipse in libro  <hi rend="italic">Declamationum</hi> palam et aperte testatur, "illud ingenium"  cognoscere potuisset, de Cicerone haud dubie sentiens, "quod  solum populus Romanus par imperio suo habuit", nisi "bellorum  civilium" furore impeditus esset, ipsum ultra centum etatis  annos tempore mortis sue natum fuisse manifestum est.</p>
<p>Ab illo enim nefario scelestoque Octavii, Lepidi et Antonii  triumviratu, quo Ciceronem necatum fuisse constat, usque ad  undecimum Neronis annum, quo Senecam interiisse diximus,  plus quam centum anni intercessere. Octavianus nanque solus,  victo Antonio, ultra quadraginta annos imperium tenuit.</p>
<p>Quibus quidem, si duodecimum triumviratus atque vigesimum  tertium Tiberii ac quartum fere C. Caligule,  quatuordecimumque Claudii atque demum Neronis undecimum,  qui invicem per mutuam successionem tantumdem regnaverunt,  annum adieceris, illud tempus simul connumeratum unum  seculum, ut diximus, vel circiter adequasse vel potius excessisse  videbitur.</p>
<p>Mortis sue causam fuisse dicunt, quod in coniuratione illa  Pisoniana, ut supra breviter enarravimus, adversus Neronem  inita, deprehensus esset; sed nihil certi compertum est. Sunt  enim qui odio et simultate Agrippine insimulatum  periisse dicant. Fuerunt etiam qui invidia prepotentium civium  id sibi accidisse putaverunt, cum ad magnos et altissimos  dignitatis gradus peregrinus atque alienigena et ignobilis  ascendisset, ac Romanos cives et nobiles insuper viros  honoribus et gloria precessisset.</p>
<p>Nec defuerunt qui inhumanam Neronis crudelitatem et nimiam  in omne genus hominum sevitiam accusarent. De quo, si quis  forte se mirari diceret quod quisquam ab eo frustra et sine causa  interfectus esset, ponat sibi ante oculos crudelia quedam ac  nefaria sevi et truculenti regis facinora; atque in primis  Britanicum veneno necatum recognoscat, matrem deinde  mactatam recordetur, parricidio parentis et amite necem  adhibuisse meminerit, Octaviam insuper sororem eius simul  atque coniugem interemptam animadvertat.</p>
<p>Et quando hec omnia pluraque alia huiusmodi scelesta et  inhumana facinora ab eo ipso perpetrata fuisse iterum atque  iterum consideraverit ac memorie mandaverit, profecto mirari  desinet, si is, qui fratris ac matris amite sororis atque denique  coniugis interemptor fuerit, ut totam fabulam perageret,  preceptorem suum, doctissimum simul ac sapientissimum  virum, sine causa iniustissime interemerit.</p>
<p>Cuius etiam opinionis quod Seneca innocens et insons perierit,  quidam eruditissimi ac singularissimi viri fuisse creduntur.  Cornelius quippe Tacitus pluribus <hi rend="italic">Historiarum</hi> suarum  locis hoc idem sensisse videtur, quando nihil certi de  coniuratione compertum fuisse scribit, presertim cum Neronem  usque adeo immanem fuisse dicat, ut eius immanitas omnium  questus et querelas anteiret.</p>
<p>Boetius etiam id ipsum sentiens, in libro <hi rend="italic">De  consolatione</hi> verba hec ponit: "Quod si nec Anaxagore  fugam, nec Socratis venenum, nec Zenonis tormenta (quoniam  sunt peregrina) novisti, at Chanios, at Senecas, at Soranos,  quorum pervetusta nec incelebris memoria est, scire potuisti.  Quos nihil aliud in cladem detraxit, nisi quod nostris", id est  philosophicis, "moribus", quoniam ibidem in illo consolatorio  dialogo Philosophia loquens inducitur, "instituti studiis  improborum dissimillimi videbantur".</p>
<p>Ad hec accedit communis quedam scriptorum pene omnium  opinio, qui de immani Neronis crudelitate loquentes, inter seva  et inhumana regis eius multiplicia et varia facinora, impiam  preceptoris sui necem connumerare non dubitant. Ceterum, si  Seneca noster memorate coniurationis conscius fuisset, idque  propterea tacuisset, ut tanta ac tam singularis imperatoris  immanitas exinde forte periret, precipuis magnanimi viri  virtutibus adscribendum mea quidem sententia putarem, tantumque abesset ut ex illa taciturnitate fortem et constantem  hominem vituperarem, ut summis propterea laudibus dignum  esse censerem. Corpus eius, quemadmodum supra diximus,  necati sine ulla funeris solemnitate crematum ferunt.

</p>
</div1>
<div1>
<head>Capitolo  IX

</head>
<p>	Cum igitur de studiis, moribus atque progressibus vite  Senece tui vel potius nostri (nam eius memoriam, ob singulares  et innumeras virtutes suas summa caritate et veneratione, toto  animo et mente complector!) hec pauca scripserimus, reliquum  est ut quot Senece fuerint breviter summatimque expediamus.</p>
<p>Duos Senecas Cordubam genuisse, cum omnes Hispanienses  homines tum etiam Apollinaris Sidonius, non ignobilis scriptor,  testes sunt. Quorum alter is fuit, de quo hec ipsa perscripsimus,  alter vero tragediarum auctor fuisse creditur.</p>
<p>Sed cum de tragediis a quo Seneca compilate fuerint,  communiter dubitari soleat, eius dubitationis rationes in medium  adducere placuit, ut id quod verisimilius videretur, clarius  appareret. Nobile et decantatum tragediarum opus elegantibus  carminibus scriptum atque ex pluribus Grecis auctoribus a  Seneca in latinum traductum fuisse constat.</p>
<p>Sed a quo Seneca id factum fuerit, non iniuria dubitatur. Nam a  nostro philosopho et quidem severissimo Stoico eiusmodi  poema compositum fuisse absurdum videri aiunt, ac nature  hominis minime consentaneum, quem severissimum  philosophum atque Stoicorum omnium acerrimum extitisse  manifestum et aliquod poema scripsisse incertum est.</p>
<p>Sunt qui Senecam nostrum harum tragediarum auctorem fuisse  credant, forte ea de causa adducti quod ipse poetis adolescentie  sue tempore apprime delectaretur, Cornelii insuper Taciti,  Quintiliani quoque ac forsitan beati Augustini auctoritatibus  moti.</p>
<p>Horum alter in <hi rend="italic">Historiarum</hi> suarum codicibus inter  cetera sibi obiectum fuisse scribit quod carmina factitarit; alter  vero ab eo poemata facta fuisse tradit. Augustinus autem quinto  <hi rend="italic">De civitate Dei</hi> libro ita inquit: "Annei Senece, ni fallor,  sunt hi versus: Duc, summe pater altique dominator poli,  Quodcumque placuit, nulla parendi mora est. Adsum impiger  fac nolle, comitabor gemens. Malusque patiar, facere quod licuit  bono. Ducunt volentem fata, nolentem trahunt", ex tragediis  haud dubie eiusmodi carmina summens.</p>
<p>Et paulo post in sexto eiusdem operis libro: "Anneus", inquit,  "Seneca in libro contra <hi rend="italic">Superstitiones</hi>", et que secuntur,  quasi eundem moralem et tragediarum illarum auctorem fuisse  senserit; cui quidem opinioni et Petrarcha noster in quadam eius  epistola assentitur.</p>
<p>Quidam autem alii non ignobiles et eruditi viri hoc  idem opus alteri Senece attribuunt: forsan eam tragediam, que  inscribitur <hi rend="italic">Octavia</hi>, id ipsum attestari posse rati, in qua  palam et aperte ab Agrippina matre mors Neronis predicta ac  prenuntiata est, cum post interfectionem Senece subsecuta  fuerit.</p>
<p>Nam et memoratus Sidonius hoc ipsum his versibus palam et  aperte confirmat: Non quod Corduba prepotens alumnis  facundum ciet, hic putes legendum, quorum unus colit hispidum  Platona incassumque suum monet Neronem, orchestram quatit  alter Euripidis, pictum fecibus Eschilon secutus aut plaustris  solitus sonare Tespin, qui post pulpita trita sub coturno ducebant  olide patrem capelle. Et Boccaccius et Coluccius, egregii ac  novi paulo ante nostra tempora poete, huius sententie  astipulatores sunt.</p>
<p>Ceterum nos hanc veterem et antiquam ac sane futilem  controversiam multiplicibus causis et variis auctoritatibus hinc  inde munitam esse animadvertentes, ambiguam et non solutam  relinquere quam ancipitibus et incertis rationibus solvere  maluimus, ac demum satis esse duximus frivola hec et inutilia  grammaticis perquirenda dimittere quam tempus, cuiuscunque  supellectilis pretiosissimum, in parvarum et minimarum rerum  investigatione frustra conterere.</p>
<p>Itaque hec, qualiacunque sint, grammaticis ac litterarum  duntaxat professoribus solvenda dimittimus atque hoc eis  leviuscularum controversiarum opus iniungimus ut diligentius et  accuratius hinc inde libre&lt;n&gt;tur: qui puerilia hec et  frivola usque ad senectutem putant esse discenda, que ne pueris  didicisse turpe erat.</p>
<p>Sed ipsi inter se certant et adhuc sub iudice lis est, et, ut  arbitror, semper erit; et, si optata fierent, nullo unquam tempore  cessaturam etiam atque etiam cuperem, quandoquidem has et  huiusmodi nugas omni quidem tempore ceteris posthabitis  perscrutari consueverunt.</p>
<p>Sed si forte quadam paulo graviori vel publica vel privata cura  tenerentur, profecto ab huiusmodi tam parvarum et tam  minimarum ac tam denique frivolarum rerum cogitationibus  longe abhorrerent.</p>
<p>Fuit, preter hos duos, tertius Seneca celebratus  Hierosolimorum episcopus.</p>
<p>Si itaque, serenissime ac gloriosissime princeps, ut ad te  tandem aliquando quasi longo quodam postliminio revertamur,  hec omnia, que de his duobus singularissimis ac sapientissimis  viris superius a nobis descripta sunt, etiam atque etiam  consideraveris, hanc nostram, ut arbitror, comparationem non  imparem fuisse censebis.</p>
<p>Nam utrumque primo corpore deformem, animo vero et mente  formosum; utrumque deinde longevum extitisse; utrumque  etiam uxorem ac liberos habuisse, utrumque insuper civitatis sue  magistratus gessisse et in ampla et gloriosa re publica variis  temporibus floruisse; utrumque preterea sapientie  studiosissimum ac singularem suorum temporum philosophum;  utrumque denique modestissimum et iustissimum virum atque  ad extremum quorundam prepotentium hominum invidia et  simultate iniquissime interemptum fuisse constat; cum in paucis vel in uno potius dissimiles extitisse viderentur:  nam alter pauperrimus, alter ditissimus fuit, quanquam uterque  amplas sibi divitias atque opes, ut supra diximus, parare  potuerit. FINIS.</p>

</div1>

</body>
</text>
</TEI.2>
