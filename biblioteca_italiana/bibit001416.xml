<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>In orationem Dominicam expositio</title>
      <author>Giovanni Pico della Mirandola</author>
    </titleStmt>
    <extent>28 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit001416</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Opere complete</title>
        <author>Pico della Mirandola, Giovanni</author>
        <editor id="ed">Bausi, Francesco</editor>
        <publisher>Lexis Progetti Editoriali, Nino Aragno</publisher>
        <pubPlace>Roma; Torino</pubPlace>
        <date>2000</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CGB">
        <term>Oratoria</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Correzione linguistica</item>
    </change>
    <change>
      <date>2004-04-15T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-04-15T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>
<text>
<body>
<div1><head>IN ORATIONEM DOMINICAM EXPOSITIO</head>

<p>Orare non est aliud quam per elevationem mentis et affectus excitationem sua desideria Deo notificare. Si ergo debemus scire quomodo sit orandum, oportet prius scire quid sit desiderandum, quia illa quae prius desideramus, deinde orantes petimus ut impetremus. Scimus autem illud esse summe desiderandum quod est summum bonum; et post illud summum bonum, illa sunt magis desideranda quae sunt magis bona. Illa autem sunt magis bona, quae nos illi summo bono magis coniungunt. Summum autem bonum (non solum secundum theologos, sed etiam secundum philosophos) est Deus. Debemus igitur summe et ante omnia ipsum Deum amare et desiderare, et post Deum illa quae magis nos Deo coniungunt. Si quae igitur sunt, quibus etiam adeptis, nihilominus a Deo disiuncti et alieni esse possumus, illa non possunt esse vera bona. Si autem sunt talia, ut non solum nos Deo non coniungant, sed etiam possint dare et saepe dent occasionem nobis seiungendi nos a Deo, fugienda sunt a nobis, non quaerenda.</p>
<p>Videamus igitur quaenam talia sint. Et patet primo de bonis fortunae et similiter de bonis corporis, quod saepe dant nobis occasionem discedendi a Deo, quia et divitiae, et pulchritudo, et robur corporis, et similia omnia, magnas praestant occasiones et magna incitamenta ad peccandum. Talia igitur non sunt desideranda nec petenda a Deo. Sed si Deus ea nobis concesserit, recordemur illud Pauli: «Qui habent uxores tanquam non habentes sint, et qui emunt tanquam non ementes, et qui possident tanquam non possidentes, et qui utuntur hoc mundo tanquam non utantur, quia praeterit figura huius mundi». Sequemur autem consilium Pauli quando habebimus illa quo ad usum, non quo ad affectum, iuxta illud: «Divitiae si affluant, nolite cor apponere». Nec in illis finem nostrum ponemus, sed utemur eis non tanquam bonis, sed necessariis, et ut instrumento ad acquirendum nobis coelum, cogitantes quod divitiarum sumus dispensatores, non possessores. Et quod robur et sanitas corporis data sunt nobis ut anima melius serviat Deo, quo deinde tam anima quam corpus in aeternum fruantur.</p>
<p>Veniamus ad bona animi, et patet quod neque illa sunt desideranda, si intelligamus de bonis animi intellectualibus, ut scientia et de similibus, quia omnia ista possumus possidere, existentes in peccato mortali; et saepe etiam dant occasionem peccandi, quia «scientia inflat». Non solum autem bona haec animi non sunt a nobis magnopere desideranda, nisi quatenus Deo placet ea nobis dare ut eis utamur ad eius servitium; sed nec ipsas etiam gratias Dei, quas vocant theologi gratis datas, debemus aut desiderare aut a Deo petere (quales sunt prophetia, operatio miraculorum, raptus contemplatim et similia), quia etiam haec omnia saepe conferuntur a Deo ipsis peccatoribus, et his quos ipse Deus odio habet. Balaam enim, idolatra et scelestus, habuit magnum donum prophetiae, et pseudoprophetae multa fecerunt miracula. Propter quod dicit Christus in evangelio quod multi in die iudicii dicent: «Domine, in nomine tuo prophetavimus et daemonia eiecimus». Et ipse dicet eis: «Amen, nescio vos». Et quando Petrus dixit ei: «In nomine tuo, Domine, daemonia subiiciuntur nobis», dixit Christus: «Video sathanam sicut fulgur de coelo cadentem; nolite gaudere quia spiritus subiiciantur vobis, sed gaudete quia nomina vestra scripta sunt in coelis».</p>
<p>Non solum autem ista non coniungunt nos Deo, sed etiam  ponunt nos in maximo periculo discedendi ab eo, quia nihil est quod magis separet nos a Deo, quam superbia, quae nos super omnia vitia maxime diabolo coniunctos et similes facit. Quod uno hoc exemplo possumus cognoscere, quia multi sanctissimi viri qui in heremo et monasterio vixerunt per quadraginta et quinquaginta annos, cum extrema austeritate et cumulo fere omnium aliarum virtutum, tamen, quia fuit in eis aliqua radix superbiae et aliquis amor propriae excellentiae, diabolus habuit super eos potestatem. Et Deus secundum altitudinem suae iusticiae permisit eos decipi, et tandem male vitam finierunt. Si igitur ante oculos habuerimus quod Paulus dicit de se, datum sibi stimulum carnis, ne magnitudo revelationum extolleret eum, videbimus quanti periculi est ne nos ex similibus excellentiis provocemur ad superbiam, a quibus ipse Paulus, qui divinam viderat essentiam, poterat provocari. Et hoc considerantes non solum inordinate ista non petemus nec desiderabimus, sed potius petemus a Deo ne det nobis talia, sed det nobis amorem suum purum cum perfecta humilitate.</p>
<p>Est enim magnum donum et tale privilegium, si Deus concedat alicui quod vivat sine peccato mortali, quale fuerit privilegium quod concessit Mariae Virgini ut esset mater Dei. Et hoc est quod dixit Ille in evangelio; quia dicenti: «Beatus venter qui te portavit», respondit: «Quinimo beati qui audiunt Verbum Dei et custodiunt illud». Quasi dicat: non ideo beatus est aliquis qui Christum portat in ventre, sed qui per charitatem portat in mente. Si ergo consideraverimus quod magna dignitas est et felicitas vivere sine peccato, haud minus quam esse matrem Dei, erit hoc nobis magnum incitamentum, ne aut propter momentaneam voluptatem, aut rem aliquam huius mundi, in quo nihil potest esse quod non sit parvum et breve et nobis commune cum brutis, tantam dignitatem et felicitatem amittamus; et monebimur ad petendum hoc efficacissime super omnia a Deo, ut praeservet nos a peccato, nihil aut de rebus huius mundi, aut de gratiis gratis datis vel desiderantes, vel a Deo petentes. Diximus igitur nihil ex his bonis esse petendum, quia licet multa ex his possint nobis quandoque magno adiumento esse ad virtutem et ad amorem Dei consequendum, sicut scientia et dulcedo contemplationem, et etiam sanitas corporis et divitiae, tamen, quia ista omnia sic possunt prodesse, ita etiam quandoque possunt occasionaliter nobis obesse, non debemus ex eis aliquid petere, nisi cum conditione, si possessio illarum rerum debet cedere in gloriam Dei et in salutem animae nostrae.</p>
<p>Et quia nos nescimus quando sint profutura nobis et quando non, ideo debemus hoc derelinquere iudicio Dei: scit enim Pater noster coelestis quid opus sit nobis antequam petamus eum; sicut infirmus non debet dicere medico: “Da mihi talem medicinam vel talem”, sed debet ab eo petere sanitatem, et deinde dimittere iudicio medici ut det ei illa, per quae ipse medicus cognoscit ipsum melius et facilius consequi posse sanitatem. Videamus nunc igitur quid sit absolute petendum. Scimus autem quod debemus amare Deum super omnia, deinde nos ipsos et proximum. Debemus igitur primo desiderare bonum Dei, deinde bonum nostrum. Bonum autem nostrum non est aliud quam coniungi Deo, in hac quidem vita per gratiam et charitatem, in vita autem futura per gloriam consumatam. Quum igitur in hac oratione sint sex petitiones (ut videbimus), tres primae sunt de bono Dei, et tres ultimae sunt de bono nostro. Quales autem sint istae petitiones videbimus in expositione partium. Oratio igitur ipsa sic incipit:</p>
<p>PATER NOSTER QUI ES IN COELIS. Et haec invocatio est quasi prooemium totius orationis, docens nos totum modum et regulam orandi. Ut diximus in expositione Pslami «Conserva me Domine», duo sunt observanda in oratione, ut impetremus. Primum, ut non petamus nisi salutaria; secundum, ut fiducialiter et cum magna spe petamus. Utrunque autem edocet nos Christus in ista oratione: nam, quum cogitamus nos habere Patrem coelestem, scimus quod ubi habemus Patrem, ibi habemus et patriam et haereditatem, hic autem nos esse velut peregrinos, quia (ut inquit apostolus) quamdiu sumus in corpore, peregrinamur a Domino. Haec autem meditatio facit ut in his terrenis sola coelestia et desideremus et petamus, nihil aliud sitientes quam ut cito finiatur hoc exilium nostrum, in quo positi procul a dulcissima patria degimus in hac lachrymarum valle, et revertentes ad patriam, in amplexibus Patris quiescentes, aspectu eius semper perfruamur. Docet igitur nos nihil petere nisi salutaria, quia nihil debemus petere quod sperari non possit a Patre nostro, nec quod sit indignum ipso cui supplicamus. A coelesti igitur Patre coelestia solum, et a Deo divina petantur. Docet etiam nos cum magna spe obtinendi petere, quia licet ista sint magna, nec nos illa mereamur, tamen postquam ipse per gratiam suam nos fecit filios suos adoptivos et fratres Christi, qui est filius eius naturalis, omnia debemus confidenter petere. Et ideo Christus noluit ut in hac oratione vocaremus eum Dominum nostrum, nec creatorem nostrum, sed Patrem nostrum, quia nihil est quod a Patre filius impetrare non possit. Adeamus igitur (ut inquit apostolus) cum fiducia ad thronum eius ut misericordiam consequamur et gratiam, in auxilio oportuna.</p>
<p>SANCTIFICETUR NOMEN TUUM. Istae tres petitiones primae (ut diximus) sunt de bono Dei, quod debemus desiderare longe magis quam omne bonum nostrum, sicut et ipsum amare debemus super omnia. Bonum autem Dei et gloriam eius possumus dupliciter considerare: primo in se, secundo ut manifestatur in creaturis. In creaturis autem dupliciter potest manifestari: vel per misericordiam, et hoc est quando vocat homines ad se per gratiam, et bene operantibus reddit praemia aeterna; vel per iusticiam, et hoc est quando eos ex sua malitia ipsi rebellantes per suam iusticiam punit. Patet autem quod utrunque cedit in gloriam eius, sicut in gloriam cedit principi et quod populus amet eum et obediat ei, et quod rebellantes ei puniantur. Non enim minor gloria Christi est videre Iudaeos (propterea quia nolunt ei credere) in hac tam longa captivitate plenos omni confusione, ignominia et miseria, quam videre Christianos qui eum colunt et crucifixum adorant. Debemus igitur primo desiderare gloriam Dei in se, amantes eam non solum in quantum est nobis benefica, sed in quantum in se est bona. Et hoc petimus dicentes: «Sanctificetur nomen tuum». Quod quum dicimus ore, debemus hoc Deo corde dicere: Domine si nos amamus creaturas quia sunt bonae aliqua bonitate, multo magis debemus amare te, qui ex nihilo eas creasti solum propter bonitatem tuam, et bonitate tua infinita fecisti eas bonas. Nihil igitur creaturas respicientes, sicut et ipsae ex se nihil sunt et in nihilum cederent nisi bonitate tua continue eas conservares, solum tuam bonitatem per se amamus, sicut et amabilis est super omnia, et illam solam glorificari petimus. Et quicquid tu, Domine, de creaturis tuis disposueris, etiamsi eas annihilare intendas, modo in tuam id gloriam cedat, nos idem tuae voluntati semper conformes et cupimus et desideramus. Et quantum ad me attinet, id solum peto abs te, ut totam vitam meam ad id dirigas, quod est magis ad gloriam tuam; etiamsi damnatio mea et reprobatio tibi placita sit, nihil conqueror: ecce me paratum. Licet unum illud non molestum mihi esse non possit, quia non est in inferno qui confiteatur tibi, et odio habent bonitatem tuam, quam ego amare vellem in aeternum. Postquam diximus de gloria Dei in se appetenda, reliquum est ut cogitemus de ea ut in creaturis elucescit, et primo quidem per misericordiam. Et hoc petimus, dicentes:</p>
<p>ADVENIAT REGNUM TUUM. Glorificatur autem Deus in nobis per misericordiam, quanto plures eum sequuntur et ei obediunt. Et ideo in hac petitione debemus orare pro Iudaeis, pro Mahumetensibus, pro haereticis et pro omnibus christianis, et pro nobis ipsis, ut in omnibus per gratiam perfecte regnet Deus, et sathanas eiiciatur foras. Et hoc debemus in hac oratione desiderare non solum propter salutem nostram, sed principaliter propter gloriam Dei. Postquam hoc petierimus, debemus petere quod, si non meremur hoc propter peccata nostra, ut se glorificet in nobis per misericordiam, glorificetur in nobis per iusticiam. Quilibet enim bonus christianus debet magis optare ut homines, videntes eum puniri de peccatis suis, cognoscant  iusticiam Dei et glorificent Eum, quam, videntes eum relinqui impunitum, de providentia et iusticia Dei obloquantur, sicut saepe faciuntque homines, quando vident malos et scelestos in prosperitate vivere. Postquam igitur diximus: «Adveniat regnum tuum», subiungimus: «Fiat voluntas tua, sicut in coelo et in terra», ac si dicamus: optarem quidem ut omnes homines ad te per tuam misericordiam convertentur. Si tamen tu propter eorum peccata aliter desponis:</p>
<p>FIAT VOLUNTAS TUA SICUT IN COELO ET IN TERRA. Hoc est, sicut olim in coelo in angelis peccantibus te per iusticiam glorificasti, quia omnes videntes tam nobilem creaturam, quia uno tibi peccato displicuit, tam acriter punitam, potentiam tuam magnificant et exaltant, fac similiter ut in terra, hoc est in hominibus peccantibus, per iusticiam glorificeris. Et in hac petitione debemus a Deo ex corde petere ut puniat nos de peccatis nostris, etiam in hac vita, si hoc cedit ad gloriam suam, et offerre nos paratos ferre patientissime omnem calamitatem quam in nos immiserit, cognoscentes nulla esse supplicia tam gravia, quibus adhuc graviora peccatis nostris non debeantur. Et ideo debet unusquisque dicere: “vellem quidem, Domine, ut mecum et cum omnibus utereris misericordia tua; si tamen aliter tibi placet, fiat voluntas tua, sicut in coelo et in terra. Benedicam ego te, Domine, in omni tempore, semper laus tua in ore meo”. Videtur autem et simili modo orandi usus Christus, qui semper nos docere voluit, non solum verbo, sed etiam exemplo, quando scilicet in horto orans dixit: «Si possibile est, transeat a me calix iste, attamen non sicut ego volo, sed sicut tu».</p>
<p>Credibile est enim non tam doluisse Christum de morte sua, quam voluntarie subibat pro redemptione nostra, et a qua cito sciebat se per resurrectionem liberandum, quam quod haec mors ei a Iudaeis inferebatur, quos videbat propter illud peccatum a Deo esse reprobandos, quos tamen ipse venerat principaliter salvare, iuxta illud: «Non sum missus nisi ad oves quae perierunt de domo Israel». Hic ergo erat ille calix, qui erat ei valde amarus, quia ipse nihil aliud zelabat quam gloriam Patris et salutem animarum. Pro quo calice amovendo orabat Patrem, si possibile erat, non reprobarentur Iudaei, sed eorum corda per Patris misericordiam emollirentur ad bonum. Quia cum dicebat: «Transeat a me calix iste», erat (secundum sensum istum) ac si diceret “adveniat, Pater, super Iudaeos regnum tuum, nec permittas eos captivari sub regno sathanae in aeternam eorum perditionem”. Quum vero subdebat: «Non sicut ego volo, sed sicut tu», erat ac si diceret: “si tamen aliter placitum est ante te, et indigni tua misericordia reputantur, fiat voluntas tua sicut in coelo et in terra”. Hoc est: in quibus te per misericordiam glorificare non vis, glorifica per iusticiam. Quod et videmus impletum, nec debemus dubitare multa milia Iudaeorum merito huius orationis, et illius quam habuit in cruce, dicens «Pater, ignosce his, quia nesciunt quid faciunt», ad lumen fidei et in gratiam esse conversa.</p>
<p>PANEM NOSTRUM. Hic incipiunt aliae petitiones quae ordinantur ad bonum nostrum. Nostrum autem verum bonum in hoc solo consistit, ut ipsi Deo (qui est summum bonum) quantum possibile est coniungamur. Coniungimur autem ei in hac vita per gratiam, quae est radix fidei, spei et charitatis, et in alia vita per apertam eius visionem et plenam fruitionem suae bonitatis. Haec autem omnia conferuntur nobis per Iesum Christum. Nam per Eum data est gratia, et tota gloria nostra consistet in fruitionem divinitatis et humanitatis Christi. Si igitur uno verbo volumus petere a Patre coelesti totum bonum nostrum, et in hac vita et in futura, petamus ab eo Iesum Christum, quia qui habet secum Iesum Christum, habet omne bonum. Nec aliud debemus desiderare, sive in hoc seculo sive in futuro, quam ut Christo simus semper coniuncti, quia in hoc solo consistit tota felicitas nostra. Hoc ergo est, quod petimus dicentes: PANEM NOSTRUM QUOTIDIANUM DA NOBIS HODIE. Hic enim panis quem dicimus, ipse Christus est. Quod ipsemet declarat, qui de se dixit: «Ego sum panis vivus qui de coelo descendi». Et videtur longe rationabilius intelligere in hac petitione, per panem, Christum, quam intelligere panem ipsum materialem quo vescimur, et alia bona corporalia quae sunt nobis necessaria ad vitam; quia Christus potius nos docuit contrarium, ut scilicet ista non peteremus, quum dixit: «Primum quaerite regnum Dei». Nec dixit, secundo quaerite alia bona, sed ut illud solum quaereremus iniunxit, promittens quod quaerentibus illud, caetera quanquam nobis non quaesita adiicerentur. Declarat hoc etiam alius evangelista, qui loco huius quod hic dicitur panem quotidianum, dixit panem supersubstantialem, docens per hoc non de pane aliquo materiali, sed de divino potius aliquo et supercoelesti pane hic haberi sermonem.</p>
<p>Quum igitur devenimus ad hanc petitionem, ut efficaciter hunc panem petamus, debemus considerare quantae bonitatis et virtutis sit iste panis. Proponamus igitur animo tenebras et errores quibus involutus erat totus mundus, antequam iste panis de coelo descenderet: videbimus totum mundum quasi famelicum et sitientem ex inopia huius panis ad mortem ire aeternam. Nam sicut corpus (quia res temporalis est et non aeterna), quum cibum non habet unde nutriatur, morte perit temporali (quia, sicut diximus, sicut ipsum non est aeternum, ita nec vita eius, nec mors potest esse aeterna), similiter anima, quum cibum non habet unde nutriatur (cibus autem eius est iste panis, quia solus Christus est vita animae), necesse est ut paulatim fame deficiens atque tabescens, morte tandem pereat aeterna, quia sicut ipsa est aeterna, ita et ei vita aeterna debetur et mors aeterna. Videbimus igitur totum mundum, quamdiu hoc pane caruit unde cibaretur, fame pereuntem, quum tunc nulla in mundo esset veritatis cognitio. Quod facile patet cuilibet consideranti errores et insanias idolatrarum. Paucissimi erant qui Deum cognoscerent, et si tamen aliqui pauci populi eum cognoscebant, illi etiam non sicut Deum ipsum glorificabant, ut ostendit Paulus in epistola ad Romanos. Videbimus ex alia parte totum mundum, quamprimum hunc panem gustavit, ita saginatum gratia Dei et omni virtute, ut quasi illud prophetae dicere posset: «Sicut adipe et pinguedine repleta est anima mea». Tanta enim se Dei gratia in homines effudit per crucem Christi, ut qui prius sicut bruta vivebant, viverent sicut angeli Dei. Quod facile patebit cuilibet consideranti apostolos, martyres et alios sanctos Ecclesiae nostrae, mirabilium operum effectores, mortis contemptores, charitate ferventes, divinarum rerum perfectissimos contemplatores, et quasi in carne Deos visibiles.</p>
<p>Quae si consideraverimus, videbimus illud Virginis impletum: «Esurientes implevit bonis». Quae omnia quum meditati fuerimus, nos quoque, sicut solent parvi filioli a patre, quum esuriunt, panem petere, a Patre nostro coelesti panem hunc famelici humiliter petemus, rogantes ut, si digni non sumus qui delitioso illo pane vescamur quo apostolos et martyres et sanctissimos alios suos pavit commensales, nos saltem, quasi catellos, de micis aut crustulis istius preciosissimi panis pascat. Hoc autem est petere, ut, si digni non sumus qui ad magnum perfectionis gradum ascendamus, saltem nobis tantum det gratiae suae per Iesum Christum ut fame non pereamus, hoc est, ut mortaliter non peccemus. Si autem hunc panem volumus comedere, et ex eo refici, scire oportet quod aliter anima ex hoc pane nutritur, et aliter corpus ex pane materiali. Corpus enim nutritur transformando panem in se, anima autem nutritur si panis eam in seipsum transformaverit. Oportet igitur, si anima vivere vult ex hoc pane, qui non est alius quam Christus crucifixus, ut totam se in Christum crucifixum transformet. Ipsa autem transformatio fit tripliciter: meditatione, compassione, imitatione. Masticamus igitur hunc panem per meditationem, totam scilicet Christi vitam a principio usque ad finem meditantes, quia tota eius vita crux fuit, ut patet cuilibet evangelicam historiam legenti, quae debet esse perpetua lectio cuiuslibet hominis Christiani. Digeramus deinde masticatum panem, per compassionem: sicut enim digestionem facit calor naturalis, ita digestionem huius panis facit calor amoris, qui facit compati nos doloribus et passionibus amati et dilecti nostri Iesu Christi. Post digestionem autem illud reliquum est ut digestus cibus membris assimiletur, ut assimilatus restauret et nutriat. Reliquum igitur et illud erit nobis ut post masticationem meditationis et digestionem compassionis, assimilemus nos illi per imitationem. Et sicut ipse cibus corporalis, si masticetur et digeratur, nec tamen membris assimilatus per ea dispensetur, nihil nos nutrit; ita, si totam Christi vitam et crucem diligentissime meditando masticemus, et etiam cum multo cordis affectu et multis etiam lachrymis illi compatiendo digeramus, nisi tamen per imitationem nos illi similes fecerimus, nullum ex hoc pane anima nutrimentum suscipiet, et Christus nobis nihil proderit.</p>
<p>Sunt enim multi qui per curiositatem quandam Christi acta omnia et mortem diligentissime perscrutantur et meditantur, et dum etiam meditantur, sive quia a natura sunt proni ad compatiendum, sive quia res ipsa tanta est, ut durissimum quenque movere possit, saepe etiam ad compatiendum usque ad lachrymas moventur. Sed quum ad imitationem perveniunt, Christum in cruce relinquentes, ipsi in plumis venantur, quod magnopere nobis cavendum est, si hunc panem nobis ad vitam esse volumus, non ad interitum. Si quis autem uno verbo scire cupit unde tota mutatio pendeat vitae Christi, sciat hinc totam pendere ut bene agat et mala patiatur. Nam, si Christum a principio suae nativitatis usque ad ultimum spiritum consideres, videbis Eum semper et in vita et in morte aliis benefecisse, et ab eis pro summis beneficiis summa mala esse perpessum. Et in hoc vere induit formam servi, quia proprium servorum est, ut per eos omnia dominis commoda parentur, et ipsi omnia sustineant incommoda. Accipiamus igitur cum eo servi formam in hac vita, si formam regis cum eo volumus in futura. Petimus autem hunc panem nobis hodie dari, quia hic panis, id est Christus, petitur a nobis et hic per gratiam et in futuro per gloriam: ista enim petitio ad utrunque se extendit. Quantum ergo ad hanc vitam, dicitur «hodie», id est, sine aliqua dilatione, quia continue indigemus hoc pane. Quantum autem ad vitam futuram, illud «hodie» potest dupliciter accipi: vel in hunc sensum, quod orans desideret eadem die dissolvi ex hac vita, ut hoc pane satietur in coelo; vel per hodie intelligitur aeternitas, sicut ibi: «Ego hodie genui te». In qua aeternitate illo pane beati vescuntur, quoniam autem refici ex hoc pane anima non potest nisi munda fuerit ab omnibus peccatis. Ideo in sequenti petitione, quum dicit:</p>
<p>ET DIMITTE NOBIS DEBITA NOSTRA. Petimus liberari a peccatis praeteritis; in alia autem petitione, quum dicimus «Et ne nos inducas in tentationem», petimus praeservari a futuris, more eius qui sit infirmus, qui, ubi sanatus fuit, petit a medico dari sibi medicinam aliquam vel modum vivendi ut praeservet sanitatem. Quum igitur dicimus: «Dimitte nobis debita nostra», debemus recogitare omnia scelera nostra, et ea deflere cum perfecta contritione, quae perfecta non est, nisi de quocunque minimo peccato mortali maiorem habeamus dolorem quam de quacunque adversitate temporali quae aut nobis acciderit aut accidere possit. Et firmum habeamus propositum velle potius mori quam Deum offendere per peccatum mortale. Considera autem magnam Dei clementiam, qui, ut nobis dimittat nostra debita, nihil aliud exigit nisi UT DIMITTAMUS ET NOS DEBITORIBUS NOSTRIS. Et vere qui iniurias non remittit, et non solum nihil iniuste adversus proximum agit, sed etiam, iusticiae metas non transgrediens, in omnibus tamen iusticiae rigorem exigit, nihil proximo condonans de eo quod etiam iure suum est, nescio quomodo sperare possit regnum Dei, quia certum est quod nos non salvamur propter merita nostra, sed per solam Dei misericordiam: ipse autem non misericordiam nisi in eos qui misericordia utuntur erga proximum suum praestat. Beati igitur nos si misericordes fuerimus, quia a Deo misericordiam consequemur. Quare videtur mihi expediens, ut, quum ad locum istum devenimus, scilicet, «sicut et nos dimittimus debitoribus nostris», non solum omnem iniuriam inimicis nostris hodie dimittamus, sed tunc etiam pro eis et pro omnibus persequentibus nos efficacissime Deum oremus. Restat deinde ut rogemus Deum ut praeservet nos, ne, ingrati de prius remissis debitis, in alia iterum debita incidamus. Et ideo dicit:</p>
<p>ET NE NOS INDUCAS IN TENTATIONEM: ita scilicet ut vincamur ab ea.</p>
<p>SED LIBERA NOS A MALO. Id est, a daemone, qui est author omnium tentationum. Et ex textu Graeco aperte cognoscitur quod in hoc loco per malum non possumus aliud intelligere quam daemonem. Ut autem efficaciter hoc petamus, debemus considerare quanta sit potentia huius nostri inimici, de qua dicit Iob: «Non est potentia super terra quae comparetur ei». Rursus, quanta sit sapientia, quia est summus inter omnes intellectus creatos; et ultimo, quanta sit eius malitia, et quantum sit eius odium contra nos, ita ut nihil aliud querat, neque sitiat, quam nostram aeternam damnationem. Quum igitur imaginati fuerimus terribilem hanc et saevissimam bestiam nobis imminentem ut nos secum rapiat in ignem aeternum, et cognoverimus debilitatem virium nostrarum, quae nullo modo ei possunt resistere, profecto, sicut parvi pueri timentes aliquam eis minantem, quia nihil de viribus suis confidunt, subito accurrunt ad sinum patris clementis, ut eos defendat, ita et nos per orationem hanc in amplexus coelestis Patris curremus, clamantes: «Libera nos a malo, libera nos ab inimicis nostris, ut liberati de manu inimicorum nostrorum serviamus tibi in sanctitate et iusticia coram te omnibus diebus nostris».</p>
<p>AMEN. Nec Graecum, nec Latinum, sed Hebraicum est. Et quandoque accipitur verbaliter, pro “fiat”, ut in fine orationis dicemus «amen», id est, “fiat nobis, Deus, quod a te humiliter petimus”; quandoque accipitur adverbialiter, ut Christus ait: «Amen dico vobis», id est, firmiter et fideliter. Unde Augustinus ait: «Amen, id est, vere vel fideliter».</p></div1></body></text></TEI.2>
