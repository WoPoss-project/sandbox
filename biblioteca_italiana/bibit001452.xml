<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Fioretti di San Francesco</title>
    </titleStmt>
    <extent>243 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2004</date>
      <idno>bibit001452</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>I fioretti di San Francesco</title>
        <editor id="ed">Davico Bonino, Guido</editor>
        <publisher>Einaudi</publisher>
        <pubPlace>Torino</pubPlace>
        <date>1974</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>300</date>
    </creation>
    <langUsage><language id="ita">Italiano</language></langUsage>
    <textClass>
      <keywords scheme="CGB">
        <term>Narrativa</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>LIZ</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>LIZ</name>
      </respStmt>
      <item>Correzione linguistica</item>
    </change>
    <change>
      <date>2004-10-19T00:00:00.000+02:00</date>
      <respStmt>
        <name>Domitilla Olivieri</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-10-27T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>

<div1>

<head>I</head>

<argument><p rend="italic">Questi sono e Fioretti del glorioso messere santo Francesco, e de' suoi frati.</p></argument>

<p>	In prima, è da considerare che il glorioso messere santo Francesco, in tutti gli atti della vita sua, fu conformato a Cristo. Imperò che, come Cristo, nel principio della sua predicazione, elesse dodici apostoli a dispregiare ogni cosa mondana, e seguitare lui in povertà e nell'altre virtù; così santo Francesco elesse, al principio del fondamento dell'Ordine suo, dodici compagni professori dell'altissima povertà.</p>
<p>	E come uno de' dodici apostoli di Cristo, riprovato da Dio, finalmente s'impiccò per la gola così uno de' dodici compagni di santo Francesco, ch'ebbe nome frate Giovanni della Cappella, apostatando, finalmente impiccò se medesimo per la gola. E questo è, agli eletti di Dio, grande esemplo e materia d'umiltà e di timore, considerando che nullo è certo di dovere perseverare, infino alla fine, nella grazia di Dio.</p>
<p>	E, come que' santi apostoli furono, a tutto il mondo, maravigliosi di santità, e pieni dello Spirito Santo, così que' santissimi compagni di santo Francesco furono uomini di tanta santità che, dal tempo degli apostoli in qua, il mondo non ebbe così maravigliosi e santi uomini. Però che alcuno di loro fu ratto infino al terzo cielo come san Pagolo, e questi fu frate Egidio; alcuno di loro, cioè frate Filippo Lungo, fu toccato le labbra dall'angelo col carbone del fuoco, come fu Isaia profeta; alcuno di loro, cioè frate Salvestro, parlava con Dio come fa l'uno amico coll'altro, a modo che fece Moisè; alcuno volava, per sottilità d'intelletto, infino alla luce della divina sapienza, come l'aquila, cioè Giovanni evangelista, e questo fu frate Bernardo, umilissimo, il quale profondissimamente esponeva la santa Scrittura; alcuno di loro fu santificato da Dio e canonizzato in cielo, vivendo egli ancora nel mondo, e questi fu frate Ruffino, gentile uomo d'Ascesi.</p>
<p>	E così tutti furono privilegiati di singolare segno di santità, sì come in processo si dichiarerà.</p>
</div1>
<div1>

<head>II</head>

<argument><p rend="italic">In prima, come santo Francesco convertì messere Bernardo d'Ascesi.</p></argument>

<p>	Il primo compagno di santo Francesco fu frate Bernardo d'Ascesi, il quale si convertì in questo modo.</p>
<p>	Essendo santo Francesco ancora in abito secolare, benché già avesse dispregiato il mondo, e andando tutto dispetto e mortificato per la penitenzia, in tanto che da molti era reputato stolto, e come pazzo era schernito e iscacciato con pietre e con fango da' parenti e dagli strani, ed egli in ogni ingiuria e scherno passandosi pazientemente come sordo e muto, messere Bernardo d'Ascesi, il quale era de' più nobili e ricchi e savi della città, cominciò a considerare saviamente in santo Francesco il così eccessivo dispregio del mondo, la grande pazienzia nelle ingiurie, e che per due anni, così abominato e dispregiato da ogni persona, sempre pareva più costante e paziente, cominciò a pensare e dire tra se medesimo: «Per niuno modo può essere che questo Francesco non abbia grande grazia da Dio».</p>
<p>	E sì lo invitò la sera, a cena e albergo; e santo Francesco accettò, e cenò la sera con lui, e albergò. Allora messere Bernardo si puose in cuore di contemplare la sua santità, onde e' sì gli fece apparecchiare uno letto nella sua camera propria, nella quale sempre di notte ardeva una làmpana.</p>
<p>	E santo Francesco, per celare la sua santità, immantanente che fu entrato in camera, si gittò in sul letto, e fece vista di dormire. E messer Bernardo, similemente, dopo alcuno spazio, si puose a giacere; e cominciò a russare forte, a modo che dormisse molto profondamente. Di che santo Francesco, credendo veramente che messere Bernardo dormisse in sul primo sonno, si levò del letto e puòsesi in orazione. Levando gli occhi e le mani al cielo, e con grandissima divozione e fervore, diceva: – Iddio mio, Iddio mio! – E così dicendo, e forte lagrimando, stette, infino a mattutino, sempre ripetendo: – Iddio mio, Iddio mio! – e non altro. E questo diceva santo Francesco, contemplando e ammirando la eccellenza della divina Maestà, la quale degnava di condiscendere al mondo che periva, e per lo suo servo, Francesco poverello, disponeva di provvedere rimedio di salute dell'anima sua e degli altri. E però, illuminato di spirito di profezia, prevedendo le gran cose che Iddio doveva fare mediante lui e l'Ordine suo, e considerando la sua insufficienza e poca virtù, chiamava e pregava Iddio, che colla sua pietà e onnipotenza, sanza la quale niente può l'umana fragilità, supplisse, e aiutasse, e compiesse quello che per sé non poteva.</p>
<p>	Veggendo messere Bernardo, per lo lume della làmpana, gli atti divotissimi di santo Francesco, e considerando diligentemente le parole che diceva, fu toccato e ispirato dallo Spirito Santo a mutare la vita sua. Di che, fatta la mattina, chiamò santo Francesco, e dìssegli così: – Frate Francesco, io ho al tutto disposto nel cuore mio d'abbandonare il mondo, e seguitare te in ciò che tu mi comanderai –. Udendo questo, santo Francesco si rallegrò in ispirito, e disse così: – Messere Bernardo, questo che voi dite è opera sì grande e malagevole, che di ciò si vuole richiedere il consiglio del nostro signore, Gesù Cristo; e pregarlo che gli piaccia dimostrarci sopra a ciò la sua volontà, e insegnarci come questo noi possiamo mettere in esecuzione. E però andiamo insieme al Vescovado, ov'è uno buono prete, e faremo dire la messa; e poi staremo in orazione, infino a terza, pregando Iddio che, nelle tre apriture del messale, ci dimostri la via che a lui piace che noi eleggiamo –. Rispuose messere Bernardo che questo molto gli piaceva.</p>
<p>	Di che allora si mòssono, e andarono al Vescovado; e poi ch'èbbono udito la messa, e istati in orazione infino a terza, il prete, per priego di santo Francesco, prese il messale e, fatto il segno della croce, sì lo aperse, nel nome del nostro signore Gesù Cristo, tre volte. Nella prima apritura occorse quella parola che disse Cristo, nel Vangelo, al giovane che domandò della via della perfezione: «Se tu vuogli essere perfetto, va e vendi ciò che tu hai, e dà a' poveri, e vieni, e seguita me». Nella seconda apritura occorse quella parola che Cristo disse agli apostoli, quando gli mandò a predicare: «Non portate niuna cosa per via, né bastone, né tasca, né calzamenti, né danari»; volendo per questo ammaestrarli che tutta la loro speranza del vivere dovessono porre in Dio, ed avere tutta la loro intenzione a predicare il santo Evangelio. Nella terza apritura del messale occorse quella parola che Cristo disse: «Chi vuole venire dopo me, abbandoni se medesimo, e tolga la croce sua, e séguiti me». Allora, disse santo Francesco a messere Bernardo: – Ecco il consiglio che Cristo ci dà: va dunque, e fa compiutamente quello che tu hai udito. E sia benedetto il nostro signore Gesù Cristo, il quale ha degnato di mostrarci la sua via evangelica.</p>
<p>	Udendo questo, si partì messere Bernardo, e vendé ciò ch'egli avea, ch'era molto ricco; e con grande allegrezza distribuì ogni cosa a poveri, a vedove, a orfani, a peregrini, e a munisteri, e a spedali; ed in ogni cosa santo Francesco fedelmente e provvidamente l'aiutava.</p>
<p>	Vedendo uno, ch'avea nome messere Salvestro, che santo Francesco dava tanti danari a' poveri e faceva dare, istretto d'avarizia, disse a santo Francesco: – Tu non mi pagasti interamente di quelle pietre, che tu comperasti da me per racconciare le chiese; e però, ora che tu hai danari, pagami –. Allora santo Francesco, maravigliandosi della sua avarizia, e non volendo contendere con lui, sì, come vero osservatore del Vangelio, mise le mani in grembo di messer Bernardo, e, piene di denari, le mise in grembo di messer Salvestro, dicendo che, se più ne volesse, più gliene darebbe.</p>
<p>	Contento messer Salvestro di quegli, si partì e tornòssi a casa; e la sera, ripensando quello che avea fatto il dì, e riprendendosi della sua avarizia, e considerando il fervore di messer Bernardo e la santità di santo Francesco, la notte seguente, e due altre notti, ebbe da Dio una cotale visione: che della bocca di santo Francesco usciva una croce d'oro, la cui sommità toccava il cielo, e le braccia si distendevano dall'oriente infino all'occidente. Per questa visione egli diede per Dio, ciò ch'egli aveva, e fécesi frate minore. E fu, nell'Ordine, di tanta santità e grazia, che parlava con Dio come fa l'uno amico coll'altro, secondo che santo Francesco più volte provò, e più giù si dichiarerà.</p>
<p>	Messer Bernardo, similemente, ebbe tanta grazia da Dio che, spesse volte, era ratto in contemplazione a Dio. E santo Francesco diceva di lui ch'egli era degno d'ogni riverenza, e ch'egli avea fondato questo Ordine, però ch'egli era il primo ch'avea abbandonato il mondo, non riservandosi nulla ma dando ogni cosa a' poveri di Cristo, e cominciato la povertà evangelica, offerendo sé ignudo alle braccia del Crocifisso. Il quale sia benedetto da noi <hi rend="italic">in saecula saeculorum. Amen.</hi></p>
</div1>
<div1>

<head>III</head>

<argument><p rend="italic">Come santo Francesco andò a parlare a frate Bernardo.</p></argument>

<p>	Il devotissimo servo del Crocifisso, messer santo Francesco, per l'asprezza della penitenzia e continuo piangere, era diventato quasi cieco, e poco vedea lume.</p>
<p>	Una volta, tra l'altre, e' si partì del luogo ove egli era, e andò a uno luogo dove era frate Bernardo, per parlare con lui delle cose divine. E, giugnendo al luogo, trovò ch'egli era nella selva, in orazione, tutto elevato, e congiunto con Dio. Allora santo Francesco andò nella selva, e chiamòllo: – Vieni, – disse, – e parla a questo cieco –. E frate Bernardo non gli rispuose niente, però che, essendo uomo di grande contemplazione, avea la mente sospesa, e levata a Dio. E però ch'egli avea singulare grazia in parlare di Dio, sì come santo Francesco più volte avea provato, e pertanto desiderava di parlare con lui, fatto alcuno intervallo, sì 'l chiamò la seconda e la terza volta, in quel medesimo modo; e nulla volta, frate Bernardo l'udì, e però non gli rispuose né andò a lui. Di che santo Francesco si partì un po' sconsolato, e maravigliavasi e rammaricavasi tra se medesimo che frate Bernardo, chiamato tre volte, non era andato a lui.</p>
<p>	Partendosi con questo pensiero, santo Francesco, quando fu un poco dilungato, disse al suo compagno: – Aspettami qui –. Ed egli se n'andò ivi presso, in un luogo solitario, e gittòssi in orazione, e pregava Iddio che gli rivelasse il perché frate Bernardo non gli aveva risposto. E stando così, gli venne una voce da Dio che disse così: – O povero omicciuolo, di che se' tu turbato? debbe l'uomo lasciare Iddio per la creatura? Frate Bernardo, quando tu 'l chiamavi, era congiunto meco, e però non poteva venire a te né risponderti. Adunque, non ti maravigliare s'egli non ti poté parlare, però ch'egli era sì fuori di sé, che delle tue parole non udiva nulla.</p>
<p>	Abbiendo santo Francesco questa risposta da Dio, immantanente, con gran fretta, ritornò inverso frate Bernardo per accusarglisi umilemente del pensiero ch'egli avea avuto inverso di lui. Veggendolo venire inverso di sé, frate Bernardo si gli fece incontro e gittòglisi a' piedi. Allora santo Francesco il fece levar su e narrògli con grande umilità il pensiero e la turbazione ch'avea avuta inverso di lui, e come Iddio di ciò l'avea ripreso. Onde conchiuse così: – Io ti comando per santa obbedienzia, che tu facci ciò che io ti comanderò.</p>
<p>	Temendo frate Bernardo che santo Francesco non gli comandasse qualche cosa eccessiva, come solea fare, volle onestamente schifare quella obbedienza, ond'egli rispuose così: – Io sono apparecchiato a fare la vostra obbedienza, se voi mi promettete di fare quello che io comanderò a voi –. E, promettendoglile santo Francesco, disse frate Bernardo: – Dite, padre, quello che volete ch'io faccia –. Allora disse santo Francesco: – Io ti comando per santa obbedienza che, per punire la mia presunzione e l'ardire del mio cuore, ora che io mi gitterò in terra supino, mi ponga l'uno piede in sulla gola e l'altro in sulla bocca, e così mi passi tre volte dall'uno all'altro, dicendomi vergogna e vitupèro. E spezialmente mi dì: «Giaci, villano; figliuolo di Pietro Bernardone, onde viene a te tanta superbia, che se' una vilissima creatura?»</p>
<p>	Udendo questo, frate Bernardo, benché molto gli fusse duro a farlo, pur, per la obbedienza santa, quanto poté il più cortesemente, adempié quello che santo Francesco gli avea comandato. E, fatto questo, disse santo Francesco: – Or comanda a me ciò che tu vuogli ch'io faccia, però ch'io t'ho promesso obbedienzia –. Disse frate Bernardo: – Io ti comando, per santa obbedienza, che ogni volta che noi siamo insieme tu mi riprenda e corregga aspramente de' miei difetti –. Di che santo Francesco forte si maravigliò, però che frate Bernardo era di tanta santità ch'egli l'avea in grande riverenzia, e non lo riputava riprensibile di nulla cosa.</p>
<p>	E però, d'allora innanzi, santo Francesco si guardava di stare molto con lui, per la detta obbedienza, a ciò che non gli venisse detto alcuna parola di correzione inverso di lui, il quale e' conosceva di tanta santità. Ma quando avea voglia di vederlo, o d'udirlo parlare di Dio, il più tosto ch'e' potea si spacciava da lui, e partivasi. Ed era una grandissima divozione a vedere, con quanta carità e riverenza e umiltà, santo Francesco padre usava e parlava con frate Bernardo, suo figliuolo primogenito. A laude e gloria di Cristo. Amen.</p>
</div1>
<div1>

<head>IV</head>

<argument><p rend="italic">Come l'angelo andò alla porta, a parlare a frate Elia.</p></argument>

<p>	Al principio e fondamento dell'Ordine, quando erano pochi frati, e non erano ancora presi i luoghi, santo Francesco, per sua divozione, andò a Santo Iacopo di Galizia, e menò seco alquanti frati, tra' quali fu l'uno frate Bernardo.</p>
<p>	E, andando così insieme per lo cammino, trovarono in una terra uno povero infermo, al quale avendo compassione, santo Francesco disse a frate Bernardo: – Figliuolo mio, io voglio che tu rimanga qui, a servire questo infermo –. E frate Bernardo, umilemente inginocchiandosi e inchinando il capo, ricevette la obbedienza del padre santo, e rimase in quel luogo.</p>
<p>	E santo Francesco, con gli altri compagni, andarono a Santo Iacopo. Essendo giunti là, e stando la notte in orazione nella chiesa di Santo Iacopo, fu da Dio rivelato a santo Francesco ch'egli dovea prendere molti luoghi per lo mondo, però che l'Ordine suo si doveva dilatare e crescere in grande moltitudine di frati. E, per questa revelazione, cominciò santo Francesco a prendere de' luoghi in quelle contrade. E ritornando santo Francesco per la via di prima, ritrovò frate Bernardo e lo 'nfermo con cui e' l'avea lasciato, il quale era perfettamente guarito. Onde santo Francesco concedette, l'anno seguente, a frate Bernardo ch'egli andasse a Santo Iacopo.</p>
<p>	E così santo Francesco si ritornò nella valle di Spoleto. E stavasi in uno luogo diserto, egli e frate Masseo e frate Elia, e alcuni altri, i quali tutti si guardavano molto di noiare o storpiare santo Francesco dall'orazione. E ciò facevano per grande riverenzia che gli portavano, e perché sapevano che Iddio gli rivelava grandi cose nelle orazioni.</p>
<p>	Addivenne un dì, ch'essendo santo Francesco in orazione nella selva, uno giovane, bello, apparecchiato a camminare, venne alla porta del luogo, e picchiò sì in fretta e forte e per sì grande spazio, che i frati molto si maravigliarono di così disusato modo di picchiare. Andò frate Masseo e aperse la porta, e disse a quel giovane: – Onde vieni tu, figliuolo, che non pare che tu ci fussi mai più, sì hai picchiato disusatamente? –. Rispuose il giovane: – E come si de' picchiare? – Disse frate Masseo: – Picchia tre volte, l'una dopo l'altra, di rado; poi aspetta tanto che 'l frate abbia detto il paternostro, e venga a te; e se in questo intervallo e' non viene, picchia un'altra volta –. Rispuose il giovane: – Io ho grande fretta, e però picchio così forte, però ch'i' ho a fare lungo viaggio, e qua sono venuto per parlare a frate Francesco. Ma egli sta ora nella selva, in contemplazione, e però non lo voglio storpiare. Ma va, e mandami frate Elia, ché gli voglio fare una quistione però ch'io intendo ch'egli è molto savio.</p>
<p>	Va frate Masseo, e dice a frate Elia che vada a quel giovane; e frate Elia se ne scandalezza, e non vuole andare. Di che frate Masseo non sa che si fare, né che rispondere a colui; però che se dicesse: – Frate Elia non può venire, – mentiva; se dicesse come egli era turbato e non voleva venire, temeva di dargli male esemplo.</p>
<p>	E però che, intanto, frate Masseo penava a tornare, il giovane picchiò un'altra volta come prima. E poco stante, tornò frate Masseo alla porta, e disse al giovane: – Tu non hai servata la mia dottrina, nel picchiare –. Rispuose il giovane: – Frate Elia non vuole venire a me; ma va, e dì a frate Francesco ch'io sono venuto per parlare con lui; ma però ch'io no 'l voglio impedire dalla orazione, digli che mandi a me frate Elia.</p>
<p>	Allora frate Masseo andò a santo Francesco, il quale orava nella selva, colla faccia levata verso il cielo, e dìssegli tutta l'ambasciata del giovane, e la risposta di frate Elia. E quel giovane si era l'angelo di Dio, in forma umana. Allora santo Francesco, non mutandosi di luogo, né abbassando la faccia, disse a frate Masseo: – Va, e dì a frate Elia che, per obbedienza, immantanente vada a quel giovane –. Udendo frate Elia la obbedienza di santo Francesco, andò alla porta molto turbato e con grande impeto e romore l'aperse e disse al giovane. – Che vuo' tu? – Rispuose il giovane: – Guarda, frate, che tu non sia turbato, come tu pari, però che l'ira impedisce l'animo e non lascia discernere il vero –. Disse frate Elia: – Dimmi quello che tu vuogli da me –. Rispuose il giovane: – Io ti domando se agli osservatori del santo Evangelio è licito di mangiare ciò che a loro è posto innanzi, secondo che Cristo disse a' suoi discepoli. E domàndoti ancora se a niuno uomo è licito di porre innanzi loro alcuna cosa contraria alla libertà evangelica –. Rispuose frate Elia superbamente: – Io so bene questo, ma io non ti voglio rispondere: va pe' fatti tuoi –. Disse il giovane: – Io saprei meglio rispondere a questa questione, che tu –. Allora frate Elia, turbato, con furia chiuse l'uscio, e partìssi.</p>
<p>	Poi cominciò a pensare della detta quistione, e a dubitare tra se medesimo, e non la sapea solvere. Però che egli era vicario dell'Ordine, e avea ordinato e fatto costituzione oltre al Vangelio e oltre alla Regola di santo Francesco, che niuno frate dell'Ordine mangiasse carne, sì che la detta questione era espressamente contra lui. Di che, non sappiendo dichiarare se medesimo, e considerando la modestia del giovane, e ch'egli avea detto che saprebbe rispondere a quella quistione meglio di lui, ritorna alla porta e àprela per domandare il giovane della detta quistione. Ma egli s'era già partito, imperò che la superbia di frate Elia non era degna di parlare coll'angelo.</p>
<p>	Fatto questo, santo Francesco, al quale ogni cosa era stata da Dio rivelata, tornò della selva, e fortemente con alta voce riprese frate Elia, dicendo: – Mal fate, frate Elia superbo, che cacciate da noi gli angeli santi, i quali ci vengono ad ammaestrare. Io ti dico ch'io temo forte che la tua superbia non ti faccia finire fuori di questo Ordine –. E così gli addivenne poi, come santo Francesco gli predisse, però che morì fuori dell'Ordine.</p>
<p>	Il dì medesimo, e in quell'ora che quello angelo si partì, sì apparì in quella medesima forma a frate Bernardo, il quale tornava da Santo Iacopo, ed era alla riva d'uno grande fiume; e salutòllo in suo linguaggio, dicendo: – Iddio ti dia pace, o buono frate –. E maravigliandosi frate Bernardo, e considerando la bellezza del giovane e la loquela della sua patria, e colla salutazione pacifica e colla faccia lieta sì 'l dimandò: – Onde vieni tu, buono giovane? – Rispuose l'angelo: – Io vengo di cotale luogo dove dimora santo Francesco; e andai per parlare con lui, e non ho potuto, però ch'egli era nella selva a contemplare le cose divine, e io non l'ho voluto storpiare. E in quello luogo dimorano frate Masseo e frate Egidio e frate Elia. E frate Masseo m'ha insegnato picchiare la porta a modo de' frati; ma frate Elia, però che non mi volle rispondere della quistione ch'io gli propuosi, poi se ne penté, e volle udirmi e vedermi, e non poté.</p>
<p>	Dopo queste parole, disse l'angelo a frate Bernardo: – Perché non passi tu di là? – Rispuose frate Bernardo: – Però che io temo di pericolo, per la profondità dell'acque che io veggio –. Disse l'angelo: – Passiamo insieme, e non dubitare –. E prese la sua mano e in uno battere d'occhio il puose dall'altra parte del fiume. Allora frate Bernardo cognobbe ch'egli era l'angelo di Dio; e con grande riverenzia e gaudio ad alta voce disse: – O angelo benedetto di Dio, dimmi quale è il tuo nome –. Rispuose l'angelo: – Perché domandi tu del nome mio, il quale è maraviglioso? – E, detto questo, l'angelo disparve, e lasciò frate Bernardo molto consolato, in tanto che tutto quel viaggio fece con allegrezza.</p>
<p>	E considerò il dì e l'ora che l'angelo gli era apparito, e giugnendo al luogo dove era santo Francesco co' sopradetti compagni, e' recitò loro ordinatamente ogni cosa; e cognòbbono certamente che quel medesimo angelo, in quel dì e in quell'ora, era apparito a loro e a lui; e ringraziarono Iddio. Amen.</p>
</div1>
<div1>

<head>V</head>

<argument><p rend="italic">Come frate Bernardo prese luogo a Bologna.</p></argument>

<p>	Imperò che santo Francesco e' suoi compagni erano da Dio chiamati ed eletti a portare, col cuore e con l'opere, e a predicare la croce di Cristo, eglino parevano, ed erano, uomini crocifissi, quanto all'abito, quanto alla vita austera, e quanto agli atti e operazioni loro; e però desideravano più di sostenere vergogne e obbrobri per l'amore di Cristo, che onori del mondo o riverenze e lode vane. Anzi, delle ingiurie si rallegravano e degli onori si contristavano; e così s'andavano per lo mondo come peregrini e forestieri, non portando seco altro che Cristo crocifisso. E però ch'egli erano veri tralci della vera vite, cioè Cristo, producevano grandi e buoni frutti dell'anime le quali guadagnavano a Dio.</p>
<p>	Addivenne, nel principio della Religione, che santo Francesco mandò frate Bernardo a Bologna, a ciò che ivi, secondo la grazia che Iddio gli aveva data, facesse frutto a Dio. E frate Bernardo, facendosi il segno della croce, per la santa obbedienza si partì e giunse a Bologna. E, veggendolo i fanciulli in abito disusato e vile, sì gli facevano scherni e molte ingiurie come si fa a uno pazzo. E frate Bernardo pazientemente e allegramente sostenea ogni cosa per l'amore di Cristo. Anzi, a ciò che meglio fusse straziato, si puose studiosamente nella piazza della città; onde sedendo ivi, gli si ragunarono intorno molti fanciulli e uomini; e chi gli tirava il cappuccio di dietro e chi d'inanzi, e chi gli gittava polvere e chi pietre, e chi lo sospingeva di là e chi di qua. E frate Bernardo, sempre d'un modo e d'una pazienza, col volto lieto, non si rammaricava e non si mutava, e, per più dì, ritornò a quel medesimo luogo per sostenere simiglianti cose.</p>
<p>	E però che la pazienzia è opera di perfezione, e pruova di virtù, uno savio dottore di legge, veggendo e considerando tanta costanzia e virtù di frate Bernardo non potersi turbare, in tanti dì, per niuna molestia o ingiuria, disse fra se medesimo: – Impossibile è che questi non sia santo uomo –. E appressandosi a lui, sì 'l domandò: – Chi se' tu? e perché se' venuto qua? – E frate Bernardo, per risposta, si mise la mano in seno e trasse fuori la Regola di santo Francesco e dièdegliele che la leggesse. E, letta che l'ebbe, considerando il suo altissimo stato di perfezione, con grandissimo stupore e ammirazione si rivolse a' compagni e disse: – Veramente questo è il più alto stato di religione ch'io udissi mai; e però costui, co' suoi compagni, sono e più santi uomini di questo mondo; e fa grandissimo peccato chi gli fa ingiuria, il quale si dovrebbe sommamente onorare, con ciò sia cosa ch'e' sia vero amico di Dio.</p>
<p>	E disse a frate Bernardo: – Se voi volessi prendere luogo nel quale voi potessi acconciamente servire a Dio, io, per salute dell'anima mia, volentieri vel darei –. Rispuose frate Bernardo: – Signore mio, io credo che questo v'abbi spirato il nostro signore Gesù Cristo; e però la vostra profferta io accetto volentieri, a onore di Cristo –. Allora il detto giudice, con grande allegrezza e carità, menò frate Bernardo a casa sua; e poi gli diede il luogo promesso, e tutto l'acconciò e compié alle sue spese. E, d'allora innanzi, diventò padre e difensore speziale di frate Bernardo e de' suoi compagni.</p>
<p>	E frate Bernardo, per la sua santa conversazione, cominciò a essere molto onorato dalla gente, in tanto che beato si teneva chi 'l poteva toccare o vedere. Ma egli, come vero e umile discepolo di Cristo e dell'umile santo Francesco, temendo che l'onore del mondo non impedisse la pace e la salute dell'anima sua, si partì indi e tornòssi a santo Francesco e dìssegli così: – Padre, il luogo è preso nella città di Bologna; màndavi de' frati che 'l mantengano e che vi stieno, però ch'io non vi faceva più guadagno; anzi, per lo troppo onore che mi v'era fatto, io temo ch'io non perdessi più ch'io non vi guadagnassi.</p>
<p>	Allora santo Francesco, udendo ogni cosa per ordine, come Iddio aveva adoperato per frate Bernardo, ringraziò Iddio, il quale così incominciava a dilatare i poverelli discepoli della croce. E allora mandò de' suoi compagni a Bologna e in Lombardia, i quali presono molti luoghi in diverse parti. A laude e a riverenza del buono Gesù. Amen.</p>
</div1>
<div1>

<head>VI</head>

<argument><p rend="italic">Come santo Francesco orò per le tentazioni di frate Bernardo.</p></argument>

<p>	Era frate Bernardo di tanta santità, che santo Francesco gli portava grandissima riverenzia e spesse volte il lodava.</p>
<p>	Essendo un dì santo Francesco e stando divotamente in orazione, sì gli fu rivelato da Dio che frate Bernardo, per divina permissione, dovea sostenere molte pungenti battaglie da' demoni. Di che santo Francesco, abbiendo grande compassione al detto frate Bernardo, il quale amava come figliuolo, molti dì orò con lagrime, pregando Iddio per lui e raccomandandolo a Gesù Cristo che gli dovessi dare vittoria contro al demonio.</p>
<p>	E orando così santo Francesco divotamente, Iddio uno dì gli rispuose: – Francesco, non temere, però che tutte le tentazioni dalle quali frate Bernardo dee essere combattuto, gli sono da Dio permesse a esercizio di virtù e corona di merito; e finalmente di tutti i nimici averà vittoria, però ch'egli è uno de' commensali del regno di Dio –. Della qual risposta santo Francesco ebbe grandissima allegrezza, e ringraziò Iddio. E da quella ora innanzi gli portò sempre maggiore amore e reverenzia.</p>
<p>	E bene gliele mostrò, non solamente in vita sua, ma eziandio nella morte. Però che, vegnendo santo Francesco a morte, a modo che quel santo patriarca Iacob, e standogli d'intorno i devoti figliuoli addolorati e lacrimosi della dipartenza di così amabile padre, domandò: – Ov'è il mio primogenito? vieni a me, figliuolo, a ciò che ti benedica l'anima mia prima ch'io muoia –. Allora frate Bernardo disse in segreto a frate Elia, il quale era vicario dell'Ordine: – Padre, va dalla mano diritta del santo, a ciò ch'e' ti benedica –. E ponendosi frate Elia dalla mano diritta, santo Francesco, che avea perduto il vedere per le troppe lagrime, puose la mano diritta sopra al capo di frate Elia e disse: – Questo non è 'l capo del mio primogenito, frate Bernardo –. Allora frate Bernardo andò a lui dalla mano sinistra, e santo Francesco allora cancellò le braccia a modo di croce e puose la mano diritta sopra al capo di frate Bernardo e la manca sopra al capo di frate Elia, e disse a frate Bernardo: – Benedìcati il Padre del nostro signore Gesù Cristo, in ogni benedizione spirituale e celestiale, in Cristo. Sì come tu se' il primo eletto in questo santo Ordine a dare esemplo evangelico, a seguire Cristo nella evangelica povertà, però che non solamente tu desti il tuo e distribuisti interamente e liberamente a' poveri per amore di Cristo, ma eziandio te medesimo offeresti a Dio in questo Ordine in sacrificio di soavità, benedetto sia tu adunque dal nostro signore Gesù Cristo, e da me poverello servo suo, di benedizioni eterne, andando e stando, vegghiando e dormendo, vivendo e morendo. Chi ti benedicerà sia ripieno di benedizioni; e chi ti maladicesse, non rimarrebbe sanza punizioni. Sia il principale de' tuoi fratelli, al tuo comandamento tutti i frati ubbidiscano; abbi licenzia di ricevere a questo Ordine e di cacciare cui tu vorrai, e nullo frate abbi signoria sopra di te, e sìeti licito d'andare e di stare dovunque ti piace.</p>
<p>	Dopo la morte di santo Francesco, i frati amavano e riverivano frate Bernardo, come venerabile padre; e, venendo egli a morte, vennero a lui molti frati di diverse parti del mondo, tra' quali venne quello ierarchico e divino frate Egidio, il quale, veggendo frate Bernardo, con grande allegrezza disse: – <hi rend="italic">Sursum corda!</hi>, frate Bernardo, <hi rend="italic">sursum corda</hi>. – E frate Bernardo santo disse a uno frate, secretamente, che apparecchiasse a frate Egidio un luogo atto a contemplazione, e così fu fatto.</p>
<p>	Essendo frate Bernardo nell'ultima ora della morte si fece rizzare, e parlò a' frati che gli erano dinanzi, dicendo: – Carissimi fratelli, io non vi voglio dire molte parole, ma voi dovete considerare che lo stato della Religione ch'io ho avuto, voi avete, e questo ch'io ho ora, voi avrete ancora. E truovo questo nell'anima mia, che, per mille mondi iguali a questo, io non vorrei non avere servito al nostro signore Gesù Cristo. E, d'ogni offesa ch'io ho fatta, m'accuso e rendo in colpa al mio salvatore Gesù, e a voi. Priègovi, fratelli miei carissimi, che voi v'amiate insieme –. E dopo queste parole, e altri buoni ammaestramenti, riponendosi in sul letto, la faccia sua diventò splendida e lieta oltra modo; di che tutti i frati forte si maravigliarono. E in quella letizia la sua anima santissima, coronata di gloria, passò della presente vita alla vita beata degli angeli. A laude e gloria di Cristo. Amen.</p>
</div1>
<div1>

<head>VII</head>

<argument><p rend="italic">Come santo Francesco fece una quaresima al lago di Perugia, con mezzo pane.</p></argument>

<p>	Il verace servo di Cristo santo Francesco, però che in certe cose fu quasi un altro Cristo, dato al mondo per salute della gente, Iddio Padre il volle fare, in molti atti, conforme e simile al suo figliuolo Gesù Cristo, sì come si dimostra nel venerabile collegio dei dodici compagni, e nel mirabile misterio delle sacrate stìmate, e nel continuato digiuno della santa quaresima. Il quale e' fece in questo modo.</p>
<p>	Essendo una volta santo Francesco il dì del carnasciale, allato al lago di Perugia, in casa uno suo divoto col quale era la notte albergato, fue ispirato da Dio ch'egli andasse a fare quella quaresima in una isola del detto lago. Di che santo Francesco pregò questo suo divoto, per l'amor di Cristo, che 'l portasse colla sua navicella in una isola del lago che non abitasse persona, e questo facesse la notte del dì della Cenere, sì che persona non se ne avvedesse. E costui, per la grande divozione che avea a santo Francesco, sollecitamente adempié il suo prego, e portòllo alla detta isola. E santo Francesco non portò seco se non due panetti. Ed essendo giunti nell'isola, e l'amico partendosi per tornare a casa, santo Francesco il pregò caritativamente ch'egli non rivelasse a persona com'egli fosse ivi, e ch'egli non venisse per lui se non il giovedì santo. E così si partì colui.</p>
<p>	E santo Francesco rimase solo. E, non essendovi niuna abitazione nella quale si potesse riducere, entrò in una siepe molto folta, la quale molti pruni e albuscelli aveano acconcia a modo d'una capannetta, ovvero a modo d'uno covàcciolo. E in questo cotale luogo si puose in orazione, a contemplare le cose celestiali. E ivi stette tutta la quaresima, sanza mangiare e sanza bere altro che la metà d'uno di que' panetti, secondo che trovò quel suo divoto, il giovedì santo, quando tornò a lui; il quale ritrovò, de' due pani, uno intero e mezzo l'altro. E l'altro mezzo si crede che santo Francesco mangiasse per riverenza del digiuno di Cristo benedetto, il quale digiunò quaranta dì e quaranta notti sanza prendere veruno cibo materiale. E così, con quello mezzo pane, cacciò da sé il veleno della vanagloria e, ad esemplo di Cristo, digiunò quaranta dì e quaranta notti.</p>
<p>	Poi, in quel luogo dove santo Francesco avea fatta così maravigliosa astinenzia, fece Iddio molti miracoli per li suoi meriti. Per la qual cosa cominciarono gli uomini a edificarvi delle case e abitarvi, e in poco tempo vi si fece uno castello buono e grande; ed èvvi il luogo de' frati, che si chiama il luogo dell'Isola. E ancora gli uomini e le donne di quel castello hanno grande riverenzia e divozione in quel luogo, dove santo Francesco fece la detta quaresima. A laude di Cristo. Amen.</p>
</div1>
<div1>

<head>VIII</head>

<argument><p rend="italic">Della pazienzia, dove è perfetta letizia, scrive santo Francesco.</p></argument>

<p>	Vegnendo una volta santo Francesco da Perugia a Santa Maria degli Angeli con frate Leone a tempo di verno, e il freddo grandissimo fortemente il cruciava, chiamò frate Leone, il quale andava un poco innanzi, e disse così: – Frate Leone, avvegna Dio che' frati minori, in ogni terra, dieno grande esemplo di santità e buona edificazione: nondimeno scrivi, e nota diligentemente, che non è ivi perfetta letizia.</p>
<p>	E andando più oltre, santo Francesco il chiamò la seconda volta: – O frate Leone, benché 'l frate minore illumini i ciechi, distenda gli attratti, cacci i demoni, renda l'udire a' sordi, l'andare a' zoppi, il parlare a' mutoli, e, che maggior cosa è, risusciti il morto di quattro dì: scrivi che non è in ciò perfetta letizia.</p>
<p>	E andando un poco, santo Francesco grida forte: – O frate Leone, se 'l frate minore sapesse tutte le lingue e tutte le scienzie e tutte le scritture, sì ch'e' sapesse profetare e rivelare non solamente le cose future, ma eziandio i segreti delle coscienzie e degli animi: scrivi che non è in ciò perfetta letizia.</p>
<p>	Andando un poco più oltre, santo Francesco ancora chiamò forte: – O frate Leone, pecorella di Dio, benché 'l frate minore parli con lingua d'angelo, e sappi i corsi delle stelle e le virtù dell'erbe, e fossongli rivelati tutti i tesori della terra, e cognoscesse le nature degli uccelli e de' pesci e di tutti gli animali e degli uomini e degli àrbori e delle pietre e delle radici e dell'acque: scrivi che non ci è perfetta letizia.</p>
<p>	E andando anche un pezzo, santo Francesco chiama forte: – O frate Leone, benché 'l frate minore sapesse sì bene predicare, che convertisse tutti gl'infedeli alla fede di Cristo: scrivi che non è ivi perfetta letizia.</p>
<p>	E durando questo modo di parlare bene due miglia, frate Leone con grande ammirazione il domandò e disse: – Padre, io ti prego dalla parte di Dio, che tu mi dica ove è perfetta letizia.</p>
<p>	E santo Francesco gli rispuose: – Quando noi giugneremo a Santa Maria degli Angeli, così bagnati per la piova e agghiacciati per lo freddo, e infangati di loto e afflitti di fame, e picchieremo la porta del luogo, e 'l portinaio verrà adirato e dirà: «Chi siete voi?», e noi diremo: «Noi siamo due de' vostri frati», e colui dirà: «Voi non dite vero, anzi siete due ribaldi che andate ingannando il mondo e rubando le limosine de' poveri, andate via», e non ci aprirà, e faràcci stare di fuori alla neve e all'acqua, col freddo e colla fame, infino alla notte, allora, se noi tante ingiurie e tanta crudeltà e tanti commiati sosterremo pazientemente sanza turbazioni e sanza mormorazione, e penseremo umilemente e caritativamente che quel portinaio veracemente ci cognosca, e che Iddio il faccia parlare contra noi: o frate Leone, scrivi che ivi è perfetta letizia.</p>
<p>	– E se noi perseverremo picchiando, ed egli uscirà fuori turbato e come gaglioffi importuni ci caccerà con villanie e con gotate, dicendo: «Partitevi quinci, ladroncelli vilissimi, andate allo spedale, ché qui non mangerete voi né albergherete», se noi questo sosterremo pazientemente e con allegrezza e con buono amore: o frate Leone scrivi che qui è perfetta letizia.</p>
<p>	– E se noi, pur costretti dalla fame e dal freddo e dalla notte, più picchieremo e chiameremo e pregheremo per l'amor di Dio con gran pianto che ci apra e mettaci pur dentro, e quelli più scandalezzato dirà: «Costoro sono gaglioffi importuni, io gli pagherò bene come sono degni», e uscirà fuori con uno bastone nocchieruto, e piglieràcci per lo cappuccio e gitteràcci in terra e involgeràcci nella neve e batteràcci a nodo a nodo con quello bastone; se noi tutte queste cose sosterremo pazientemente e con allegrezza, pensando le pene di Cristo benedetto le quali noi dobbiamo sostenere per lo suo amore: o frate Leone, scrivi che in questo è perfetta letizia.</p>
<p>	– E però odi la conclusione, frate Leone; sopra tutte le cose e grazie e doni dello Spirito Santo, le quali Cristo concede agli amici suoi, si è di vincere se medesimo, e volentieri per l'amor di Cristo sostenere pene, ingiurie, obbrobri, disagi. Però che in tutti gli altri doni di Dio noi non ci possiamo gloriare, però che non sono nostri ma di Dio, onde dice l'Apostolo: «Che hai tu, che tu non l'abbi da Dio? e se tu l'hai avuto da lui, perché te ne glorii come se tu l'avessi da te?». Ma nella croce della tribolazione e della afflizione ci possiamo gloriare, però che questo è nostro. E però dice l'Apostolo: «Io non mi voglio gloriare se non nella croce del nostro signore Gesù Cristo». Al quale sempre sia onore e gloria, <hi rend="italic">in saecula saeculorum. Amen</hi>.</p>
</div1>
<div1>

<head>IX</head>

<argument><p rend="italic">Come santo Francesco con frate Leone dìssono mattutino sanza breviario.</p></argument>

<p>	Essendo santo Francesco una volta nel principio dell'Ordine, con frate Leone in uno luogo ove non aveano libro da dire l'ufficio divino, quando venne l'ora del mattutino disse santo Francesco a frate Leone: – Carissimo, noi non abbiamo breviario col quale noi possiamo dire il mattutino; ma a ciò che noi spendiamo il tempo in laude di Dio, io dirò e tu mi risponderai come io t'insegnerò; e guarda che tu non muti le parole altrimenti ch'io t'insegnerò. Io dirò così: «O frate Francesco, tu facesti tanti mali e tanti peccati nel secolo, che tu se' degno dello 'nferno», e tu frate Leone risponderai: «Vera cosa che tu meriti lo 'nferno profondissimo» E frate Leone, con semplicità colombina, rispuose: – Volentieri, padre; comincia, al nome di Dio.</p>
<p>	Allora santo Francesco cominciò a dire: – O frate Francesco, tu facesti tanti mali e tanti peccati nel secolo, che tu se' degno dello 'nferno –. E frate Leone rispuose: – Iddio farà per te tanti beni che tu ne andrai in paradiso –. Disse santo Francesco: – Non dire così, frate Leone, ma quando io dirò: «O frate Francesco, tu hai fatte tante cose inique contro a Dio che tu se' degno di essere maladetto da Dio», e tu rispondi così: «Veramente tu se' degno d'essere messo tra' maladetti» –. E frate Leone risponde: – Volentieri, padre.</p>
<p>	Allora santo Francesco, con molte lagrime e sospiri e picchiare di petto, dice ad alta voce: – O Signore mio, Iddio del cielo e della terra, io ho commesso contro a te tante iniquitadi e tanti peccati, che al tutto io sono degno d'essere da te maladetto –. E frate Leone risponde: – O frate Francesco, Iddio ti farà tale che, tra i benedetti, tu sarai singularmente benedetto –. E santo Francesco, maravigliandosi che frate Leone rispondeva pur il contrario di quello che gli avea imposto, sì lo riprende dicendo: – Perché non rispondi tu come io t'insegno? Io ti comando per santa obbedienza che tu risponda come io t'insegnerò. Io dirò così: «O frate Francesco cattivello, pensi tu che Iddio avrà misericordia di te, con ciò sia cosa che tu abbi commessi tanti peccati contra al Padre delle misericordie e Iddio d'ogni consolazione, che tu non se degno di trovare misericordia?» E tu, frate Leone pecorella, risponderai: «Per niuno modo se' degno di trovare misericordia».</p>
<p>	Ma poi quando santo Francesco disse: – O frate Francesco cattivello, ecc. – e frate Leone rispuose: – Iddio padre, la cui misericordia è infinita più che il peccato tuo, farà a te grande misericordia, e sopra essa t'aggiugnerà molte grazie, – a questa risposta santo Francesco, dolcemente adirato e pazientemente turbato, disse a frate Leone: – Perché hai tu avuto presunzione di fare contro all'ubbidienza, e già cotante volte hai risposto il contrario di quel ch'io t'ho detto e imposto? – Risponde frate Leone molto umilemente e riverentemente: – Iddio il sa, padre mio, che ogni volta io m'ho posto in cuore di rispondere come tu m'hai comandato, ma Iddio mi fa parlare secondo che piace a lui e non secondo che piace a me.</p>
<p>	Di che santo Francesco si maravigliò, e disse a frate Leone: – Io ti prego, carissimamente, che questa volta tu mi risponda com'io t'ho detto –. Rispuose frate Leone: – Dì, al nome di Dio, che per certo questa volta io risponderò come tu vuogli –. E santo Francesco lagrimando disse: – O frate Francesco cattivello, pensi tu che Iddio abbi misericordia di te, ecc. –. Risponde frate Leone: – Anzi, grande grazia riceverai da Dio, ed esalteràtti e glorificheràtti in eterno, però che chi s'aumilia sarà esaltato. E io non posso altro dire, però che Iddio parla per la bocca mia.</p>
<p>	E così, in questa umile contenzione, con molte lagrime e con molta consolazione spirituale, sì vegghiarono infino a dì. A laude di Cristo. Amen.</p>
</div1>
<div1>

<head>X</head>

<argument><p rend="italic">Come frate Masseo tentò santo Francesco.</p></argument>

<p>	Dimorando una volta santo Francesco nel luogo della Porziuncola con frate Masseo di Marignano, uomo di grande santità e discrezione e grazia nel parlare di Dio, per la qual cosa santo Francesco molto l'amava, un dì, tornando santo Francesco della selva dall'orazione, ed essendo all'uscire della selva, il detto frate Masseo volle provare sì come santo Francesco fusse umile; e féceseli incontro e, quasi proverbiandolo, gli disse: – Perché a te? perché a te? perché a te? – E santo Francesco rispuose: – Che è quello che tu vuogli dire? – Disse frate Masseo: – Dico, perché a te tutto il mondo viene dietro, e ogni persona pare che disìderi di vederti e d'udirti e d'ubbidirti? tu non se' bello uomo di corpo, tu non se' di grande scienzia, tu non se' nobile; donde dunque a te che tutto il mondo ti viene dietro?</p>
<p>	Udendo questo, santo Francesco, tutto rallegrato in spirito, rizzando la faccia in cielo, per grande spazio stette colla mente levata in Dio; e poi ritornò in sé e sì si inginocchiò e rendé laude e grazie a Dio, e poi con grande fervore di spirito si rivolse a frate Masseo e disse: – Vuogli sapere perché a me? vuogli sapere perché a me? vuogli sapere perché a me, che tutto il mondo mi viene dietro? questo ho io da quegli occhi dell'altissimo Iddio, i quali in ogni luogo contemplano i buoni e' rei; però che quegli occhi santissimi non hanno veduto, tra' peccatori, niuno più vile, né più insufficiente, né più grande peccatore che me; e però, a fare quella operazione maravigliosa la quale egli intende di fare, non ha trovato più vile creatura sopra la terra; e però ha eletto me per confondere la nobiltà e la grandigia e la bellezza e la fortezza e la sapienzia del mondo, a ciò che si cognosca che ogni virtù e ogni bene è da lui, e non dalla creatura, e niuna persona si possa gloriare nel cospetto suo, ma, chi si gloria, si glorii nel Signore, a cui è ogni onore e gloria in eterno.</p>
<p>	Allora frate Masseo, a così umile risposta, detta con tanto fervore, si spaventò, e cognobbe certamente che santo Francesco era veramente fondato in vera umilità. A laude di Cristo. Amen.</p>
</div1>
<div1>

<head>XI</head>

<argument><p rend="italic">Come santo Francesco fece girare frate Masseo, per mostrare la via onde dovesse andare.</p></argument>

<p>	Andando un dì santo Francesco per cammino con frate Masseo, il detto frate Masseo andava uno poco innanzi; e giugnendo a uno trebbio di via, per lo quale si poteva andare a Siena, a Firenze e ad Arezzo, disse frate Masseo: – Padre, per qual via dobbiamo noi andare? – Rispuose santo Francesco: – Per quella che Iddio vorrà –. Disse frate Masseo: – E come potremo noi sapere la volontà di Dio? – Rispuose santo Francesco: – Al segnale che io ti mostrerò. Onde, io ti comando, per merito della santa obbedienza, che in questo trebbio, nel luogo dove tu tieni i piedi, tu t'aggiri intorno intorno, come fanno e fanciulli, e non ristare di volgerti s'io non tel dico.</p>
<p>	Allora frate Masseo si cominciò a volgere in giro, e tanto si volge che, per la vertigine del capo, la quale si suole generare per cotale girare, egli cadde le più volte in terra. Ma, non dicendogli santo Francesco che restasse, ed egli volendo fedelmente ubbidire, si rizzava e ricominciava. Alla perfine, quando e' si volgeva ben forte, disse santo Francesco: – Sta fermo, e non ti muovere –. Ed egli stette; e santo Francesco il domanda: – Inverso qual parte tieni tu la faccia? – Rispuose frate Masseo: – Inverso Siena –. Dice santo Francesco: – Quella è la via, per la quale vuole Iddio che noi andiamo.</p>
<p>	Andando per quella via, frate Masseo fortemente si maravigliava di quello che santo Francesco gli aveva fatto fare, come se fusse uno fanciullo, innanzi a' secolari che passavano. Niente di meno, per riverenzia, non era ardito di dir niente al padre santo. Appressandosi a Siena, il popolo della città udì dello avvenimento del Santo. Fécionlisi incontro e, per divozione, portarono lui e 'l compagno infino al vescovado, che non toccarono niente terra co' piedi.</p>
<p>	In quella ora alquanti uomini combatteano insieme, e già v'erano morti due di loro. Giugnendo ivi, santo Francesco predicò loro sì divotamente e sì santamente, che gli ridusse tutti a pace e grande unità e concordia insieme. Per la qual cosa, udendo il vescovo di Siena quella santa operazione che avea fatta santo Francesco, sì lo invitò a casa, e ricevéttelo con grandissimo onore quel dì e anche la notte. E la mattina seguente santo Francesco, vero umile, il quale nelle sue operazioni non cercava se non la gloria di Dio, sì si levò per tempo col suo compagno e partìssi sanza saputa del vescovo. Di che frate Masseo andava mormorando per la via fra se medesimo, e dicendo: «Che è quello che ha fatto questo buono uomo? che me fece aggirare come uno fanciullo, e al vescovo, che l'ha tanto onorato, non ha detto pure una buona parola né ringraziatolo». E parea a frate Masseo che santo Francesco si fusse portato indiscretamente. Ma poi, per divina ispirazione ritornando in se medesimo e riprendendosi, disse tra 'l suo cuore: «Frate Masseo, tu se' troppo superbo, il quale giudichi l'opere divine, e se' degno dello inferno per la tua indiscreta superbia; però che nel dì d'ieri frate Francesco fece sì sante operazioni, che se l'avesse fatte l'angelo di Dio non sarèbbono state più maravigliose. Onde, s'e' ti comandasse che tu gittassi le pietre, sì lo doveresti obbedire, ché ciò ch'egli ha fatto in questa via è proceduto dalla divina ordinazione, sì come si dimostra nel buono fine ch'è seguito. Però che, se non avesse rappacificati coloro che combattevano insieme, non solamente molti corpi, come già aveano cominciato, sarèbbono stati morti di coltello, ma eziandio molte anime il diavolo averebbe tratte allo 'nferno. E però tu se' stoltissimo e superbo, che mormori di quello che, manifestamente, procedé dalla volontà di Dio».</p>
<p>	E tutte queste cose le quali dicea frate Masseo nel cuore suo andando innanzi, furono da Dio rivelate a santo Francesco. Onde, appressandosi a lui, santo Francesco disse così: – A quelle cose che tu pensi ora, t'attieni, però ch'elle sono buone e utili e da Dio ispirate; ma la prima mormorazione che tu facevi era cieca e vana e superba, e futti messa nell'animo dal demonio –. Allora frate Masseo chiaramente s'avvide che santo Francesco sapeva i segreti del cuore, e certamente comprese che lo Spirito della divina sapienzia dirizzava in tutti i suoi atti il padre santo. A laude di Cristo. Amen.</p>
</div1>
<div1>

<head>XII</head>

<argument><p rend="italic">Come santo Francesco volle umiliare frate Masseo.</p></argument>

<p>	Santo Francesco, volendo umiliare frate Masseo, a ciò che per molti doni e grazie che Iddio gli dava non si levasse in vanagloria, ma per virtù dell'umilità crescesse con essi di virtù in virtù, una volta ch'egli dimorava in uno luogo solitario, con quegli primi suoi compagni veramente santi, de' quali era il detto frate Masseo, disse un dì a frate Masseo dinanzi a tutti i compagni: – O frate Masseo, tutti questi tuoi compagni hanno la grazia della contemplazione e della orazione, ma tu hai la grazia della predicazione della parola di Dio, a soddisfare al popolo; e però io voglio, a ciò che costoro possano intendere alla contemplazione, che tu facci l'ufficio della porta e della limosina e della cucina. E quando gli altri frati mangeranno, tu mangerai fuori della porta del luogo, sì che a quegli che verranno al luogo, innanzi che pìcchino, tu satisfaccia loro di qualche buona parola di Dio, sì che non bisogni niuno altro andare fuori a loro, altri che tu. E questo fa per merito della santa obbedienza.</p>
<p>	Allora frate Masseo si trasse il cappuccio e inchinò il capo, e umilemente ricevette e proseguitò la santa obbedienza, per più dì facendo l'ufficio della porta e della limosina e della cucina. Di che i compagni, come uomini illuminati da Dio, cominciarono a sentire ne' cuori loro grande rimordimento, considerando che frate Masseo era uomo di grande perfezione come eglino o più, e a lui era posto tutto il peso del luogo e non a loro. Per la qual cosa e' si mossero, tutti d'uno volere, e andarono a pregare il padre santo che gli piacesse di distribuire tra loro quegli uffici, però che le loro coscienzie per niuno modo potevano sostenere che frate Masseo portasse tante fatiche.</p>
<p>	Udendo questo, santo Francesco sì credette a' loro consigli e acconsentì alle loro volontà, e chiamando frate Masseo sì gli disse: – Frate Masseo, i tuoi compagni vogliono fare parte degli uffici ch'io t'ho dati, e però io voglio che i detti uffici si dividano –. Dice frate Masseo, con grande umilità e pazienza: – Padre, ciò che tu m'imponi, o di tutti o di parte, tutto il reputo fatto da Dio –. Allora santo Francesco, veggendo la carità di coloro e la umilità di frate Masseo, fece loro una predica maravigliosa della santissima umilità, ammaestrandogli che, quanto maggior doni e grazie ci dà Iddio, tanto noi dobbiamo essere più umili, però che, sanza la umilità, niuna virtù è accettabile a Dio. E, fatta la predica, distribuì gli uffici con grandissima carità. A laude di Cristo. Amen.</p>
</div1>
<div1>

<head>XIII</head>

<argument><p rend="italic">Come santo Francesco, andando verso Francia, levò frate Masseo, col fiato, in aria e gittòllo dinanzi a sé.</p></argument>

<p>	Il maraviglioso servo e seguitatore di Cristo, messere santo Francesco, per conformarsi perfettamente a Cristo in ogni cosa, il quale, secondo che dice il Vangelio mandò i suoi discepoli a due a due a tutte quelle città e luoghi dov'egli dovea andare, da poi che, ad esemplo di Cristo, egli ebbe ragunati dodici compagni, sì gli mandò per lo mondo a predicare a due a due. E per dare loro esemplo di vera obbedienza, egli in prima cominciò ad andare, ad esemplo di Cristo, il quale cominciò prima a fare che a insegnare.</p>
<p>	Onde, avendo assegnato a' compagni l'altre parti del mondo, egli, prendendo frate Masseo per compagno, prese il cammino inverso la provincia di Francia. E pervenendo un dì a una villa assai affamati, andarono, secondo le Regole, mendicando del pane per l'amor di Dio. E santo Francesco andò per una contrada, e frate Masseo per un'altra. Ma però che santo Francesco era uomo troppo dispregiato e piccolo di corpo, e però era riputato uno vile poverello da chi nol cognosceva, non accattò se non parecchi bocconi e pezzuoli di pane secco. Ma frate Masseo, però ch'era bello e grande di corpo, sì gli furono dati buoni pezzi, grandi e assai, e del pane intero.</p>
<p>	Accattato ch'egli èbbono, sì si ricòlsono insieme, fuori della villa, in uno luogo per mangiare, dove era una bella fonte, e allato a una bella pietra larga, sopra la quale puose ciascuno le limosine ch'egli avea accattato. E veggendo santo Francesco che i pezzi del pane di frate Masseo erano più, e più belli e grandi che' suoi, fece grandissima allegrezza, e disse così: – O frate Masseo, noi non siamo degni di così grande tesoro –. E repetendo queste parole più volte, rispuose frate Masseo: – Padre carissimo, come si può chiamare tesoro, dove è tanta povertà e mancamento di quelle cose che bisognano? qui non è tovaglia né coltello, né taglieri né scodelle, né casa né mensa, né fante né fancella.</p>
<p>	Disse allora santo Francesco: – E questo è quello che io reputo grande tesoro, ove non è cosa niuna apparecchiata per industria umana, ma ciò che ci s'è apparecchiato si è dalla provvidenza divina, sì come si vede manifestamente nel pane accattato, nella mensa di pietra così bella, e nella fonte così chiara. E però io voglio che noi preghiamo Iddio che 'l tesoro della santa povertà, così nobile, il quale ha per servidore Iddio, ci faccia amare con tutto el cuore –. E dette queste parole, e presa la refezione corporale, e fatta l'orazione, si levarono per camminare in Francia.</p>
<p>	E giugnendo a una chiesa, disse santo Francesco al compagno: – Entriamo in questa chiesa a orare –. E vàssene santo Francesco dietro allo altare, e pònsi in orazione: in quella orazione ricevette dalla divina visitazione sì eccessivo fervore, il quale infiammò sì fattamente l'anima sua ad amore della santa povertà che, tra per lo colore della faccia e per lo nuovo sbadigliare della bocca, pareva ch'e' gittasse fiamme d'amore.</p>
<p>	E venendo così affocato al compagno, sì gli disse: – A, a, a, frate Masseo, dammi te medesimo –. E così disse tre volte, e nella terza volta santo Francesco col fiato levò frate Masseo in aria, e gittòllo dinanzi a sé per ispazio d'una grande asta. Di che esso frate Masseo ebbe grandissimo stupore, e recitò poi a' compagni che in quello levare e sospignere col fiato, il quale gli fece santo Francesco, e' sentì tanta dolcezza d'animo e consolazione dello Spirito Santo, che mai in vita sua non ne sentì tanta.</p>
<p>	E fatto questo, disse santo Francesco: – Carissimo compagno, andiamo a San Piero e San Pagolo, e preghiàmgli che c'insegnino e aiùtinci possedere il tesoro ismisurato della santissima povertà; però che è tesoro sì degnissimo e sì divino, che noi non siamo degni di possedere ne' nostri vasi vilissimi, con ciò sia cosa che questa sia quella virtù celestiale per la quale tutte le cose terrene e transitorie si calcano, e per la quale ogni impaccio si toglie d'inanzi all'anima, a ciò ch'ella si possa liberamente congiugnere con Dio eterno. Questa è quella virtù la quale fa l'anima, ancora posta in terra, conversare in cielo con gli angeli. Questa è quella che accompagnò Cristo in sulla croce, con Cristo fu seppellita, con Cristo resuscitò, con Cristo salì in cielo; e la quale eziandio in questa vita concede all'anime che di lei innamorano agevolezza di volare in cielo, con ciò sia cosa ch'ella guardi l'arme della vera umilità e della carità. E però preghiamo i santissimi apostoli di Cristo, i quali furono perfetti amatori di questa perla evangelica, che ci accàttino questa grazia dal nostro signore Gesù Cristo, che per la sua santa misericordia ci conceda di meritare d'essere veri amatori e osservatori e umili discepoli della preziosissima, amantissima ed evangelica povertà.</p>
<p>	E in questo parlare giùnsono a Roma, ed entrarono nella chiesa di Santo Piero. E santo Francesco si puose in orazione in uno cantuccio della chiesa, e frate Masseo nell'altro. E stando lungamente in orazione con molte lagrime e divozione, apparirono a santo Francesco i santi apostoli Piero e Paolo con grande splendore e dìssono: – Però che tu domandi e disìderi di servare quello che Cristo e santi apostoli osservarono, il nostro signore Gesù Cristo ci manda a te ad annunziarti che la tua orazione è esaudita; ed ètti conceduto da Dio, a te e a' tuoi seguaci, perfettamente, il tesoro della santissima povertà. E ancora da sua parte ti diciamo che, qualunque a tuo esemplo seguiterà perfettamente questo desiderio, egli è sicuro della beatitudine di vita eterna, e tu e tutti i tuoi seguaci sarete da Dio benedetti –. E dette queste parole, dispàrvono, lasciando santo Francesco pieno di consolazione.</p>
<p>	Il quale si levò dalla orazione e ritornò al suo compagno, e domandòllo se Iddio gli avea revelato nulla, ed egli rispuose che no. Allora santo Francesco gli disse come i santi apostoli gli erano appariti, e quello ch'eglino gli aveano revelato. Di che ciascheduno pieno di letizia, diterminarono di tornare alla valle di Spoleto, lasciando l'andare in Francia. A laude di Cristo. Amen.</p>
</div1>
<div1>

<head>XIV</head>

<argument><p rend="italic">Come Cristo apparve a santo Francesco e a' suoi compagni.</p></argument>

<p>	Essendo una volta santo Francesco, nel cominciamento della Religione, raccolto co' suoi compagni in uno luogo a parlare di Cristo, egli, in fervore di spirito, comandò a uno di loro che nel nome di Dio aprisse la sua bocca, e parlasse di Dio ciò che lo Spirito Santo gli spirasse. E adempiendo il frate il comandamento e parlando di Dio maravigliosamente, santo Francesco sì gl'impone silenzio e comandò a uno altro il simigliante. E ubbidendo colui e parlando di Dio sottilissimamente, santo Francesco similmente gl'impone silenzio e comanda al terzo che parli di Dio. Il quale similmente cominciò a parlare sì profondamente delle cose segrete di Dio, che santo Francesco cognobbe ch'egli, sì come gli altri due, parlava per Spirito Santo.</p>
<p>	E questo anche si dimostrò per espresso segnale, però che, stando in questo parlare, apparve Cristo benedetto nel mezzo di loro, in ispezie e forma d'uno giovane bellissimo, e benedicendoli tutti gli riempié di tanta dolcezza che tutti furono ratti, fuori di se medesimi, e giacevano come morti, non sentendo niente di questo mondo. E poi, ritornando in se medesimi, disse loro santo Francesco: – Fratelli miei carissimi, ringraziate Iddio il quale ha voluto, per le bocche de' semplici, rivelare i tesori della divina sapienzia; però che Iddio è colui il quale apre la bocca a' mutoli, e le lingue de' semplici fa parlare sapientissimamente –. A laude sua. Amen.</p>
</div1>
<div1>

<head>XV</head>

<argument><p rend="italic">Come gli ascesani corsono a Santa Maria degli Angeli per ispegnere il fuoco.</p></argument>

<p>	Santo Francesco, quando stava ad Ascesi, spesse volte visitava santa Chiara, dandole santi ammaestramenti. E avendo ella grandissimo desiderio di mangiare una volta con lui, e di ciò pregandolo molte volte, egli non le voleva mai fare quella consolazione. Onde, veggendo i suoi compagni il disiderio di santa Chiara, dìssono a santo Francesco: – Padre, a noi pare che questa rigidità non sia secondo la carità divina, che suora Chiara vergine, così santa, a Dio diletta, tu non esaudisca in così piccola cosa come è mangiare teco; e spezialmente considerando che ella per la tua predicazione abbandonò le ricchezze e le pompe del mondo. E di vero, se ella t'addomandasse maggior grazia che questa non è, sì la dovresti fare alla tua pianta spirituale.</p>
<p>	Allora santo Francesco rispuose: – Pare a voi che io la debba esaudire? – Rispuosono i compagni: – Padre, sì; degna cosa è che tu le faccia questa consolazione.</p>
<p>	Disse allora santo Francesco: – Da poi che pare a voi, pare ancora a me; ma a ciò ch'ella sia più consolata, io voglio che questo mangiare si faccia in Santa Maria degli Angeli, però ch'ella è stata lungo tempo rinchiusa in Santo Damiano, sì che le gioverà di vedere un poco il luogo di Santa Maria, ove ella fu tonduta e fatta sposa di Gesù Cristo; e ivi mangeremo insieme, al nome di Dio.</p>
<p>	Vegnendo adunque il dì ordinato a ciò, santa Chiara esce dal monasterio, con una compagna, e accompagnata da' compagni di santo Francesco viene a Santa Maria degli Angeli. E salutata divotamente la vergine Maria, dinanzi al suo altare ove ella era stata tonduta e velata, sì la menarono veggendo il luogo, infino a tanto ch'e' fu ora di desinare.</p>
<p>	E in questo mezzo fece santo Francesco apparecchiare la mensa in sulla piana terra, sì come era usato di fare. E fatta l'ora di desinare, si pongono a sedere insieme santo Francesco e santa Chiara, e uno dei compagni di santo Francesco colla compagna di santa Chiara; e poi tutti gli altri compagni s'acconciarono alla mensa, umilmente. E, per la prima vivanda, santo Francesco cominciò a parlare di Dio, sì soavemente e sì altamente e si maravigliosamente che, discendendo sopra di loro l'abbondanza della divina grazia, tutti furono in Dio ratti.</p>
<p>	E stando così ratti, con gli occhi e colle mani levati in cielo, gli uomini d'Ascesi e di Bettona e quegli della contrada d'intorno vedevano che Santa Maria degli Angeli e tutto il luogo, e la selva ch'era allora allato al luogo, ardevano fortemente, e pareva che fusse uno fuoco grande che occupasse la chiesa e 'l luogo e la selva insieme. Per la qual cosa gli ascesani con gran fretta còrsono laggiù per ispegnere il fuoco, credendo fermamente che ogni cosa ardesse. Ma giugnendo al luogo e non trovando ardere nulla, entrarono dentro e trovòrono santo Francesco con santa Chiara e con tutta la loro compagnia ratti in Dio per contemplazione, e sedere intorno a quella mensa umile.</p>
<p>	Di che essi certamente compresono che quello era stato fuoco divino, e non materiale, il quale Iddio avea fatto apparire miracolosamente, a dimostrare e significare il fuoco del divino amore, del quale ardevano l'anime di quelli santi frati e sante monache. Onde, e si partirono, con grande consolazione ne' cuori loro e con santa edificazione. Poi, dopo grande spazio ritornando in sé santo Francesco e santa Chiara insieme con gli altri, e sentendosi bene confortati del cibo spirituale, poco si curòrono del cibo corporale. E così, compiuto quello benedetto desinare, santa Chiara, bene accompagnata, si ritornò a Santo Damiano.</p>
<p>	Di che le suore, veggendola, ebbono grande allegrezza, però ch'elle temevano che santo Francesco non l'avesse mandata a reggere qualche altro monasterio, sì come avea già mandato suora Agnesa, santa sua sirocchia, per badessa, a reggere il monasterio di Monticelli in Firenze. E santo Francesco alcuna volta avea detto a santa Chiara: – Apparécchiati, se bisognasse ch'io ti mandasse in alcuno luogo, – ed ella, come figliuola della santa obbedienza, avea risposto: – Padre, io sono sempre apparecchiata ad andare dovunque voi mi manderete –. E però le suore si rallegrarono molto, quando la rièbbono; e santa Chiara rimase, d'allora innanzi, molto consolata. A laude di Cristo. Amen.</p>
</div1>
<div1>

<head>XVI</head>

<argument><p rend="italic">Come santo Francesco dubitò qual dovesse fare, o predicare o orare.</p></argument>

<p>	L'umile servo di Dio santo Francesco, poco tempo dopo la sua conversione, avendo già ragunati molti compagni e ricevuti all'Ordine, entrò in grande pensiero e in grande dubitazione di quel ch'e' dovessi fare, o d'intendere solamente a orare, o alcuna volta al predicare; e sopra ciò disiderava molto di sapere la volontà di Dio. E però che la santa umiltà che era in lui, non lo lasciava presumere di sé né di sue orazioni, pensò di cercare la volontà divina colle orazioni altrui.</p>
<p>	Onde egli chiamò frate Masseo e dìssegli così: – Va a suora Chiara, e dille da mia parte ch'ella con alcuna delle più spirituali compagne divotamente preghino Iddio, che gli piaccia di mostrarmi qual sia il meglio: o che io intenda al predicare, o solamente all'orazione. Poi va a frate Silvestro, e digli il simigliante.</p>
<p>	Costui era stato, nel secolo, quello messere Silvestro, il quale avea veduto una croce d'oro procedere della bocca di santo Francesco, la quale era lunga insino al cielo e larga insino all'estremità del mondo. Ed era questo frate Silvestro di tanta santità, che ciò che chiedeva a Dio impetrava ed era esaudito; e spesse volte parlava con Dio, e però santo Francesco avea in lui grande divozione.</p>
<p>	Andònne frate Masseo, e secondo il comandamento di santo Francesco fece la imbasciata prima a santa Chiara e poi a frate Silvestro. Il quale, ricevuta che l'ebbe, immantanente si gittò in orazione. E orando, ebbe la divina risposta; e tornò a frate Masseo, e disse così: – Questo dice Iddio che tu dica a frate Francesco: che Iddio non l'ha chiamato in questo stato solamente per sé, ma a ciò che faccia frutto dell'anime, e molti per lui sieno salvati –. Avuta questa risposta, frate Masseo torna a santa Chiara, a sapere quello ch'ella avea impetrato da Dio; ed ella rispuose che ella e l'altra compagna aveano avuto da Dio quella medesima risposta la quale avea avuta frate Silvestro.</p>
<p>	Con questo, ritorna frate Masseo a santo Francesco, e santo Francesco il ricevé con grandissima carità, lavandogli i piedi e apparecchiandogli disinare; e dopo il mangiare santo Francesco chiama frate Masseo nella selva, e qui dinanzi a lui s'inginocchia, e tràesi il cappuccio facendo croce delle braccia, e domàndalo: – Che comanda il mio signore Gesù Cristo? – Rispuose frate Masseo che a frate Silvestro e a suora Chiara e alla sirocchia, Cristo avea risposto e rivelato che la sua volontà si è che – Tu vada per lo mondo a predicare, però ch'egli non t'ha eletto pur per te solo, ma eziandio per salute degli altri.</p>
<p>	Allora santo Francesco, udita ch'ebbe questa risposta, e conosciuto per essa la volontà di Cristo, si levò su e con grandissimo fervore disse: – Andiamo, al nome di Dio –. E prendé per compagno frate Masseo e frate Agnolo, uomini santi. E andando con impeto di spirito sanza considerare via o sèmita, e' giùnsono a uno castello che si chiama Cannario.</p>
<p>	E santo Francesco si puose a predicare, comandando prima alle rondini, che cantavano, ch'elle tenéssono silenzio infino a tanto ch'egli avesse predicato. E le rondini ubbidendolo, ivi predicò in tanto fervore che tutti gli uomini e le donne di quel castello, per divozione, gli voleano andare dietro e abbandonare il castello. Ma santo Francesco non lasciò, dicendo loro: – Non abbiate fretta, e non vi partite; e io ordinerò quello che voi dobbiate fare per salute dell'anime vostre –. E allora pensò di fare il terzo Ordine, per universale salute di tutti.</p>
<p>	E così, lasciandoli molto consolati e bene disposti a penitenzia, si partì indi e venne tra Cannario e Bevagno.</p>
<p>	E passando oltre con quel fervore, levò gli occhi e vide alquanti àrbori allato alla via, in su' quali era quasi infinita moltitudine d'uccelli, sì che santo Francesco si maravigliò e disse a' compagni: – Voi m'aspetterete qui, nella via, e io andrò a predicare alle mie sirocchie uccelli.</p>
<p>	Ed entrò nel campo, e cominciò a predicare agli uccelli ch'erano in terra. E subitamente quelli ch'erano in su gli àrbori vennono a lui, e insieme tutti quanti stèttono fermi mentre che santo Francesco compié di predicare. E poi anche non si partivano, insino a tanto ch'egli diede loro la benedizione sua. E, secondo che recitò poi frate Masseo a frate Iacopo da Massa, andando santo Francesco tra loro e toccandole colla cappa, niuna però si moveva.</p>
<p>	La sustanzia della predica di santo Francesco fu questa: – Sirocchie mie uccelli, voi siete molto tenute a Dio, vostro creatore, e sempre e in ogni luogo il dovete laudare, però che v'ha dato il vestimento duplicato e triplicato; appresso v'ha dato libertà d'andare in ogni luogo, e anche riservò il seme di voi nell'arca di Noè, a ciò che la spezie vostra non venisse meno nel mondo. Ancora, gli siete tenute per lo elemento dell'aria, ch'egli ha diputato a voi. Oltr'a questo, voi non seminate e non mietete, e Iddio vi pasce, e dàvvi i fiumi e le fonti per vostro bere, dàvvi i monti e le valli per vostro rifugio e gli àrbori alti per fare il vostro nido. E con ciò sia cosa che voi non sappiate filare né cucire, Iddio vi veste, voi e' vostri figliuoli. Onde, molto v'ama il creatore, poi ch'egli vi fa tanti benefici; e però guardatevi, sirocchie mie, del peccato della ingratitudine, ma sempre vi studiate di lodare Dio.</p>
<p>	Dicendo loro santo Francesco queste parole, tutti quanti quegli uccelli cominciòrono ad aprire i becchi, distendere i colli, aprire l'alie e riverentemente chinare i capi insino in terra, e con atti e con canti dimostravano che le parole del padre santo davano a loro grandissimo diletto. E santo Francesco insieme con loro si rallegrava e dilettava, e molto si maravigliava di tanta moltitudine d'uccelli, e della loro bellezza e varietade, e della loro attenzione e familiaritade; per la qual cosa egli con loro divotamente lodava il creatore.</p>
<p>	Finalmente, compiuta la predica, santo Francesco fece loro il segno della croce e diede loro licenzia di partirsi.</p>
<p>	Allora tutti quegli uccelli in schiera si levarono in aria, con maravigliosi canti. E poi, secondo la croce ch'avea fatta loro santo Francesco, si divìsono in quattro parti: e l'una parte volò inverso l'oriente, l'altra inverso l'occidente, la terza inverso il meriggio, e la quarta inverso l'aquilone; e ciascuna schiera andava cantando, maravigliosamente, in questo significando che, come da santo Francesco, gonfaloniere della croce di Cristo, era stato loro predicato e sopra loro fatto il segno della croce, secondo il quale eglino si dividevano cantando in quattro parti del mondo, così la predicazione della croce di Cristo, rinnovata per santo Francesco, si dovea per lui e per li suoi frati portare per tutto il mondo. Li quali frati, a modo che uccelli non possedendo alcuna cosa propria in questo mondo, alla sola provvidenza di Dio commettevano la lor vita. A laude di Cristo. Amen.</p>
</div1>
<div1>

<head>XVII</head>

<argument><p rend="italic">D'uno fanciullo che tramortì, vedendo santo Francesco parlare con Cristo.</p></argument>

<p>	Uno fanciullo, molto puro e innocente, fu ricevuto all'Ordine vivendo santo Francesco; e stando in uno luogo piccolo, nel quale i frati per necessità dormivano in campo per letto, venne santo Francesco una volta al detto luogo. E la sera, detta compieta, s'andò a dormire, per potersi levare la notte a orare quando gli altri frati dormìssono, come era usato di fare.</p>
<p>	Il detto fanciullo si puose in cuore di spiare, sollecitamente, le vie di santo Francesco, per potere conoscere la sua santità, e spezialmente di sapere quello ch'e' faceva la notte quando si levava. E a ciò che 'l sonno non lo ingannasse, si puose questo fanciullo a dormire allato a santo Francesco, e legò la corda sua con la corda di santo Francesco, per sentirlo quando e' si levasse. E di questo santo Francesco non sentì nulla.</p>
<p>	Ma la notte in sul primo sonno, quando tutti i frati dormivano, santo Francesco si lieva e truova la corda sua così legata, e sciògliela sì pianamente che 'l fanciullo non si risentì; e andòssene santo Francesco, solo, nella selva ch'era presso al luogo, ed entrò in una celluzza che v'era e puòsesi in orazione.</p>
<p>	Dopo alcuno spazio si destò il fanciullo e, trovando la corda sciolta e santo Francesco essere levato, levòssi su egli e va cercando di lui. E trovando aperto l'uscio onde s'andava nella selva, pensò che santo Francesco fusse ito là; ed entra egli nella selva. E giugnendo presso al luogo ove santo Francesco orava, cominciò a udire uno grande favellare. E appressandosi più per intendere quello che udiva, e' vide una luce mirabile la quale attorniava santo Francesco, e in essa vide Cristo, e la vergine Maria, e santo Giovanni Batista e 'l Vangelista, e grandissima moltitudine d'angeli, i quali parlavano con santo Francesco. Veggendo questo il fanciullo e udendo, cadde in terra tramortito.</p>
<p>	Poi, compiuto il misterio di quella santa apparizione, tornando santo Francesco al luogo, co' piedi trovò il detto fanciullo giacere nella via come morto, e per compassione sel levò in braccio e riportòllo a letto, come fa il buono pastore la sua pecorella. E poi, sappiendo da lui com'egli avea veduta la detta visione, sì gli comandò che non la dicesse mai a persona, mentre che esso fusse vivo. E 'l fanciullo poi, crescendo in grande grazia di Dio e divozione di santo Francesco, fu uno valente uomo nell'Ordine; e solo dopo la morte di santo Francesco rivelò a' frati la detta visione. A laude di Cristo. Amen.</p>
</div1>
<div1>

<head>XVIII</head>

<argument><p rend="italic">Come santo Francesco fece capitolo ad Ascesi.</p></argument>

<p>	Il fedele servo di Cristo santo Francesco tenne una volta capitolo generale a Santa Maria degli Angeli, al quale capitolo si ragunarono bene cinquemilia frati. E vennevi santo Domenico, capo e fondatore dell'Ordine de' frati Predicatori, il quale allora andava di Borgogna a Roma, e udendo la congregazione del capitolo che santo Francesco faceva nel piano di Santa Maria degli Angeli, sì lo andò a vedere con sette frati dell'Ordine suo.</p>
<p>	Fu ancora al detto capitolo uno cardinale, divotissimo di santo Francesco, al quale egli avea profetato che dovea essere papa, e così fu, il quale cardinale era venuto studiosamente da Perugia dove era la corte, ad Ascesi. E ogni dì venìa a vedere santo Francesco e' frati suoi, e alcuna volta cantava la messa, alcuna volta facea sermone a' frati in capitolo. E prendeva il detto cardinale grandissima consolazione e diletto quando veniva a visitare quel santo collegio, veggendo in quella pianura intorno a Santa Maria sedere i frati a schiere, dove quaranta, dove cento, dove ducento, dove trecento insieme, tutti occupati solamente in ragionare di Dio, in orazione, in lagrime, in esercizi di carità; e stavano con tanto silenzio e con tanta modestia, che ivi non si sentiva uno rumore né uno stropiccìo.</p>
<p>	E maravigliandosene, di tanta moltitudine e così ordinata, con lagrime e con grande divozione, diceva: – Veramente questo è il campo, e lo esercito de' cavalieri di Dio –. Non s'udiva, in tanta moltitudine, niuno parlare favole o buffe; ma, dovunque si ragunava una schiera di frati, o eglino oravano o dicevano ufficio, o e' piangevano i peccati loro e de' loro benefattori, o e' ragionavano della salute dell'anima.</p>
<p>	Ed erano in quel campo tetti di graticci e di stuoie, distinti per torme secondo frati di diverse provincie, e però si chiamava quel capitolo il capitolo de' graticci, ovvero di stuoie. I letti loro sì era la piana terra, e, chi avea, un poco di paglia; i capezzali erano o pietra o legno. Per la qual cagione era tanta divozione di loro, a chiunque l'udiva o vedeva, e tanta la fama della loro santità, che della corte del papa ch'era allora a Perugia, e dell'altre terre di val di Spoleto venivano a vedere molti conti e baroni e cavalieri e altri gentili uomini, e molti popolani e cardinali e vescovi e abati con altri cherici, per vedere quella così santa e grande congregazione e umile, la quale il mondo non ebbe mai, di tanti santi uomini insieme. E principalmente venivano per vedere il capo e padre santissimo di tutta quella santa gente, il quale avea rubato così bella preda al mondo e ragunato così belle e divote greggia, a seguitare l'orme del venerabile pastore Gesù Cristo.</p>
<p>	Ed essendo adunque ragunato tutto il capitolo generale, il santo padre di tutti e Generale Ministro santo Francesco in fervore di spirito propone la parola di Dio, e predica loro in alta voce quello che lo Spirito Santo gli faceva parlare. E per tèma del sermone propuose queste parole: – Figliuoli miei, gran cose abbiamo promesse, ma troppo maggiori sono da Dio promesse a noi. Osserviamo quelle che abbiamo promesse, e aspettiamo di certo quelle che sono promesse a noi. Brieve è il diletto del mondo, ma la pena che séguita ad esso è perpetua. Piccola è la pena di questa vita, ma la gloria dell'altra vita è infinita –. E sopra queste parole predicando divotissimamente, confortava e induceva tutti i frati a obbedienza e riverenzia della santa madre Ecclesia, a carità fraternale e a orare per tutto il popolo di Dio, ad avere pazienzia nelle avversità del mondo e temperanza nelle prosperità, a tenere mondizia e castità angelica, ad avere pace e concordia con Dio e con gli uomini e colla propria coscienza, e amore e osservanza della santissima povertà.</p>
<p>	E qui disse egli: – Io comando per merito della santa obbedienza a tutti voi che siete congregati qui, che niuno di voi abbia cura né sollecitudine di veruna cosa da mangiare o da bere, o di cose necessarie al corpo, ma solamente intendete a orare e lodare Iddio; e «tutta la sollecitudine del corpo vostro lasciate a lui, però ch'egli ha spezial cura di voi» –. E tutti quanti ricevéttono questo comandamento con allegro cuore e lieta faccia. E compiuto il sermone di santo Francesco, tutti si gittarono in orazione.</p>
<p>	Di che, santo Domenico, il quale era presente a tutte queste cose, fortemente si maravigliò del comandamento di santo Francesco; e riputàvalo indiscreto, non potendo pensare come tanta moltitudine si potesse reggere, sanza avere niuna cura o sollecitudine delle cose necessarie al corpo.</p>
<p>	Ma il principale pastore, Cristo benedetto, vogliendo mostrare com'egli ha cura delle sue pecore e ha singulare amore a' poveri suoi, immantanente ispirò alle genti di Perugia, di Spoleto, di Fuligno, di Spello e d'Ascesi, e di tutte l'altre terre d'intorno, che portàssono da mangiare e da bere a quella santa congregazione. Ed ecco subitamente venire delle dette terre uomini con somieri, cavalli, carri, caricati di pane e di vino e di fave e di cacio e d'altre buone cose da mangiare, secondo che a' poveri di Cristo era di bisogno. Oltr'a questo, recavano tovaglie e orciuoli e bicchieri e altri vasi che facevano mestiere a tanta moltitudine. E beato si reputava chi più cose poteva recare, o più sollecitamente servire; in tanto che eziandio i cavalieri e baroni e altri gentili uomini che venivano a vedere, con grande umilità e divozione servivano loro innanzi.</p>
<p>	Per la qual cosa santo Domenico, veggendo queste cose e cognoscendo veramente che la provvidenzia divina s'adoprava in loro, umilemente si ricognobbe avere falsamente giudicato santo Francesco di comandamento indiscreto: e inginocchiandoglisi innanzi umilemente, ne disse sua colpa, e aggiunse: – Veramente Iddio ha cura speziale di questi santi poverelli, e io nol sapeva; e io da ora innanzi prometto d'osservare la evangelica povertà, e maladìco dalla parte di Dio tutti i frati dell'Ordine mio, i quali nel detto Ordine presumeranno d'avere proprio –. Sì che santo Domenico fu molto edificato della fede del santissimo Francesco e della obbedienzia e della povertà e di così grande e ordinato collegio, e della provvidenza divina e della copiosa abbondanza d'ogni bene.</p>
<p>	In quello medesimo capitolo fu detto a santo Francesco che molti frati portavano il coretto in sulle carni, e cerchi di ferro; per la qual cosa molti ne infermavano, e alquanti ne morivano, e molti n'erano impediti dallo orare. Di che santo Francesco, come discreto padre, comandò per santa obbedienzia che chiunque avesse coretto o cerchio di ferro, sel traesse e ponésselo dinanzi a lui. E così fecero, e furono annoverati bene cinquecento coretti di ferro e troppi più cerchi di ferro, tra di braccia e di ventre, in tanto che feciono uno grande monticello, e santo Francesco gli fece lasciare ivi. Poi, compiuto il capitolo, santo Francesco, confortandogli tutti in bene e ammaestrandoli come dovessono scampare sanza peccato di questo mondo malvagio, con la benedizione di Dio e con la sua gli rimandò alle loro provincie tutti consolati di letizia spirituale. A laude di Cristo. Amen.</p>
</div1>
<div1>

<head>XIX</head>

<argument><p rend="italic">Come Cristo apparve a santo Francesco, essendo malato degli occhi.</p></argument>

<p>	Essendo una volta santo Francesco gravemente infermato degli occhi, messer Ugolino, cardinale protettore dell'Ordine, per grande tenerezza ch'avea di lui, sì gli scrisse ch'egli andasse a lui, a Rieti, dove erano ottimi medici d'occhi. Allora santo Francesco, ricevuta la lettera del cardinale, se n'andò in prima a San Damiano ove era santa Chiara, divotissima sposa di Cristo, per darle alcuna consolazione, e poi andare al cardinale.</p>
<p>	Ed essendo ivi, santo Francesco la notte seguente peggiorò sì degli occhi, che non vedeva punto lume. Di che, non potendosi partire, santa Chiara gli fece una celluzza di cannicci, nella quale e' si potesse meglio riposare. Ma santo Francesco, tra pe 'l dolore della infermità e per la moltitudine de' topi che gli facevano grandissima noia, punto del mondo non si poteva posare, né di dì né di notte.</p>
<p>	E sostenendo più di quella pena e tribulazione, cominciò a pensare e ricognoscere che quello era uno flagello di Dio pe' suoi peccati. E cominciò a ringraziare Iddio con tutto il cuore e colla bocca; e poi gridava ad alta voce dicendo: – Signore mio, io sono degno di questo e di troppo peggio. Signor mio Gesù Cristo, pastore buono, il quale a noi peccatori e indegni hai posto la tua misericordia in diverse pene e angosce corporali, concedi grazia e virtù a me, tua pecorella, che per niuna infermità né angoscia o dolore io mi parta da te.</p>
<p>	E fatta questa orazione, gli venne una voce da cielo che disse: – Francesco, rispondimi: Se tutta la terra fosse oro, e tutti i monti e' colli e' sassi fossono pietre preziose, e tutti i mari e' fiumi e le fonti fossono balsamo; e tu trovassi un altro tesoro, tanto più nobile che queste cose quanto l'oro è più nobile che la terra, e 'l balsamo che l'acqua, e le pietre preziose più che' monti e i sassi; e fòsseti dato, per questa infermità, quel più nobile tesoro, non ne doveresti tu essere ben contento e bene allegro? – Risponde santo Francesco: – Signore, io non sono degno di così prezioso tesoro –. E la voce di Dio dice a lui: – Rallégrati, Francesco, però che quello è il tesoro di vita eterna, il quale io ti riservo; e insino a ora io te lo investisco, e questa infermità e afflizione è arra, di quello tesoro beato.</p>
<p>	Allora santo Francesco chiamò il compagno, con grandissima allegrezza di così gloriosa promessa, e disse: – Andiamo al cardinale –. E consolando in prima santa Chiara con sante parole, e da lei umilmente scommiatandosi, prese il cammino verso Rieti. E quando vi giunse presso, tanta moltitudine di popolo gli si fece incontro, che perciò non volle entrare nella città, ma andòssene a una chiesa ch'era presso alla città forse due miglia.</p>
<p>	Sappiendo poi i cittadini ch'egli era nella detta chiesa, a torme correvano a vederlo, in tanto che la vigna della chiesa tutta si guastava e l'uve erano tutte còlte. Di che il prete forte si doleva nel cuor suo, pentendosi ch'egli avea ricevuto santo Francesco nella sua chiesa. Essendo da Dio rivelato a santo Francesco il pensiere del prete, sì 'l fece chiamare a sé e dissegli: – Padre carissimo, quante some di vino ti rende questa vigna per anno, quando ella rende meglio? – Risponde che dodici some. Dice santo Francesco: – Io ti priego, padre, che tu sostenga pazientemente il mio dimorare qui alquanti dì, però ch'io ci truovo molto riposo; e lascia tòrre a ogni persona dell'uve di questa tua vigna, per l'amor di Dio e di me poverello; e io ti prometto, dalla parte del mio signor Gesù Cristo, ch'ella te ne renderà, questo anno, venti some –. E questo faceva santo Francesco, dello stare ivi, per lo grande frutto dell'anime che sì vedeva fare nelle genti che vi venivano, de' quali molti si partivano inebriati del divino amore e abbandonavano il mondo.</p>
<p>	Confidandosi il prete della promessa di santo Francesco, egli lasciò liberamente la vigna a coloro che venivano a lui. Maravigliosa cosa: la vigna fu al tutto guasta e còlta, sì che appena vi rimàsono alquanti racìmoli; venne il tempo della vendemmia, il prete coglie quelli cotanti racìmoli, e méttegli nel tino e pigia, e secondo la promessa di santo Francesco ricolse venti some d'ottimo vino. Nel qual miracolo manifestamente si diè a intendere che, come pe' meriti di santo Francesco la vigna, spogliata d'uve, era abbondata di vino, così il popolo cristiano, sterile di virtù per lo peccato, per li meriti e dottrina di santo Francesco spesse volte abbonda in buoni frutti di verace penitenzia. A laude di Cristo. Amen.</p>
</div1>
<div1>

<head>XX</head>

<argument><p rend="italic">D'uno novizio, il quale fue tentato d'uscire della Regola.</p></argument>

<p>	Uno giovane, molto nobile e dilicato, venne all'Ordine di santo Francesco. Il quale, dopo alquanti dì, per istigazione del demonio, cominciò ad avere in tanta abbominazione l'abito che portava, che gli pareva portare uno sacco vilissimo. Avea in orrore le maniche, abbominava il cappuccio; e la lunghezza e l'asprezza parevagli una soma incomportabile. E crescendo pure il dispiacere della Religione, egli, finalmente, si diliberò di lasciare l'abito e di tornare al mondo.</p>
<p>	Avea costui preso già per usanza, secondo che gli avea insegnato il suo maestro, qualunque ora e' passava dinanzi all'altare del convento nel quale si conservava il corpo di Cristo, d'inginocchiarsi con grande riverenzia, e trarsi il cappuccio, e colle braccia cancellate inchinarsi. Avvenne che quella notte, nella quale egli si dovea partire e uscire dell'Ordine, convenne ch'e' passasse dinanzi all'altare del convento; e passandovi, secondo l'usanza s'inginocchiò e fece riverenzia.</p>
<p>	E subito fu ratto in ispirito, e fugli mostrata da Dio una maravigliosa visione, però ch'e' vide dinanzi a sé passare quasi moltitudine infinita di santi, a modo di processione, a due a due, vestiti tutti di bellissimi e preziosi drappi, e la faccia loro e le mani risplendevano come il sole, e andavano con canti e suoni d'angeli. Tra' quali santi erano due, più nobilemente vestiti e adornati che tutti gli altri; ed erano attorniati di tanta chiarità, che grandissimo stupore davano a chi gli ragguardava. E quasi in fine della processione vide uno, adornato di tanta gloria, che pareva cavaliere novello, più onorato che gli altri.</p>
<p>	Veggendo il detto giovane questa visione, si maravigliava, e non sapeva quello che questa processione si volessi dire; e non era ardito di domandare, e stava stupefatto per dolcezza. Essendo nondimeno passata tutta la processione, costui pur prende ardire, e corre agli ultimi, e con grande timore gli domanda: – O carissimi, io vi priego che vi piaccia dirmi chi sono costoro, quelli così maravigliosi che sono in questa processione venerabile –. Rispuòsono costoro: – Sappi, figliuolo, che noi siamo tutti frati minori, li quali vegniamo ora della gloria di paradiso –. E costui domanda: – Que' due chi sono, i quali risplendono più che gli altri? – Rispuòsono costoro: – Quelli sono santo Francesco e santo Antonio. E quello ultimo che tu vedesti così onorato è uno santo frate che morì nuovamente, il quale, però che valentemente combatté contra le tentazioni e perseverò infino alla fine, noi il meniamo ora con trionfo alla gloria di paradiso. E questi vestimenti di drappo così belli, che noi portiamo, ci sono dati da Dio in scambio delle aspre toniche, le quali noi pazientemente portammo nella Religione; e la gloriosa chiarità che tu vedi in noi, ci è data da Dio per la umile penitenza e per la santa povertà e obbedienza e castità, le quali noi servammo insino alla fine. E però, figliuolo, non ti sia duro di portare il sacco della Religione, così fruttuoso, però che, se col sacco di santo Francesco per amore di Cristo tu dispregerai il mondo e mortificherai la carne, e contra il demonio combatterai valentemente, tu arai insieme con noi simile vestimento e chiarità di gloria.</p>
<p>	E dette queste parole, il giovane ritornò in se medesimo e, confortato della visione, cacciò da sé ogni tentazione e ricognobbe la colpa sua dinanzi al guardiano e a' frati. E da indi innanzi disiderò l'asperità della penitenzia e de' vestimenti, e finì la vita sua nell'Ordine, in grande santità. A laude di Cristo. Amen.</p>
</div1>
<div1>

<head>XXI</head>

<argument><p rend="italic">Come santo Francesco liberò la città d'Agobbio da uno fiero lupo.</p></argument>

<p>	Al tempo che santo Francesco dimorava nella città d'Agobbio, nel contado d'Agobbio apparì uno lupo grandissimo e terribile e feroce. Il quale non solamente divorava gli animali, ma eziandio gli uomini; in tanto che tutti i cittadini stavano in gran paura, però che spesse volte s'appressava alla città. E tutti andavano armati, quando uscivano della terra, come s'eglino andassero a combattere, e con tutto ciò non si potevano difendere da lui, chi in lui si scontrava solo. E per paura di questo lupo vennono a tanto, che niuno era ardito d'uscire fuori della terra.</p>
<p>	Per la qual cosa santo Francesco, avendo compassione agli uomini della terra, sì volle uscire fuori a questo lupo, benché i cittadini al tutto lo ne sconsigliavano. E facendosi il segno della santa croce, uscì fuori della terra, egli co' suoi compagni, tutta la sua confidenzia ponendo in Dio.</p>
<p>	E dubitando gli altri d'andare più oltre, santo Francesco prende il cammino inverso il luogo ove era il lupo. Ed ecco che, veggendo molti cittadini, i quali erano venuti a vedere questo miracolo, il detto lupo si fa incontro a santo Francesco, colla bocca aperta, e appressandosi a lui, santo Francesco sì gli fa il segno della croce e chiamalo a sé, e dice così: – Vieni qua, frate lupo, io ti comando dalla parte di Cristo che tu non facci male né a me né a persona.</p>
<p>	Mirabile cosa a dire, immantanente che santo Francesco ebbe fatta la croce, il lupo terribile chiuse la bocca e ristette di correre. E fatto il comandamento, venne mansuetamente come uno agnello, e gittòssi a' piedi di santo Francesco a giacere.</p>
<p>	Allora santo Francesco gli parla così: – Frate lupo, tu fai molti danni in queste parti, e hai fatti grandissimi malefìci, guastando e uccidendo le criature di Dio sanza sua licenzia. E non solamente hai uccise e divorate le bestie, ma hai avuto ardimento d'uccidere e di guastare gli uomini, fatti alla immagine di Dio, per la qual cosa tu se' degno delle forche come ladro e omicida pessimo, e ogni gente grida e mormora di te, e tutta questa terra t'è nimica. Ma io voglio, frate lupo, far pace tra te e costoro, sì che tu non gli offenda più, ed eglino ti perdoneranno ogni offesa passata, e né gli uomini né i cani ti perseguiteranno più.</p>
<p>	Detto queste parole, il lupo con atti di corpo e di coda e d'orecchi, e con inchinare di capo, mostrava d'accettare ciò che santo Francesco diceva e di volerlo osservare. Allora santo Francesco disse: – Frate lupo, da poi che ti piace di fare e di tenere questa pace, io ti prometto ch'io ti farò dare le spese continuamente, mentre che tu viverai, dagli uomini di questa terra, sì che tu non patirai più fame, imperò ch'io so bene che per la fame tu hai fatto ogni male. Ma poiché io t'accatterò questa grazia, io voglio, frate lupo, che tu mi prometta che tu non nocerai mai a niuno uomo né a niuno animale. Promettimi tu questo? – E il lupo, con inchinare di capo, fece evidente segnale che prometteva.</p>
<p>	E santo Francesco dice: – Frate lupo, io voglio che tu mi faccia fede di questa promessa, a ciò che io me ne possa fidare. – E distendendo santo Francesco la mano per ricevere fede, il lupo levò su il piè dinanzi, e dimesticamente il puose sopra la mano di santo Francesco, dandogli quel segnale di fede che poteva. Allora disse santo Francesco: – Frate lupo, io ti comando nel nome di Gesù Cristo, che tu venga con meco sanza dubitar di nulla, e andiamo a fermare questa pace al nome di Dio –. E il lupo, ubbidiente, se ne va con lui come uno agnello mansueto.</p>
<p>	Di che, i cittadini, veggendo questo, forte si maravigliavano. E subitamente questa novità si seppe per tutta la terra; di che ogni gente, grandi e piccoli, maschi e femmine, giovani e vecchi, traggono alla piazza a vedere il lupo con santo Francesco. Ed essendo ragunato ivi tutto il popolo, lèvasi su santo Francesco e predica loro, dicendo tra l'altre cose come per li peccati Iddio permette cotali pestilenzie; e troppo è più pericolosa la fiamma dello 'nferno, la quale ha a durare eternalmente a' dannati, che non è la rabbia del lupo, il quale non può uccidere se non il corpo; quanto è dunque da temere la bocca dello 'nferno, quando tanta moltitudine tiene in paura e in terrore la bocca d'uno piccolo animale! – Tornate adunque, carissimi, a Dio, e fate degna penitenzia de' vostri peccati, e Iddio vi libererà del lupo nel presente, e, nel futuro, dal fuoco eternale.</p>
<p>	E fatta la predica, disse santo Francesco: – Udite, fratelli miei: frate lupo, che è qui dinanzi a voi, ha promesso e fàttomene fede di fare pace con voi e di non offendervi mai in cosa veruna, se voi gli promettete di dargli ogni dì le spese necessarie. E io entro mallevadore per lui, che 'l patto della pace egli osserverà fermamente –. Allora il popolo tutto a una voce promìsono di nutricarlo continuamente. E santo Francesco, innanzi a tutto il popolo, disse al lupo: – E tu, frate lupo, prometti d'osservare i patti della pace a costoro, che tu non offenderai né gli animali, né gli uomini, né niuna creatura? – E il lupo, inginocchiandosi e inchinando il capo, e con atti mansueti di corpo e di coda e d'orecchi dimostrava, quanto è possibile, di volere osservare loro ogni patto.</p>
<p>	Dice santo Francesco: – Io voglio, frate lupo, che, come tu mi desti fede di questa promessa fuori della porta, così qui, dinanzi a tutto il popolo, mi dia fede della tua promessa, e che tu non mi ingannerai della mia malleveria ch'i' ho fatta per te –. Allora il lupo, levando il piede ritto, sì lo puose in mano a santo Francesco. Onde, tra di questo atto e degli altri detti di sopra, fu tanta ammirazione e allegrezza in tutto il popolo, sì per la divozione del santo e sì per la novità del miracolo e sì per la pace del lupo, che tutti cominciarono a gridare a cielo, lodando e benedicendo Iddio, il quale avea mandato loro santo Francesco, che per li suoi meriti gli avea liberati dalla bocca della crudele bestia.</p>
<p>	E poi il detto lupo vivette due anni in Agobbio, ed entravasi dimesticamente per le case a uscio a uscio, sanza fare male a persona e sanza esserne fatto a lui, e fu nutricato cortesemente dalle genti, e andavasi così per la terra e per le case, e giammai niuno cane gli abbaiava dietro. Finalmente, dopo due anni, frate lupo si morì di vecchiaia. Di che i cittadini molto si dolevano, imperò che, veggendolo andare così mansueto per la città, si ricordavano meglio della virtù e santità di santo Francesco. A laude di Cristo. Amen</p>
</div1>
<div1>

<head>XXII</head>

<argument><p rend="italic">Come uno giovane donò tòrtore a santo Francesco, e mai non si partirono del luogo, insin che non ebbono la licenzia da lui.</p></argument>

<p>	Uno giovane avea prese un dì molte tòrtore e portàvale a vendere. Iscontrandosi in lui santo Francesco, il quale sempre avea singulare pietà agli animali mansueti, ragguardando quelle tòrtore con l'occhio pietoso, sì disse a quel giovane: – O buono giovane, io ti priego che tu mi dia coteste tòrtore, a ciò che uccelli così mansueti e innocenti, a' quali nella santa Scrittura sono assimigliate l'anime caste e umili e fedeli, non vengano alle mani de' crudeli che l'uccidano –. Di subito colui, spirato da Dio, tutte le diede a santo Francesco; ed egli, ricevendole in grembo, cominciò a parlare loro dolcemente: – O sirocchie mie tòrtore, semplici, innocenti e caste, perché vi lasciate pigliare? or è ch'io vi voglio scampare dalla morte, e faròvvi i nidi a ciò che voi facciate frutto, e multiplichiate secondo il comandamento di Dio vostro creatore –. E va santo Francesco, e a tutte fece il nido, ed elleno, usandogli, cominciarono a fare uova e figliare, innanzi a' frati; e così dimesticamente si stavano e usavano con santo Francesco e con gli altri frati, come s'elle fussino state galline, sempre nutricate da loro. E mai non si partirono, insino che santo Francesco, colla sua benedizione, diede loro licenzia di partirsi.</p>
<p>	E al giovane che gliele avea date disse santo Francesco: – Figliuolo, tu sarai ancora frate in questo Ordine, e servirai graziosamente a Gesù Cristo –. E così fu, imperò che lo detto giovane si fece frate, e vivette nell'Ordine con grande santità. A laude di Cristo. Amen.</p>
</div1>
<div1>

<head>XXIII</head>

<argument><p rend="italic">Come santo Francesco vide tutto il luogo attorniato da demoni, e solo uno n'entrò dentro.</p></argument>

<p>	Stando una volta santo Francesco in orazione nel luogo della Porziuncola, vide, per divina revelazione, tutto il luogo attorniato e assediato da' demoni in modo che da uno grande esercito. Ma niuno di loro poteva però entrare dentro nel luogo, imperò che quegli frati erano di tanta santità, che i demoni non aveano a cui entrare. Ma pure perseverando, così un dì uno di quegli frati si scandalezzò con un altro, e pensava nel cuore suo com'egli lo potessi accusare, e vendicarsi di lui. Per la qual cosa, stando in questo mal pensiero, il demonio, avendo l'entrata aperta, sì entrò nel luogo; e pònsi in sul collo di questo frate.</p>
<p>	Vedendo il sollicito pastore, il quale vegghiava sempre sopra il suo gregge, che il lupo era intrato a divorare la pecorella sua, fece subitamente chiamare a sé quello frate, e comandògli che di presente e' dovesse scoprire il veleno dell'odio conceputo contro al prossimo, per lo quale egli era nelle mani del nimico.</p>
<p>	Di che, costui, impaurito perché si vedeva compreso dal padre santo, sì scoprì ogni veleno e ogni rancore, e ricognobbe la colpa sua, e dimandònne umilemente la penitenzia con misericordia. E fatto ciò, assoluto che fu dal peccato e ricevuta la penitenzia, subito dinanzi a santo Francesco il demonio si partì; e lo frate, liberato delle mani della crudele bestia per la bontà del buono pastore, si ringraziò Iddio, e ritornando, corretto e ammaestrato, alla gregge del santo pastore, vivette poi in grande santità. A laude di Cristo benedetto. Amen.</p>
</div1>
<div1>

<head>XXIV</head>

<argument><p rend="italic">Come santo Francesco andò per convertire il soldano di Babilonia.</p></argument>

<p>	Santo Francesco, istigato dal zelo della fede di Cristo e dal desiderio del martirio, andò una volta oltremare con dodici suoi compagni santissimi, per andarsene diritti al soldano di Babilonia. E giugnendo in alcuna contrada di saracini, ove si guardavano i passi da certi sì crudeli uomini, che niuno cristiano che ivi passasse poteva scampare che non fusse morto, piacque a Dio ch'e' non furono morti, ma presi, battuti, e legati, e menati dinanzi al soldano.</p>
<p>	Ed essendo dinanzi a lui, santo Francesco, ammaestrato dallo Spirito Santo, predicò sì divotamente della fede di Cristo che eziandio, per essa, egli voleva entrare nel fuoco. Di che il soldano cominciò ad avere grande divozione di lui, e per la costanzia della fede sua, e sì per lo dispregio del mondo che vedeva in lui, imperò che nullo dono da lui voleva ricevere essendo poverissimo, e sì eziandio per lo fervore del martirio che in lui vedeva. E da quel dì innanzi il soldano l'udiva volentieri, e pregòllo che spesse volte tornasse a lui, concedendo liberamente a lui e a' compagni ch'e' potessono predicare dovunque piacesse loro. E diede loro uno segnale, per lo quale e' non potessono essere offesi da persona.</p>
<p>	Avuta adunque questa licenzia libera, santo Francesco mandò que' suoi eletti compagni, a due a due, in diverse parti di saracini a predicare la fede di Cristo, ed egli con uno di loro elesse una contrada, alla quale giugnendo entrò in uno albergo per riposarsi. Ed ivi si era una femmina bellissima del corpo ma sozza dell'anima, la quale femmina maladetta richiese santo Francesco di peccato. E dicendole santo Francesco: – Io accetto, andiamo a letto, – ella lo menava in camera. Disse santo Francesco: – Vieni meco, io ti menerò a uno letto bellissimo –. E menolla a uno grandissimo fuoco che si facea in quella casa; e in fervore di spirito spogliasi ignudo, e gittasi allato a questo fuoco in su lo spazzo affocato, e invita costei che ella si spogli e vada a giacere con lui in quel letto spiumacciato e bello. E stando così santo Francesco per grande spazio con allegro viso, e non ardendo né punto abbronzandosi, quella femmina per tale miracolo spaventata e compunta nel cuor suo, non solamente si penté del peccato e della mala intenzione, ma eziandio si convertì perfettamente alla fede di Cristo, e diventò di tanta santità, che per lei molte anime si salvarono in quelle contrade.</p>
<p>	Alla perfine, vedendosi santo Francesco non potere fare più frutto in quelle parti, per divina revelazione si dispuose con tutti i suoi compagni a ritornare tra i fedeli. E ragunàtogli tutti insieme, ritornò al soldano e prese commiato da lui. Allora gli disse il soldano: – Francesco, io volentieri mi convertirei alla fede di Cristo, ma io temo di farlo ora, imperò che, se costoro il sentìssono, eglino ucciderèbbono me e te con tutti e tuoi compagni. E con ciò sia cosa che tu possa fare ancora molto bene, e io abbi a spacciare molte cose di molto grande peso, non voglio ora inducere la morte tua e la mia; ma insegnami come io mi possa salvare, e io sono apparecchiato a ciò che tu mi dirai.</p>
<p>	Disse allora santo Francesco: – Signore, io mi partirò ora da voi, ma poi ch'io sarò tornato in mio paese e ito in cielo per la grazia di Dio, dopo la morte mia secondo che piacerà a Dio io ti manderò due de' miei frati, da' quali tu riceverai il battesimo di Cristo, e sarai salvo, sì come m'ha rivelato il mio signore Gesù Cristo. E tu in questo mezzo sì ti sciogli da ogni impaccio, a ciò che, quando verrà a te la grazia di Dio, ti truovi apparecchiato a fede e a divozione –. E così promise di fare, e fece.</p>
<p>	Fatto questo, santo Francesco si tornò con quello venerabile collegio de' suoi santi compagni, e dopo alquanti anni santo Francesco per morte corporale rendé l'anima a Dio. E 'l soldano, infermando, aspetta la 'mpromessa di santo Francesco, e fa stare guardie a certi passi, comandando che se due frati vi passàssono in abito di santo Francesco, di subito fossono menati a lui. In quello tempo apparve santo Francesco a due frati, e comandò loro che sanza indugio andàssono al soldano, e procurino la sua salute secondo ch'e' gli avea promesso. I quali frati subitamente si mòssono e, passando il mare, dalle dette guardie furono menati al soldano. E vedendoli, il soldano ebbe grandissima allegrezza, e disse: – Ora so io veramente che Iddio ha mandato a me' i servi suoi per la mia salute, secondo la promessa che mi fece santo Francesco per revelazione divina –. Ricevendo adunque informazione della fede di Cristo e 'l santo battesimo da' detti frati, così regenerato in Cristo si morì in quella infermità, e fu salva l'anima sua per li meriti e operazioni di santo Francesco. A laude di Cristo benedetto. Amen.</p>
</div1>
<div1>

<head>XXV</head>

<argument><p rend="italic">Come santo Francesco sanò uno lebbroso dell'anima e corpo.</p></argument>

<p>	Il vero discepolo di Cristo, messere santo Francesco, vivendo in questa miserabile vita, con tutto suo isforzo s'ingegnava di seguitare Cristo, perfetto maestro; onde addivenìa spesse volte per divina operazione che, a cui egli sanava il corpo, Iddio sanava l'anima a una medesima ora, sì come si legge di Cristo. E però ch'egli non serviva solamente volentieri a' leprosi, ma oltr'a questo avea ordinato che i frati del suo Ordine, andando o stando per lo mondo, servìssino a' leprosi per l'amore di Cristo, il quale volle per noi essere reputato leproso, addivenne una volta che in uno luogo, presso a quello ove dimorava allora santo Francesco, i frati servivano in uno spedale a' leprosi e infermi, nel quale era uno leproso sì impaziente e incomportabile e protervo, che ognuno credea, e così era di certo, che fosse invasato dal demonio; imperò ch'egli svillaneggiava di parole e batteva sì sconciamente chiunque il serviva e, che peggio era, egli vituperosamente bestemmiava Cristo e la sua santissima Madre, che per niuno modo si trovava chi lo volesse servire o potesse.</p>
<p>	E avvegna che le ingiurie proprie e villanie l' frati si studiàssono di portare pazientemente per accrescere il merito della pazienzia, niente di meno le 'ngiurie di Cristo e della sua Madre non potendo sostenere le loro coscienzie, diterminàronsi al tutto d'abbandonarlo; ma non lo vòllono fare, infino a tanto ch'eglino il significàssono ordinatamente a santo Francesco, il quale dimorava allora in uno luogo quivi presso.</p>
<p>	E significato che gliel'ebbero, santo Francesco se ne va a quello leproso perverso, e giugnendo a lui sì lo salutò, dicendo: – Iddio ti dia pace, fratello mio carissimo –. Risponde il leproso rimbrottando: – E che pace posso avere io da Dio, che m'ha tolto pace e ogni bene, e hammi fatto tutto fracido e puzzolente? – E santo Francesco disse: – Figliolo, abbi pazienzia, imperò che le infermità de' corpi ci sono date da Dio in questo mondo per salute dell'anima, però che sono di grande merito quando sono portate pazientemente –. Rispuose lo 'nfermo: – E come poss'io portare con pace la pena continua, che m'affligge il dì e la notte? e non solamente io sono afflitto della mia infermità, ma peggio mi fanno i frati che tu mi desti perché mi servìssono, e non mi servono come debbono.</p>
<p>	Allora santo Francesco, cognoscendo che questo leproso era posseduto dal maligno spirito, per revelazione divina, andò e puòsesi in orazione e pregò Iddio divotamente per lui. E fatta l'orazione, ritornò a lui e dice così: – Figliuolo, io ti voglio servire io, da poi che tu non ti contenti degli altri. – Piacemi, – dice lo 'nfermo, – ma che mi potrai tu fare più che gli altri? – Rispuose santo Francesco: – Ciò che tu vorrai, io ti farò –. Dice lo 'nfermo: – Io voglio che tu mi lavi tutto quanto, imperò ch'io puto sì fortemente, che io medesimo non mi posso patire –. Allora, santo Francesco fece di subito scaldare l'acqua, con molte erbe odorifere; poi spoglia costui e comincia a lavarlo colle sue mani, e un altro frate metteva su l'acqua. E per divina virtù e miracolo, dove santo Francesco toccava colle sue sante mani, si partiva la lebbra e rimaneva la carne perfettamente sanata.</p>
<p>	E come si cominciò a sanare la carne, così si cominciò a sanare l'anima. Onde, vedendosi il leproso cominciare a guarire, cominciò ad avere grande compunzione e pentimento de' suoi peccati, e a piagnere amarissimamente; sì che, mentre che 'l corpo si mondava di fuori dalla lepra per lo lavamento dell'acqua, l'anima si mondava dentro per la contrizione e per le lagrime dal peccato.</p>
<p>	Ed essendo perfettamente sanato quanto al corpo e quanto all'anima, umilemente si rendeva in colpa e diceva piangendo ad alta voce: – Guai a me, ch'io sono degno dello inferno per le villanie e ingiurie che io ho fatte e dette a' frati, e per la impazienzia e bestemmie ch'io ho avute contro a Dio –. Onde quindici dì perseverò in amaro pianto de' suoi peccati e in chiederne misericordia a Dio, confessandosi al prete interamente.</p>
<p>	E santo Francesco, vedendo così espresso miracolo il quale Iddio avea aoperato per le mani sue, ringraziò Iddio e partìssi indi, e andò in paese assai di lungi, imperò che per umiltà volea fuggire ogni gloria mondana e in tutte le sue operazioni solo cercava l'onore e la gloria di Dio e non la propria.</p>
<p>	Poi, come a Dio piacque, il detto leproso, sanato del corpo e dell'anima, dopo quindici dì della sua penitenzia infermò d'altra infermità, e armato de' sacramenti ecclesiastici si morì santamente, e la sua anima andò a paradiso.</p>
<p>	In segno di ciò ella apparve in aria a santo Francesco, che stava in una selva in orazione, e dìssegli: – Ricognoscimi tu? – Qual se' tu? – disse santo Francesco. Ed egli rispuose: – Io sono il leproso il quale Cristo benedetto sanò pe' tuoi meriti, e oggi vo a vita eterna, di che io rendo grazie a Dio e a te. Benedetta sia l'anima e 'l corpo tuo, e benedette le parole tue e le tue operazioni, imperò che per te molte anime si salveranno nel mondo. E sappi che non è niun dì nel mondo, che i santi angeli e gli altri santi non ringrazino Iddio de' santi frutti, che tu e l'Ordine tuo fate in diverse parti del mondo; e però confòrtati e ringrazia Iddio e sta colla sua benedizione –. E dette queste parole se n'andò in cielo, e santo Francesco rimase molto consolato. A laude di Cristo. Amen.</p>
</div1>
<div1>

<head>XXVI</head>

<argument><p rend="italic">Come santo Francesco ricevette uno giovine all'Ordine, il quale accommiatò certi ladroni; e santo Francesco mandò per costui a loro da mangiare, ed eglino si convertirono.</p></argument>

<p>	Santo Francesco andò una volta per lo distretto del Borgo a San Sipolcro; e passando per uno castello che si chiamava Monte Casale, venne a lui uno giovane nobile e molto dilicato, e disse: – Padre, io vorrei molto volentieri essere de' vostri frati –. Rispuose santo Francesco: – Figliuolo, tu se' giovane, dilicato e nobile; forse che tu non potresti sostenere la povertà e l'asprezza nostra –. Ed egli disse: – Padre, non siete voi uomini come io? dunque, come la sostenete voi, così la sosterrò io, colla grazia di Cristo –. Piacque molto a santo Francesco quella risposta, di che, benedicendolo, immantanente lo ricevette nell'Ordine e puòsegli nome frate Agnolo. E portòssi questo giovane sì graziosamente, che ivi a poco tempo santo Francesco il fece guardiano nel luogo detto di Monte Casale.</p>
<p>	In quel tempo usavano nella contrada tre nominati ladroni, i quali facevano molti mali nel paese; i quali vennono uno dì al detto luogo de' frati e pregavano il detto frate Agnolo guardiano che desse loro da mangiare. E il guardiano risponde loro in questo modo, riprendendogli aspramente: – Voi, ladroni e crudeli omicide, non vi vergognate di rubare le fatiche altrui, ma eziandio, come presuntuosi e sfacciati, volete divorare le limosine che sono mandate a' servi di Dio, che non siete pur degni che la terra vi sostenga, però che voi non avete veruna reverenzia né a uomini né a Dio che vi creò. Andate dunque pe' fatti vostri, e qui non apparite più.</p>
<p>	Di che coloro, turbati, si partirono con grande isdegno. Ed ecco santo Francesco tornare di fuori, colla tasca del pane e con uno vasello di vino ch'egli col compagno avea accattato. E recitandogli il guardiano come egli avea cacciati coloro, santo Francesco forte lo riprese, dicendo che s'era portato crudelmente. – Imperò che i peccatori meglio si riducono a Dio con dolcezza che con crudeli riprensioni, onde il nostro maestro Gesù Cristo, il cui Evangelio noi abbiamo promesso d'osservare, dice che non è bisogno il medico a' sani ma agl'infermi, e che non era venuto a chiamare i giusti ma e peccatori a penitenzia, e però egli spesse volte mangiava con loro. Con ciò sia cosa che tu abbi contra fatto alla carità e contro al santo Evangelio di Cristo, io ti comando per santa obbedienza che immantanente tu prenda questa tasca del pane ch'i' ho accattato e questo vasel del vino, e va loro dietro sollecitamente per monti e valli tanto che tu gli truovi, e presenta loro tutto questo pane e questo vino da mia parte; e poi t'inginocchia loro innanzi e di' loro umilemente tua colpa della tua crudeltà; e poi li priega da mia parte che non faccino più male, ma temano Iddio, e non offendano il prossimo; e s'egli faranno questo, io prometto loro di provvederli ne' loro bisogni e di dare loro continuamente da mangiare e da bere. E quando tu arai detto loro questo, ritòrnati qua, umilmente.</p>
<p>	Mentre che il detto guardiano andò a fare il comandamento di santo Francesco, egli si puose in orazione e pregava Iddio che ammorbidasse i cuori di que' ladroni e convertìssegli a penitenzia.</p>
<p>	Giugne a loro l'obbediente guardiano, e presenta loro il pane e vino, e fa ciò che santo Francesco gli avea detto. E come piacque a Dio, mangiando questi ladroni la limosina di santo Francesco, cominciòrono a dire insieme: – Guai a noi, miseri isventurati! Come dure pene dello inferno ci aspettano, i quali andiamo non solamente rubando i prossimi e battendo e fedendo, ma eziandio uccidendo, e niente di meno di tanti mali e così scellerate cose, come noi facciamo, non abbiamo niuno rimordimento di coscienzia né timore di Dio. Ed ecco, questo frate santo è venuto a noi per parecchie parole ch'e' ci disse giustamente per la nostra malizia, e hacci detto umilemente sua colpa, e oltr'a questo ci ha recato il pane e 'l vino e così liberale promessa del santo padre. Veramente questi frati sono santi di Dio, i quali meritano paradiso; e noi siamo figliuoli della eterna perdizione, i quali meritiamo le pene dello inferno, e ogni dì accresciamo la nostra perdizione e non sappiamo, de' peccati che noi abbiamo fatti infino a qui, se noi possiamo trovare misericordia da Dio.</p>
<p>	Queste e simiglianti parole dicendo l'uno di loro, dìssono gli altri due: – Per certo tu di' vero; ma ecco, che dobbiamo fare? – Andiamo, – disse costui, – a santo Francesco; e s'egli ci dà speranza che noi possiamo trovare misericordia da Dio de' nostri peccati, facciamo ciò ch'e' ci comanda, e possiamo liberare le nostre anime dalle pene dello 'nferno –. Piacque questo consiglio agli altri, e così tutti e tre se ne vengono accordati a santo Francesco, e dìcongli così: – Padre, noi, per molti scellerati peccati che noi abbiamo fatti, non crediamo potere trovare misericordia da Dio; ma se tu hai niuna speranza che Iddio ci riceva a misericordia, ecco, noi siamo apparecchiati a fare ciò che tu ci dirai, e di far penitenzia con teco.</p>
<p>	Allora santo Francesco, ricevendogli caritativamente e con benignità, sì gli confortò con molti esempli e rendégli certi della misericordia di Dio, e promise loro di certo d'accattarla loro da Dio, mostrando loro come la misericordia di Dio è infinita, e se noi avessimo infiniti peccati, ancora la misericordia di Dio è maggiore, ché, secondo il Vangelio e l'apostolo santo Paulo, Cristo benedetto venne in questo mondo per ricomperare i peccatori.</p>
<p>	Per le quali parole e simiglianti ammaestramenti, i detti tre ladroni rinunziarono al demonio e alle sue operazioni e santo Francesco li ricevette all'Ordine; e cominciòrono a fare grande penitenzia. E i due di loro poco vìssono, dopo la loro conversione, e andàronsi a paradiso; ma il terzo, sopravvivendo e repensando i suoi peccati, si diè a fare tale penitenzia che, per quindici anni continui, eccette le quaresime comuni le quali egli faceva con gli altri frati, d'altro tempo sempre tre dì della settimana digiunava in pane e acqua, e andando sempre scalzo, con una sola tonica indosso, mai non dormiva dopo mattutino.</p>
<p>	Infra questo tempo, santo Francesco passò di questa vita misera. Abbiendo dunque costui per molti anni continuata cotal penitenzia, èccoti che una notte dopo mattutino gli venne tanta tentazione di sonno, che per veruno modo poteva resistere al sonno e vegghiare come e' soleva. Finalmente, non potendo egli resistere al sonno né orare, andòssene in sul letto per dormire.</p>
<p>	E subito com'egli ebbe posto il capo giù, e' fu rapito e menato in ispirito in su uno monte altissimo, al quale era una ripa profondissima, e di qua e di là sassi spezzati e ischeggiosi e scogli disuguali che uscivano fuori de' sassi, di che infra questa ripa era pauroso aspetto a ragguardare. E l'angelo che menava questo frate, sì lo sospinse e gittòllo giuso per questa ripa. Il quale trabalzando e percotendosi di scoglio in iscoglio e di sasso in sasso, alla perfine giunse al fondo di questa ripa tutto smembrato e minuzzato, secondo che a lui pareva. E giacendosi così malconcio in terra, dice colui che 'l menava: – Leva su, ché ti conviene fare ancora grande viaggio –. Rispuose il frate: – Tu mi pari indiscreto e crudele uomo, che mi vedi per morire della caduta che m'ha così spezzato, e dimmi: «Leva su» –. E l'angelo s'accosta a lui, e toccando gli saldò perfettamente tutti i membri, e sanòllo.</p>
<p>	E poi gli mostra una grande pianura, piena di pietre aguzzate e taglienti, e di spine e di triboli. E dice che per tutto questo piano gli conviene passare a piedi ignudi insino che giunga al fine, nel quale e' vedea una fornace ardente, nella quale gli convenìa entrare. Abbiendo il frate passato tutta quella pianura con grande angoscia e pena, l'angelo gli dice: – Entra in questa fornace, però che così ti conviene fare –. Rispuose costui: – Oimè, quanto mi se' crudel guidatore, che mi vedi esser presso che morto per questa angosciosa pianura, e ora per riposo mi di' che io entri in questa fornace ardente –. E ragguardando costui, e' vide intorno alla fornace molti demoni colle forche del ferro in mano, colle quali costui, perché indugiava d'entrare, sì lo sospìnsono dentro subitamente.</p>
<p>	Entro ch'e' fu nella fornace, ragguardando e' vide uno ch'era stato suo compare, il quale ardeva tutto quanto. E costui il domandòe: – O compare sventurato, come venisti tu qua? – Ed egli rispuose: – Va un poco più in là e troverai la moglie mia, tua comare, la quale ti dirà la cagione della nostra dannazione –. Allora andando il frate più oltre, ed èccoti apparire la detta comare, tutta affocata e rinchiusa in una misura da grano, tutta di fuoco. Egli domanda: – O comare misera sventurata, perché venisti tu in sì crudele tormento? – Ed ella, rispuose: – Imperciò che al tempo della grande fame, la quale santo Francesco predisse innanzi, il marito mio e io falsavamo il grano e la biada che noi vendevamo, nella misura, e perciò ardo stretta in questa misura.</p>
<p>	E dette queste parole, l'angelo che menava questo frate sì lo sospinse fuori della fornace, e poi gli disse: – Apparécchiati a fare uno orribile viaggio, il quale tu hai a passare –. E costui rammaricandosi diceva: – O durissimo conducitore, il quale non m'hai niuna compassione, tu vedi ch'io sono quasi tutto arso in questa fornace, e anche mi vuo' menare in viaggio pericoloso e orribile –. Allora l'angelo il toccò, e fécelo sano e forte.</p>
<p>	E poi il menò a uno ponte il quale non si potea passare sanza grande pericolo, imperò ch'egli era molto sottile e stretto, e molto sdrucciolente, e sanza sponde d'allato, e di sotto passava un fiume terribile, pieno di serpenti e di dragoni e scarpioni, e gittava uno grandissimo puzzo. E dìssegli l'angelo: – Passa questo ponte, che al tutto ti conviene passare –. Risponde costui: – E come il potrò io passare, ch'io non caggia in questo pericoloso fiume? – Dice l'angelo: – Vieni dopo me e poni il tuo piè dove tu vedrai che io porrò il mio, e così passerai bene –. Passa questo frate dietro all'angelo, com'egli gli avea insegnato, tanto che giunse a mezzo il ponte; ed essendo così in sul mezzo il ponte, l'angelo si volò via, e partendosi da lui se n'andò in su uno monte altissimo, di là assai di questo ponte.</p>
<p>	E costui consideròe bene il luogo dove era volato l'angelo, ma rimanendo egli sanza guidatore, e ragguardando giù, vedeva quegli animali terribili stare co' capi fuori dell'acqua e colle bocche aperte, apparecchiati a divorarlo s'e' cadesse. Egli era in tanto tremore, che per veruno modo non sapeva che si fare né che si dire, però che non poteva tornare addietro né andare innanzi. Onde, veggendosi in tanta tribulazione, e che non avea altro rifugio che solo Iddio, sì s'inchinò e abbracciò il ponte, e con tutto il cuore e con lacrime si raccomanda a Dio, che per la sua santissima misericordia il dovesse soccorrere.</p>
<p>	E fatta l'orazione, gli parve cominciare a mettere alie; di che, egli, con grande allegrezza, aspettava ch'elle crescéssono per potere volare di là dal ponte, ove era volato l'angelo. Ma dopo alcuno tempo, per la gran voglia ch'egli avea di passare questo ponte, si mise a volare, e perché l'alie non erano tanto grandi e' cadde in sul ponte, e le penne gli càddono. Di che, costui da capo abbraccia il ponte, e come in prima raccomandasi a Dio. E fatta l'orazione, anche gli parve mettere alie, ma come prima non aspettò ch'elle crescéssono perfettamente; onde, mettendosi a volare innanzi tempo, ricadde da capo in sul ponte, e le penne gli càddono.</p>
<p>	Per la qual cosa, veggendo che per la fretta ch'egli avea di volare innanzi al tempo e' cadea, cominciò a dir così tra se medesimo: «Per certo che, s'io metterò alie la terza volta, io aspetterò tanto ch'elle saranno sì grandi, ch'io potrò volare sanza ricadere». E stando in questo pensiero, e' si vide la terza volta mettere alie; e aspetta grande tempo, tanto che l'erano bene grandi. E parevagli, per lo primo e per lo secondo e terzo mettere alie, avere aspettato bene cento cinquanta anni o più.</p>
<p>	E infine si leva questa terza volta, con tutto il suo isforzo, a vòlito, e volò in alto, insino al luogo dove era l'angelo. E bussando alla porta del palagio nel quale egli era volato, il portinaio il domandò: – Chi se' tu, che se' venuto qua? – Rispuose quello: – Io sono frate minore –. Dice il portinaio: – Aspettami, che ci voglio menare santo Francesco, a vedere s'egli ti conosce.</p>
<p>	Andando lui per santo Francesco, questi cominciò a guardare le mura maravigliose di questo palagio, e queste mura parevano tralucenti di tanta chiarità, ch'e' vedea chiaramente i cori de' santi e ciò che dentro si facea. E stando costui stupefatto in questo ragguardare, ed ecco venne santo Francesco, e frate Bernardo, e frate Egidio, e, dopo santo Francesco, tanta moltitudine di santi e di sante che aveano seguitato la vita sua, che quasi parevano innumerabili. Giugnendo, santo Francesco disse al portinaio: – Lascialo entrare, però ch'egli è de' miei frati.</p>
<p>	Sì tosto com'e' fu entrato dentro, sentì tanta dolcezza che dimenticò tutte le tribulazioni ch'egli avea avute, come se mai non fùssono state. E allora santo Francesco, menandolo per dentro, sì gli mostrò molte cose maravigliose, e poi sì gli disse: – Figliuolo, e' ti conviene tornare al mondo e starvi sette dì, ne' quali tu ti apparecchi diligentemente con ogni devozione, imperò che dopo i sette dì io verrò per te, e allora tu verrai meco a questo luogo de' beati.</p>
<p>	Ed era santo Francesco ammantato d'uno mantello maraviglioso, adornato di stelle bellissime, e le sue cinque stimmate erano come cinque stelle bellissime, ed erano di tanto splendore che tutto il palagio alluminavano con loro raggi. E frate Bernardo avea in capo una corona bellissima di stelle, e frate Egidio era adornato di maraviglioso lume, e molti altri santi frati tra loro cognobbe, li quali nel mondo non avea mai veduto. Licenziato dunque da santo Francesco, si ritornò, benché mal volentieri, al mondo.</p>
<p>	Destandosi e ritornandosi in sé e risentendosi, i frati sonavano a prima. Sì che non era stato, in quella visione, se non da mattutino a prima, benché a lui fosse paruto stare molti anni. E recitando al suo guardiano tutta questa visione per ordine, infra i sette dì si cominciò a febbricare e l'ottavo dì venne per lui santo Francesco, secondo la promessa, con grandissima moltitudine di gloriosi santi, e menònne l'anima sua al regno de' beati di vita eterna. A laude di Cristo. Amen.</p>
</div1>
<div1>

<head>XXVII</head>

<argument><p rend="italic">Come santo Francesco andò a Bologna, e convertì due grandi scolari alla sua predica.</p></argument>

<p>	Giugnendo una volta santo Francesco alla città di Bologna, tutto il popolo della città correva per vederlo, ed era sì grande la calca della gente, che a grande pena poteva giugnere in sulla piazza. Ed essendo tutta piena la piazza d'uomini e di donne e di scolari, santo Francesco si leva in su mezzo il luogo alto e cominciò a predicare quello che lo Spirito Santo gli dettava. E predicava sì maravigliose cose, che pareva piuttosto che predicasse angelo che uomo, e parevano le sue parole celestiali a modo che saette acute, le quali trapassavano sì e cuori di chi l'udiva che, in quella predica, grande moltitudine d'uomini e di donne si convertì a penitenzia.</p>
<p>	Tra' quali furono due nobili studienti della Marca d'Ancona, e l'uno avea nome Pellegrino, e l'altro Riccieri; i quali due, per la detta predica toccati nel cuore della divina ispirazione, vennono a santo Francesco dicendo che al tutto volevano abbandonare il mondo ed essere de' suoi frati. Allora santo Francesco, cognoscendo per revelazione divina che costoro erano mandati da Dio e che nell'Ordine dovevano tenere santa vita, e considerando il loro grande fervore, gli ricevette allegramente dicendo a loro: – Tu, Pellegrino, tieni nell'Ordine la via della umilità; e tu, Riccieri, servi a' frati.</p>
<p>	E così fu, imperò che frate Pellegrino mai non volle andare come cherico, ma come laico, benché fusse molto litterato e grande dicretalista. Per la quale umilità egli pervenne a grande perfezione di virtù, in tanto che frate Bernardo, primogenito di santo Francesco, disse ch'egli era uno de' più perfetti frati di questo mondo. E finalmente il detto frate Pellegrino, pieno di virtù, passò di questa vita alla vita beata, con molti miracoli innanzi alla morte e dopo.</p>
<p>	Frate Riccieri divotamente e fedelmente serviva a' frati, vivendo in grande santità e umilità, e diventò molto familiare a santo Francesco, e molti secreti gli rivelava santo Francesco. Ed essendo fatto ministro nella provincia della Marca d'Ancona, rèssela grande tempo in grandissima pace e discrezione.</p>
<p>	Dopo alcuno tempo, Iddio gli permise una grandissima tentazione nell'anima sua; di che egli, tribolato e angosciato, fortemente si affliggeva con digiuni e discipline e lagrime e orazioni, e 'l dì e la notte. E non poteva però cacciare quella tentazione, ma spesse volte era in grande disperazione, imperò che per essa egli si riputava abbandonato da Dio. Stando in questa disperazione, per l'ultimo rimedio si determinò d'andare a santo Francesco, pensando così: «Se santo Francesco mi mosterrà buono viso, e mosterrammi familiarità com'e' suole, io crederò che Iddio m'avrà ancora pietà, ma se no, sarà segnale ch'io sono abbandonato da Dio».</p>
<p>	Muovesi dunque costui e va a santo Francesco, il quale in quel tempo era nel Palagio del vescovo d'Ascesi, gravemente infermo; e Iddio gli revelò tutto il modo della tentazione e della disperazione del detto frate, e il suo proponimento e il suo venire. E immantanente santo Francesco chiamò frate Leone e frate Masseo, e dice loro: – Andate incontro al mio figliuolo carissimo, frate Riccieri, e abbracciatelo da mia parte e salutatelo, e ditegli che fra tutti e frati che sono nel mondo io amo lui singularmente.</p>
<p>	Vanno costoro e truovano per la via frate Riccieri, e abbracciàronlo e dìssongli ciò che santo Francesco avea loro imposto; onde, tanta consolazione e dolcezza gli fu all'anima, che quasi uscì fuori di sé. E ringraziando Iddio con tutto el cuore, andò e giunse al luogo ove giaceva santo Francesco infermo. E benché santo Francesco fosse gravemente infermo, niente di meno sentendo venire frate Riccieri, si levò e féceglisi incontro, e abbracciandolo dolcemente sì gli disse: – Figliuolo mio, carissimo frate Riccieri, fra tutti i frati che sono nel mondo io amo te singularmente.</p>
<p>	E detto questo, sì gli fece il segno della santa croce nella fronte e ivi baciò, e poi gli disse: – Figliuolo carissimo, questa tentazione t'ha permessa Iddio per grande tuo merito e guadagno, ma se tu non vuogli più questo guadagno, non l'abbi –. Maravigliosa cosa: sì tosto come santo Francesco ebbe dette queste parole, subitamente si partì da lui ogni tentazione, come se mai in vita sua non l'avesse punto sentita, e rimase tutto consolato. A laude di Dio. Amen.</p>
</div1>
<div1>

<head>XXVIII</head>

<argument><p rend="italic">Come frate Bernardo da Quintavalle stette, da mattutino a nona, ratto sopra il corpo di Cristo.</p></argument>

<p>	Quanta grazia Iddio spesse volte faccia a' poveri evangelici, i quali per l'amore di Cristo abbandonano il mondo, si dimostra in frate Bernardo da Quintavalle, il quale, poi ch'ebbe preso l'abito di santo Francesco, spessissime volte era rapito in Dio per contemplazione delle cose celestiali.</p>
<p>	E tra l'altre addivenne una volta che, essendo egli in chiesa a udir la messa e stando con tutta la mente sospesa in Dio, diventò sì assorto e rapito in contemplazione che, levandosi il corpo di Cristo, non se ne avvide niente, e non si inginocchiò né trasse cappuccio come facevano gli altri che v'erano, ma, sanza battere gli occhi, così fiso guatando,, stette dalla mattina insino a nona insensibile. E dopo nona tornando in sé, andava per lo luogo gridando con voce ammirativa: – O frati, o frati, o frati, non è niuno sì grande in questa contrada né sì nobile, al quale, se gli fosse promesso uno palagio bellissimo, pieno d'oro, che non gli fosse agevole a portare uno sacco pieno di letame per guadagnare quel tesoro così nobile.</p>
<p>	A questo tesoro celestiale, promesso agli amatori di Dio, fu frate Bernardo predetto sì elevato colla mente, che per quindici anni continui sempre andò colla mente e colla faccia levata in cielo. E in quel tempo mai non si tolse fame alla mensa, benché mangiasse, di ciò che gli era posto innanzi, un poco. Imperò che e' diceva che di quello che l'uomo non gusta, non fa perfetta astinenzia, ma la vera astinenzia è temperarsi dalle cose che sanno buone alla bocca. E con questo venne ancora a tanta chiarità e lume d'intelligenzia, che eziandio i grandi cherici correvano a lui per soluzioni di grandi quistioni e forti e di malagevoli passi della Scrittura; ed egli d'ogni difficultà gli dichiarava.</p>
<p>	E imperò che la mente sua era al tutto sciolta e astratta dalle cose terrene, egli a modo che rondine volava in alto per contemplazione; onde, alcuna volta venti dì, alcuna volta trenta, si stava solo, in sulle cime de' monti altissimi, contemplando le cose celestiali. Per la qual cosa diceva di lui frate Egidio, che non era dato agli altri uomini questo dono ch'era dato a frate Bernardo da Quintavalle, cioè, che volando si pascesse, come la rondine. E per questa eccellente grazia ch'egli avea da Dio, santo Francesco volentieri e spesse volte parlava con lui, di dì e di notte, onde alcuna volta furono trovati insieme, per tutta la notte rapiti in Dio, nella selva dove erano ambedue raccolti a parlare di Dio. Il quale è benedetto <hi rend="italic">in saecula saeculorum. Amen</hi>.</p>
</div1>
<div1>

<head>XXIX</head>

<argument><p rend="italic">Come il demonio apparve a frate Ruffino in forma di Cristo, per ingannarlo, e dissegli ch'egli era dannato.</p></argument>

<p>	Frate Ruffino, de' più nobili uomini di Ascesi, compagno di santo Francesco e uomo di grande santità, fu uno tempo fortissimamente combattuto e tentato nell'anima dal demonio, della predestinazione. Di che, egli stava tutto malinconoso e tristo, imperò che 'l demonio gli metteva pure in cuore ch'egli era dannato e non era de' predestinati a vita eterna, e che si perdeva ciò ch'e' faceva nell'Ordine.</p>
<p>	Durando questa tentazione più e più dì, egli per vergogna non la revelava a santo Francesco; niente di meno egli non lasciava di fare orazioni e l'astinenzia usata. Di che, il nimico cominciò a giugnere tristizia sopra tristizia: oltre alle battaglie dentro, cominciò anche a combatterlo di fuori, con false apparizioni.</p>
<p>	Onde una volta e' gli apparve in forma di crocifisso e dìssegli: – O frate Ruffino, perché t'affliggi tu in penitenzia e in orazioni, con ciò sia cosa che tu non sia de' predestinati a vita eterna? E credimi, ch'io so cui io ho eletto e predestinato, e non credere al figliuolo di Pietro Bernardoni s'egli ti dicessi il contrario. E anche non ne lo domandare di questa materia, imperò che né egli né niuno degli altri il sa, se non io che sono Figliuolo di Dio. E però credimi per certo, che tu se' del numero de' dannati; e il figliuolo di Pietro Bernardoni, tuo padre, non m'è piaciuto di fare de' mie' eletti, e anche il padre suo è dannato, e chiunque il séguita è ingannato.</p>
<p>	E dette queste parole, di subito disparve. E frate Ruffino incominciò a essere sì ottenebrato dal principe delle tenebre, che già perdeva ogni fede e amore ch'egli avea avuto in santo Francesco, e non si curava di dirgliene nulla.</p>
<p>	Ma quello che al padre santo non disse frate Ruffino, revelò lo Spirito Santo. Onde, veggendo in ispirito santo Francesco tanto pericolo del detto frate, mandò frate Masseo per lui. Al quale frate Ruffino rispuose rimbrottando: – Che ho io a fare con frate Francesco? – Allora frate Masseo, pieno di tutta sapienzia divina, cognoscendo la fallacia del demonio, disse: – O frate Ruffino, non sai tu che frate Francesco è come un angelo di Dio, il quale hae illuminato tante anime nel mondo, e dal quale noi abbiamo ricevuto la grazia di Dio? onde io voglio che a ogni partito che tu venghi a lui, imperò che io ti veggio chiaramente essere ingannato dal demonio.</p>
<p>	E, detto questo, frate Ruffino si mosse e andò a santo Francesco. E veggendolo da lunge santo Francesco venire, cominciò a gridare: – O frate Ruffino cattivello, a cui ha' tu creduto? – E giugnendo frate Ruffino a lui, santo Francesco sì gli disse per ordine tutta la tentazione ch'egli aveva avuta dal demonio, e dentro e di fuori, mostrandogli chiaramente che colui che gli era apparito era il diavolo, e non Cristo, che per niuno modo egli doveva acconsentire alle sue suggestioni. – Ma quando il demonio ti dice più: «Tu se' dannato», e tu gli rispondi: «Apri la bocca, e mo vi ti caco». E questo ti sia segnale ch'egli è il diavolo, e non Cristo, imperò che, dato che tu gli arai tale risposta, immantanente fuggirà via. A questo tu dovevi conoscere ancora ch'egli era il demonio, imperò ch'egli t'indurò il cuore a ogni bene, la qual cosa è proprio suo ufficio. Ma Cristo benedetto mai non indura il cuor dell'uomo fedele, anzi l'ammorbida, secondo che dice per bocca del profeta: «Io vi torrò il cuore di pietra, e daròvvi il cuore di carne».</p>
<p>	Allora, veggendo frate Ruffino che santo Francesco gli diceva così per ordine tutto il fatto e 'l modo della sua tentazione, compunto per le sue parole, cominciò a lagrimare fortissimamente, e adorare santo Francesco, e umilmente ricognoscere la colpa sua in aver celata la sua tentazione. E così rimase tutto consolato e confortato per gli ammonimenti del padre santo, e tutto mutato in meglio.</p>
<p>	Poi finalmente gli disse santo Francesco: – Va, figliuolo, e confèssati, e non lasciare lo studio dell'orazione usata, e sappi per certo che questa tentazione ti farà grande utilità e consolazione, e in brieve tempo il proverai.</p>
<p>	Ritornasi frate Ruffino alla cella sua nella selva; e standosi con molte lagrime in orazione, ed eccoti venire il nimico in persona di Cristo secondo l'apparenza di fuori, e dicegli: – O frate Ruffino, non t'ho io detto che tu non creda al figliuolo di Pietro Bernardoni, e che tu non ti affatichi in lagrime e in orazioni, però che tu se' dannato? che bisogna affliggerti mentre che tu se' vivo, e poi, quando tu sarai morto, sarai dannato? – E subitamente frate Ruffino gli rispuose: – Apri la bocca, e mo vi ti caco –. Di che il demonio isdegnato, immantanente si parte con tanta tempesta e commozione di pietre del monte Subasio che era ivi allato, che per grande spazio bastò il rovinìo delle pietre che cadevano giù, ed era sì grande il percuotere che facevano insieme nel rotolare, che sfavillavano fuoco orribile giù per la valle. E al romore terribile ch'elle faceano, santo Francesco e' compagni con grande ammirazione uscirono fuori del luogo, a vedere che novità fosse questa. E ancora vi si vede quella rovina grandissima di pietre.</p>
<p>	Allora frate Ruffino manifestamente s'avvide che colui era istato il demonio il quale l'avea ingannato. E tornando a santo Francesco, anche da capo si gitta in terra, e ricognosce la colpa sua. E santo Francesco il conforta anche, con dolci parole, e màndanel tutto consolato alla sua cella. Nella quale standosi egli in orazione divotissimamente, Cristo benedetto gli apparve, e tutta l'anima sua riscaldò del divino amore, e disse: – Bene facesti, figliuolo, che credesti a frate Francesco, imperò che colui che t'avea contristato era il demonio; ma io sono Cristo, tuo maestro, e per fartene ben certo che io sono Cristo, io te ne do questo segnale, che mentre che tu viverai non sentirai mai tristizia niuna né malinconia –. E detto questo, si partì Cristo, lasciandolo con tanta allegrezza e dolcezza di spirito ed elevazione di mente, che 'l dì e la notte era assorto e rapito in Dio.</p>
<p>	E d'allora innanzi fu sì confermato in grazia e sicurtà della sua salute, che tutto diventò mutato in altro uomo, e sarebbesi stato il dì e la notte in orazione a contemplare le cose divine, se altri l'avesse lasciato. Onde dicea santo Francesco di lui, cioè di frate Ruffino, ch'egli era in questa vita canonizzato da Gesù Cristo: ché, fuori che dinanzi a lui, egli non dubiterebbe di dire: – santo Ruffino – benché fosse ancora vivo in terra. A laude di Cristo. Amen.</p>
</div1>
<div1>

<head>XXX</head>

<argument><p rend="italic">Come santo Francesco mandò frate Ruffino ignudo nato ad Ascesi e poi, per provare quella mortificazione, v'andò egli a quel modo, e feciono il dì molto frutto spirituale.</p></argument>

<p>	Era il detto frate Ruffino per la continua contemplazione sì assorto in Dio, che, quasi insensibile e mutolo diventato, e' rarissime volte parlava; e, appresso, non avea la grazia del predicare né la facundia nel parlare. Niente di meno santo Francesco una volta gli comandò, ch'egli andasse ad Ascesi, e predicasse al populo ciò che Iddio gl'ispirasse.</p>
<p>	Di che, frate Ruffino risponde: – Padre reverendo, io ti priego che tu mi perdoni e non mi mandi, imperò che, come tu sai, io non ho la grazia del predicare, e sono semplice e idioto –. Allora disse santo Francesco: – Poiché tu non m'hai ubbidito prestamente, sì ti comando per santa obbedienza che ignudo, solo co' panni di gamba, tu vada ad Ascesi, ed entri in una chiesa, e così ignudo predichi al popolo.</p>
<p>	A questo comandamento frate Ruffino si spoglia, e nudo se ne va ad Ascesi, ed entra in una chiesa, e, fatta la reverenzia all'altare, sale in sul pergamo e comincia a predicare. Della qual cosa i fanciulli e gli uomini cominciarono a ridere, e diceano: – Or ecco, costoro fanno tanta penitenzia, che diventano stolti e fuori di sé.</p>
<p>	In questo mezzo santo Francesco, ripensando della pronta obbedienza di frate Ruffino, il quale era de' più gentili uomini d'Ascesi, e del comandamento duro che gli aveva fatto, cominciò a riprendere se medesimo, e dire: – Onde ha' tu avuto tanta presunzione, figliuolo di Pietro Bernardoni, vile omicciuolo, a comandare a frate Ruffino, il quale è de' più gentili uomini d'Ascesi, che vada ignudo a predicare al popolo come uno pazzo? per Dio, che tu proverai in te quello che tu comandi ad altrui.</p>
<p>	E di subito, in fervore di spirito si spoglia egli ignudo simigliantemente, e vàssene ad Ascesi; e menò seco frate Leone, che recasse l'abito suo e quello di frate Ruffino. E veggendolo similemente gli ascesani, sì lo schernivano, reputando ch'egli e frate Ruffino fossono impazzati per la troppa penitenzia.</p>
<p>	Entra santo Francesco nella chiesa, dove frate Ruffino predicava queste parole: – O carissimi, fuggite il mondo, lasciate il peccato, rendete l'altrui, se voi volete schifare lo 'nferno; osservate e comandamenti di Dio, amando Iddio e 'l prossimo, se voi volete andare al cielo; e fate penitenzia, se voi volete possedere il reame del cielo –. E allora santo Francesco, ignudo, monta in sul pergamo e comincia a predicare egli sì maravigliosamente del dispregio del mondo, e della penitenzia santa, e della povertà volontaria, del desiderio del reame celestiale, e della nudità e obbrobrio della passione del nostro signore Gesù Cristo, che tutti quegli ch'erano alla predica, maschi e femmine, in grande moltitudine, cominciarono a piagnere fortissimamente con incredibile divozione e compunzione di cuore.</p>
<p>	E non solamente ivi, ma per tutto Ascesi fu in quel dì tanto pianto della passione di Cristo, che mai non era stato lo simigliante. E così edificato e consolato il populo dell'atto di santo Francesco e di frate Ruffino, allora santo Francesco rivestì frate Ruffino e sé, e così rivestiti si ritornarono al luogo della Porziuncola, lodando e glorificando Iddio, che avea loro dato grazia di vincere se medesimi per dispregio di sé, e di edificare le pecorelle di Cristo con buono esempio, e di mostrare quanto è utile a dispregiare il mondo. E quel dìe crebbe tanto la divozione del popolo inverso di loro, che beato si riputava chi poteva loro toccare l'orlo dell'abito. A laude di Cristo. Amen.</p>
</div1>
<div1>

<head>XXXI</head>

<argument><p rend="italic">Come santo Francesco, per divina volontà, conosceva le virtù e le colpe de' suoi frati; come e' diceva che frate Ruffino era canonizzato da Cristo.</p></argument>

<p>	Sì come il nostro signore Gesù Cristo dice nel Vangelio: «Io cognosco le mie pecore, ed elleno cognoscono me», e così il beato padre santo Francesco, come buono pastore, tutti i meriti e virtù de' suoi compagni per divina revelazione sapea, e cognosceva i loro difetti. Per la qual cosa, egli sapea a tutti provvedere d'ottimo rimedio, cioè umiliando i superbi, esaltando gli umili, vituperando i vizi, lodando le virtudi, sì come si legge nelle mirabili revelazioni le quali avea egli di quella sua famiglia primitiva.</p>
<p>	Tra le quali si truova che una volta, essendo santo Francesco colla detta famiglia in uno luogo in ragionamento con Dio, e frate Ruffino non essendo con loro in quello ragionamento, ma era nella selva in contemplazione, procedendo in quello ragionare di Dio, ecco frate Ruffino uscire dalla selva, e passò alquanto di lungi a costoro. Allora, santo Francesco veggendolo si rivolse a' compagni, e domandòlli dicendo: – Ditemi, qual credete in voi che sia la più santa anima la quale Iddio ha ora nel mondo? – E rispondendogli costoro che credevano ch'ella fosse la sua, santo Francesco disse loro: – Io, carissimi frati, sono da me e 'l più indegno e 'l più vile uomo che Iddio abbia in questo mondo. Ma vedete voi quel frate Ruffino, il quale esce ora della selva? Iddio m'ha rivelato che l'anima sua è una delle tre più sante anime che Iddio abbia in questo mondo; e fermamente io vi dico ch'io non dubiterei di chiamarlo santo Ruffino in vita sua, con ciò sia cosa che l'anima sua sia confermata in grazia, e in cielo santificata e canonizzata dal nostro Signore Gesù Cristo –. E queste parole non diceva mai santo Francesco, in presenzia del detto frate Ruffino.</p>
<p>	Similemente, come santo Francesco cognosceva i difetti de' suoi frati si comprende chiaramente in frate Elia, il quale spesse volte riprendeva della sua superbia, e in frate Giovanni della Cappella, al quale predisse ch'egli medesimo si impiccherebbe per la gola; e così in quel frate al quale il demonio teneva stretta la gola quando era corretto della disubbidienza e in molti altri frati i cui difetti segreti e le virtù chiaramente egli cognosceva per revelazione di Cristo benedetto. Amen.</p>
</div1>
<div1>

<head>XXXII</head>

<argument><p rend="italic">Come frate Masseo desiderava la virtù della umiltà e per averla volle dare amendue gli occhi, e alla perfine l'ebbe.</p></argument>

<p>	I primi compagni di santo Francesco con tutto il loro sforzo s'ingegnavano d'essere poveri di cose terrene e ricchi di virtù, per le quali si perviene alle vere ricchezze celestiali ed eterne.</p>
<p>	Addivenne un dì, che essendo eglino raccolti insieme a parlare di Dio, l'uno di loro disse questo esemplo: – E' fu uno il quale era grande amico di Dio, e avea grande grazia di vita attiva e di contemplativa, e con questo avea sì eccessiva e sì profonda umilità, ch'egli si riputava grandissimo peccatore; la quale umilità il santificava e confermava in grazia, e facevalo continuamente crescere in virtù e doni di Dio, e mai non lo lasciava cadere in peccato.</p>
<p>	Udendo frate Masseo così maravigliose cose della umiltà, e cognoscendo ch'ella era il tesoro di vita eterna, cominciò a essere sì infiammato d'amore e disiderio di questa virtù dell'umiltà che, in grande fervore levando la faccia a cielo, fece voto e proponimento fermissimo di non si rallegrare mai in questo mondo, insino a tanto ch'e' sentisse la detta virtù perfettamente nell'anima sua. E d'allora innanzi si stava quasi di continuo rinchiuso in cella, macerandosi con digiuni e vigilie, orazioni e pianti grandissimi dinanzi a Dio, per impetrare da lui questa virtù, sanza la quale egli si riputava degno dello inferno, e della quale virtù quello amico di Dio ch'egli avea udito era così dotato.</p>
<p>	E frate Masseo stando per molti dì in questo desiderio, addivenne un dì ch'egli entrò nella selva, e in fervore di spirito andava per essa gittando lagrime, sospiri e voci, domandando con fervente desiderio a Dio questa virtù divina. E però che Iddio esaudisce volentieri l'orazioni degli umili e contriti, stando così frate Masseo, venne a lui una voce da cielo, la quale il chiamò due volte: – Frate Masseo, frate Masseo! – Ed egli, cognoscendo per ispirito che quella era la voce di Cristo, sì rispuose: – Signor mio, Signor mio! – E Cristo disse a lui: – Che vuo' tu dare per avere questa grazia che tu mi domandi? – Risponde frate Masseo: – Signor mio, voglio dare gli occhi del capo mio –. E Cristo disse a lui: – E io voglio che tu abbi la grazia, e anche gli occhi –. E detto questo, la voce disparve.</p>
<p>	E frate Masseo rimase pieno di tanta grazia della desiderata virtù e del lume di Dio, che d'allora innanzi egli era sempre in giubilo. E spesse volte quando egli orava, facea uno giubilo uniforme con suono, a modo di colomba, ottuso: – u, u, u – e con faccia lieta e cuor giocondo stava così in contemplazione. E con questo, essendo diventato umilissimo, si riputava minimo di tutti quanti gli uomini del mondo.</p>
<p>	Domandato da frate Iacopo da Fallerone perché nel suo giubilo e' non mutava verso, rispuose con grande letizia che, quando in una cosa si truova ogni bene, non bisogna mutare verso. A laude di Cristo. Amen.</p>
</div1>
<div1>

<head>XXXIII</head>

<argument><p rend="italic">Come santa Chiara per ubbidienzia del papa segnò la mensa, e come sopra a ciascuno pane apparve la croce intagliata, per miracolo di Dio.</p></argument>

<p>	Santa Chiara, divotissima discepola della croce di Cristo e nobile pianta di messer santo Francesco, era di tanta santità, che non solamente i vescovi e' cardinali, ma eziandio il papa disiderava con grande affetto di vederla e d'udirla, e spesse volte la visitava personalmente.</p>
<p>	Tra l'altre volte, andò il padre santo una volta al monasterio a lei, per udirla parlare delle cose celestiali e divine, ed essendo così insieme in divini ragionamenti, santa Chiara fece intanto apparecchiare le mense e porvi su il pane, a ciò che il padre santo il benedicesse. Onde, compiuto il ragionamento spirituale, santa Chiara, inginocchiandosi con grande reverenzia, sì lo priega che gli piaccia di benedìcere il pane posto a mensa. Risponde il santo padre: – Suora Chiara fedelissima, io voglio che tu benedica questo pane, e facci tu sopra esso il segno della croce di Cristo, al quale tu ti se' tutta data.</p>
<p>	E santa Chiara dice: – Santissimo padre, perdonatemi, ch'io sarei degna di troppa grande riprensione se, innanzi al vicario di Cristo, io, che sono una vile femminella, presumessi di fare cotal benedizione –. E il papa risponde: – A ciò che questo non sia imputato a presunzione ma a merito d'ubbidienzia, io ti comando per santa ubbidienzia che sopra questi pani tu faccia el segno della santa croce, e benedìcagli nel nome di Dio.</p>
<p>	Allora santa Chiara, come vera figliuola della obbedienzia, que' pani divotissimamente benedisse col segno della santa croce. Mirabile cosa: subitamente in tutti i pani apparve il segno della croce, bellissimo, intagliato. E allora, parte di que' pani ne fu mangiato, e parte per miracolo reservati. E 'l padre santo, veduto ch'ebbe il miracolo, prendendo del detto pane e ringraziando Iddio, si partì, lasciando santa Chiara colla sua benedizione.</p>
<p>	In quel tempo dimorava in quel monasterio suora Ortolana, madre di santa Chiara, e suora Agnese, sua sirocchia, amendue, insieme con santa Chiara, piene di virtù e di Spirito Santo, e con molte altre sante monache. Alle quali santo Francesco mandava molti infermi, ed elleno colle orazioni e col segno della croce a tutti rendeano la sanità. A laude di Cristo. Amen.</p>
</div1>
<div1>

<head>XXXIV</head>

<argument><p rend="italic">Come santo Lodovico andò a visitare frate Egidio, e mai non s'erano veduti, e sanza parlare si cognòbbono insieme.</p></argument>

<p>	Andando santo Lodovico, re di Francia, in peregrinaggio a' santuari per lo mondo, e udendo la fama grandissima della santità di frate Egidio, il quale era stato de' primi compagni di santo Francesco, si puose in cuore e diterminò al tutto di visitarlo personalmente.</p>
<p>	Per la qual cosa egli venne a Perugia, dove dimorava allora il detto frate Egidio, e giugnendo alla porta del luogo de' frati come uno povero peregrino isconosciuto, con pochi compagni, e' adomanda con grande istanzia frate Egidio, non dicendo nulla al portinaio chi egli si fosse che 'l domandava. Va il portinaio, e dice a frate Egidio, che alla porta è uno peregrino che lo adomanda. E da Dio gli fu revelato in ispirito che quegli era il re di Francia.</p>
<p>	Di che subitamente egli con grande fervore esce di cella e corre alla porta, e sanza altro domandare o che mai eglino s'avéssono veduti insieme, con grandissima divozione inginocchiandosi s'abbracciarono insieme e baciàronsi con tanta dimestichezza come se per lungo tempo avéssino tenuta grandissima amistà insieme. Ma per tutto questo non parlava nulla l'uno all'altro, ma stavano così abbracciati, con quegli segni d'amore caritativo, in silenzio. E stati che furono per grande spazio nel detto modo, sanza dirsi parola insieme si partirono l'uno dall'altro. E santo Lodovico se n'andò al suo viaggio, e frate Egidio si ritorna alla sua cella.</p>
<p>	Partendosi santo Lodovico re, uno frate domanda alcuno de' suoi compagni chi era colui ch'era cotanto stato abbracciato con frate Egidio, e colui rispuose ch'egli era Lodovico re di Francia, il quale era venuto a vedere frate Egidio. Di che, dicendolo costui agli altri frati, eglino n'èbbono grande malinconia perché frate Egidio non gli avea parlato parola. E rammaricandosi, sì gli dìssono: – O frate Egidio, perché se' tu stato così villano che a uno così fatto re, il quale è venuto di Francia per vederti e per udire da te qualche buona parola, tu non hai parlato niente? – Rispuose frate Egidio: – Carissimi frati, non vi maravigliate di ciò, imperò che né io a lui né egli a me non potemmo dir parola, però che, sì tosto come noi ci abbracciammo insieme, la luce della divina sapienza revelò e manifestò a me il cuor suo, e a lui el mio, e così per divina operazione ragguardandoci ne' cuori, ciò ch'io voleva dire a lui ed egli a me molto meglio cognosciavamo che se noi ci avessimo parlato colla bocca, e con maggiore consolazione. E se noi avessimo voluto esplicare con voce quello che noi sentavamo nel cuore, per lo difetto della lingua umana, la quale non può chiaramente esprimere i misteri secreti di Dio, e' sarebbe suto piuttosto a sconsolazione che a consolazione. E però sappiate di certo, che il re si partì consolato mirabilemente –. A laude di Cristo. Amen.</p>
</div1>
<div1>

<head>XXXV</head>

<argument><p rend="italic">Come santa Chiara, essendo gravemente inferma, fu portata miracolosamente dalla cella alla chiesa.</p></argument>

<p>	Essendo una volta santa Chiara gravemente inferma sì ch'ella non poteva punto andare a dire l'ufficio in chiesa con l'altre monache, vegnendo la solennità della natività di Cristo tutte l'altre suore andarono al mattutino, ed ella sola rimase nel letto, malcontenta ch'ella insieme coll'altre non potea andare e avere quella consolazione spirituale.</p>
<p>	Ma Gesù Cristo suo sposo, non volendola lasciare così sconsolata, sì la fece miracolosamente portare agli angeli alla chiesa di santo Francesco, ed essere a tutto l'ufficio del mattutino e della messa della notte; oltr'a questo, ricevette la santa comunione; e poi la fece riportare al letto suo.</p>
<p>	Tornate le monache a santa Chiara, compiuto l'ufficio in Santo Damiano, sì le dìssono: – O madre nostra suora Chiara, come grande consolazione abbiamo avuta in questa santa notte della natività di Cristo! or fosse piaciuto a Dio che voi fossi stata con noi! – E santa Chiara rispuose: – Lode e grazie rendo al mio signore Gesù Cristo benedetto, sirocchie mie e figliuole mie carissime, imperò che a ogni solennità di questa santissima notte, e maggiore che voi non siete state, sono stata io con molta consolazione dell'anima mia; però che, a procurazione del mio padre santo Francesco e per la grazia del mio signore Gesù Cristo, io sono stata presente nella chiesa del padre mio santo Francesco, e co' mie' orecchi corporali e mentali ho udito tutto il canto e il sonare degli organi che vi s'è fatto, ed ivi medesimo ho presa la santa comunione. Onde, di tanta grazia a me fatta, rallegratevi e ringraziate il nostro signore Gesù Cristo –. Amen.</p>
</div1>
<div1>

<head>XXXVI</head>

<argument><p rend="italic">Come frate Leone ebbe una bella e mirabile visione, e in che modo santo Francesco la dichiarò.</p></argument>

<p>	Una volta che santo Francesco era gravemente infermato, e frate Leone lo serviva, il detto frate Leone, stando in orazione presso a santo Francesco, fu rapito in estasi e menato in spirito a uno fiume grandissimo, largo e impetuoso. E stando egli a guatare chi passava, egli vide alquanti frati, caricati, intrare in questo fiume, i quali subitamente erano abbattuti dall'impeto del fiume e affogavano; alquanti altri andavano infino a terzo, alquanti infino a mezzo il fiume; alquanti infino presso all'altra proda; i quali tutti, per l'impeto del fiume e pe' pesi che portavano addosso, finalmente cadevano e annegavano. Veggendo ciò, frate Leone avea loro grandissima compassione.</p>
<p>	Subitamente, stando così, ed eccoti venire una grande moltitudine di frati sanza incarico veruno o peso di niuna cosa, ne' quali riluceva la santa povertà, ed entrando in questo fiume passarono di là sanza alcuno pericolo. E veduto questo, frate Leone tornò in sé.</p>
<p>	Allora santo Francesco, sentendo in ispirito che frate Leone avea veduto alcuna visione, sì 'l chiama a sé e domàndalo quello che egli avea veduto. E detto che gli ebbe frate Leone predetto tutta la visione per ordine, disse santo Francesco: – Ciò che tu hai veduto è vero. Il grande fiume è questo mondo; i frati che affogavano nel fiume sono quegli che non seguitano la evangelica professione, e spezialmente quanto all'altissima povertà.</p>
<p>	Ma coloro che sanza pericolo passavano, sono quegli frati i quali niuna cosa terrena né carnale cercano né posseggono in questo mondo, ma abbiendo solamente il temperato vivere e vestire, sono contenti seguitando Cristo nudo in croce, e il peso e giogo soave di Cristo e della santa obbedienzia portano allegramente e volentieri, e però agevolmente della vita temporale passano a vita eterna. A laude di Cristo. Amen.</p>
</div1>
<div1>

<head>XXXVII</head>

<argument><p rend="italic">Come santo Francesco, capitando a casa d'uno cortese uomo, perché lo vide largo, orò per lui: e' si fece frate, e fu perfetto.</p></argument>

<p>	Santo Francesco, servo di Cristo, giugnendo una sera, al tardi, a casa d'uno grande e gentile uomo e potente, fu da lui ricevuto e albergato, egli e 'l compagno, come angeli di paradiso, con grandissima cortesia e divozione. Per la qual cosa santo Francesco gli puose grande amore, considerando che nell'entrare di casa egli l'aveva abbracciato e baciato così amichevolmente, e poi gli aveva lavati e piedi e rasciugati e baciati umilmente, e acceso uno grande fuoco, e apparecchiata la mensa di molti buoni cibi. E mentre ch'e' mangiavano, costui con allegra faccia serviva continuamente. Or mangiato ch'ebbe santo Francesco e 'l compagno, disse questo gentile uomo: – Ecco, padre, io vi pròffero me e le mie cose, quandunque voi avete di bisogno. E quando voi avete bisogno di tonica o di mantello o di cosa veruna, comperate e io pagherò. E vedete ch'io sono apparecchiato di provvedervi di tutti i vostri bisogni, però che, per la grazia di Dio, io posso, con ciò sia cosa ch'io abbondo in ogni bene temporale. E però, per l'amor di Dio che me l'ha dato, io ne fo volentieri bene a' poveri suoi.</p>
<p>	Di che, veggendo santo Francesco tanta cortesia e amorevolezza in lui e larghe profferte, concepéttegli tanto amore che poi, partendosi, egli andava dicendo col compagno suo: – Veramente questo gentile uomo sarebbe buono per la nostra compagnia, il quale è così grato e conoscente inverso Iddio e così amorevole e cortese al prossimo e a' poveri. Sappi, frate carissimo, che la cortesia è una delle proprietà di Dio, il quale dà il sole suo e la sua piova a' giusti e agli ingiusti, per cortesia. Ed è la cortesia sirocchia della carità, la quale spegne l'odio e conserva l'amore. E perché io ho conosciuto in questo buono uomo tanta virtù divina, volentieri il vorrei per compagno. E però io voglio che noi torniamo uno dì a lui, se forse Iddio gli toccasse il cuore a volere accompagnarsi con noi nel servigio di Dio; e in questo mezzo noi pregheremo Iddio, che gli metta in cuore questo desiderio e dìegli grazia di metterlo in effetto.</p>
<p>	Mirabile cosa: ivi a pochi dì, fatta ch'ebbe l'orazione santo Francesco, Iddio mise questo disiderio nel cuore di questo gentile uomo. E disse santo Francesco al compagno: – Andiamo, fratello mio, all'uomo cortese, imperò ch'io ho certa speranza in Dio ch'egli, colla cortesia delle cose temporali, donerà se medesimo in nostro compagno.</p>
<p>	E andarono, e giùnsono presso alla casa sua. Disse santo Francesco al compagno: – Aspettami un poco, imperò ch'io voglio prima pregare Iddio che faccia prospero il nostro cammino, e che la nobile preda la quale noi pensiamo di tòrre al mondo, piaccia a Cristo di concedere a noi, poverelli e deboli, per la virtù della sua santissima passione –. E detto questo si puose in orazione, in luogo ch'egli potea essere veduto dal detto uomo cortese.</p>
<p>	Onde, come piacque a Dio guatando il detto gentile uomo in qua e là, ebbe veduto santo Francesco stare in orazione divotissimamente dinanzi a Cristo, il quale con grande chiarità gli era apparito nella detta orazione, e stava dinanzi a lui. E in questo stare così, vedea santo Francesco essere per buono spazio levato da terra corporalmente.</p>
<p>	Per la qual cosa egli fu sì toccato da Dio e ispirato a lasciare il mondo, che di presente egli uscì fuori del palagio suo e in fervore di spirito corre inverso santo Francesco e, giugnendo a lui il quale stava in orazione, sì gli s'inginocchia a' piedi, e con grandissima istanzia e devozione il priega, che gli piacesse di riceverlo a fare penitenzia con lui insieme. Allora santo Francesco, veggendo che la sua orazione era esaudita da Dio e che quello ch'e' desiderava, quel gentile uomo addomandava con grande istanzia, lièvasi su in fervore e letizia di spirito, e abbraccia e bacia costui, divotamente ringraziando Iddio il quale uno così fatto cavaliere avea accresciuto alla sua compagnia.</p>
<p>	E dice quel gentile uomo a santo Francesco: – Che comandi tu ch'io faccia, padre mio? ecco, io sono apparecchiato, al tuo comandamento, dare a' poveri ciò che io posseggo, e teco seguitare Cristo, così scarico d'ogni cosa temporale –. E così fece; ché, secondo il comandamento e consiglio di santo Francesco egli distribuì tutto il suo a' poveri, ed entrò nell'Ordine, e vivette in grande penitenzia e santità di vita e conversazione onesta, e alla sua fine andò alla gloria beata. A laude di Cristo. Amen.</p>
</div1>
<div1>

<head>XXXVIII</head>

<argument><p rend="italic">Come a santo Francesco fu rivelato che frate Elia era dannato, e come il detto frate mutò sua vita, e santo Francesco orò per lui, ed egli fu salvo.</p></argument>

<p>	Dimorando una volta in un luogo insieme di famiglia santo Francesco e frate Elia, fu rivelato da Dio a santo Francesco che frate Elia era dannato, e dovea apostatare dall'Ordine, e finalmente morire fuori dell'Ordine. Per la qual cosa santo Francesco concepette una cotale dispiacenzia inverso di lui, in tanto che non gli parlava né conversava con lui. E se avvenisse alcuna volta che frate Elia andasse inverso di lui, egli torceva la via e andava in altra parte per non si scontrare in lui.</p>
<p>	Di che, frate Elia si cominciò a vedere, e comprendere che santo Francesco avea dispiacere di lui; onde, vogliendo sapere la cagione, uno dì s'accostò a santo Francesco per parlargli; e schifandolo santo Francesco, frate Elia sì 'l ritenne cortesemente per forza e cominciòllo a pregare discretamente che gli piacesse di significargli la cagione, per la quale egli schifava così la sua compagnia e 'l parlar con seco. E santo Francesco gli risponde: – La cagione si è questa, imperò che m'è stato revelato da Dio che pe' tuoi peccati apostaterai dall'Ordine e morrai fuori dell'Ordine, e anche m'ha Iddio revelato che tu se' dannato.</p>
<p>	Udendo questo frate Elia dice così: – Padre mio reverendo, io ti priego per l'amore di Gesù Cristo che per questo tu non mi schifi né scacci da te, ma, come buono pastore e discepolo di Cristo, ritruova e ricevi la pecora che perisce se tu non l'aiuti. E priega Iddio per me che, se può essere, egli rivochi la sentenzia della mia dannazione, imperò che si truova scritto che Iddio sa rivocare la sentenzia se 'l peccatore ammenda il suo peccato; e io ho tanta fede nelle tue orazioni che, s'io fussi nel mezzo dello inferno e tu facessi per me orazione a Dio, io sentirei alcuno refrigerio. Onde, ancora io ti priego che me, peccatore, tu raccomandi a Dio, il quale venne per salvare i peccatori, che mi riceva alla sua misericordia.</p>
<p>	E questo diceva frate Elia con grande divozione e lagrime. Di che santo Francesco, come piatoso padre, gli promise di pregare Iddio per lui, e così fece. E pregando Iddio divotissimamente per lui, intese per revelazione che la sua orazione era da Dio esaudita, quanto alla revocazione della sentenzia della dannazione di frate Elia, e che finalmente l'anima sua sarebbe salva, ma che per certo egli s'uscirebbe dall'Ordine, e fuor dell'Ordine si morrebbe.</p>
<p>	E così avvenne. Imperò che, ribellandosi dalla Chiesa Federigo re di Cicilia, ed essendo scomunicato dal papa egli e chiunque gli dava aiuto e consiglio, il detto frate Elia, il quale era reputato uno de' più savi uomini del mondo, richiesto dal detto re Federigo s'accostò a lui e diventò ribello della Chiesa e apostatò dell'Ordine. Per la qual cosa e' fu scomunicato dal papa e privato dell'abito di santo Francesco. E stando così scomunicato, infermò gravemente. La cui infermità udendo un suo fratello frate laico, il quale era rimaso nell'Ordine ed era uomo di buona vita e onesta, sì l'andò a visitare, e fra l'altre cose sì gli disse: – Fratel mio carissimo, molto mi dolgo che tu se' scomunicato e fuori dell'Ordine tuo, e così ti morrai; ma se tu ci vedessi via o modo per lo quale io ti potessi trarre di questo pericolo, volentieri ne prenderei per te ogni fatica –. Risponde frate Elia: – Fratello mio, io non ci veggio altro modo, se non che tu vada al papa, e prièghilo che per l'amore di Dio e di santo Francesco suo servo, per li cui ammaestramenti io abbandonai il mondo, m'assolva dalla scomunica e restituiscami l'abito della Religione.</p>
<p>	Dice questo suo fratello, che volentieri s'affaticherà per la sua salute. E partendosi da lui se n'andò a' piè del santo padre, pregandolo umilissimamente che faccia grazia al suo fratello per l'amor di Cristo e di santo Francesco suo servo. E come piacque a Dio, il papa gli concedette ch'e' ritornasse e, se trovasse vivo frate Elia, l'assolvesse da sua parte della scomunicazione e restituìssegli l'abito.</p>
<p>	Di che, costui si parte lieto, e con grande fretta ritorna a frate Elia, e truòvalo vivo, ma in su la morte. E sì l'assolvé della scomunicazione, e rimettègli l'abito.</p>
<p>	E frate Elia passò di questa vita, e l'anima sua per li meriti di santo Francesco e per le sue orazioni, nelle quali frate Elia avea avuta così grande speranza, meritò d'avere misericordia. A laude di Cristo. Amen.</p>
</div1>
<div1>

<head>XXXIX</head>

<argument><p rend="italic">Come santo Antonio da Padova fece una predica per divina grazia a molte generazioni di gente, e ciascuna intese la sua lingua, come fosse parlato in linguaggio di ciascuno di loro.</p></argument>

<p>	Il maraviglioso vasello dello Spirito Santo, santo Antonio da Padova, uno degli eletti discepoli e compagni di santo Francesco, il quale santo Francesco chiamava suo vescovo, una volta, predicando in concestoro dinanzi al papa e a' cardinali (nel quale concestoro erano uomini di diverse nazioni, cioè greci, latini, franceschi, tedeschi, schiavi e inghilesi, e d'altre diverse lingue del mondo), infiammato dello Spirito Santo sì efficacemente e sì sottilmente e sì divotamente e sì chiaramente e sì intendevolemente propuose la parola di Dio, che tutti quegli ch'erano in concestoro, quantunque fossono di diversi linguaggi, chiaramente intendevano tutte le sue parole distintamente, come s'egli avesse parlato in linguaggio di ciascuno di loro; e tutti stavano stupefatti, e parea loro che fosse rinnovato quello antico miracolo degli apostoli, al tempo della Pentecosta, i quali parlavano per virtù di Spirito Santo in ogni lingua. E diceano insieme l'uno coll'altro con ammirazione: – Non è di Spagna, costui che predica? e come udiamo tutti in suo parlare il linguaggio delle nostre terre? – Il papa simigliantemente, considerando e maravigliandosi della profondità delle sue parole, disse: – Veramente costui è arca del Testamento e armario della Scrittura divina –. A laude di Cristo. Amen.</p>
</div1>
<div1>

<head>XL</head>

<argument><p rend="italic">Come santo Antonio predicò a' pesci, e come stèttono a udire in grande moltitudine.</p></argument>

<p>	Vogliendo Cristo benedetto dimostrare la grande santità del suo fedelissimo servo, santo Antonio da Padova, e come divotamente era da udire la sua predicazione e la sua dottrina santa, per gli animali non ragionevoli, una volta fra l'altre, cioè per li pesci, riprese la sciocchezza degli infedeli eretici, a modo come anticamente, nel Vecchio Testamento, per la bocca dell'asina avea ripresa la ignoranza di Balaam.</p>
<p>	Onde, essendo una volta santo Antonio ad Arimino, dove era grande moltitudine d'eretici, volendogli egli riducere al lume della vera fede e alla via della verità, per molti dì predicò loro e disputò della fede di Cristo e della santa Scrittura. Ma eglino, non solamente non acconsentendo a' suoi santi parlari, ma eziandio come indurati e ostinati, non lo vòllono pure udire.</p>
<p>	Onde santo Antonio un dì, per divina spirazione se n'andò allato al mare, alla bocca del fiume, e standosi così alla riva, tra 'l mare e il fiume, cominciò a dire in modo di predica da parte di Dio a' pesci: – Udite la parola di Dio, voi pesci del mare e del fiume, da poi che gli infedeli eretici la schifano d'udire.</p>
<p>	E detto ch'egli ebbe così, subitamente venne alla riva del mare a lui tanta moltitudine di pesci, grandi e piccoli e mezzani, che mai, in tutto quel mare né in quel fiume, non ne fu veduta sì grande moltitudine; e tutti teneano i capi fuori dell'acqua, e stavano attenti inverso la faccia di santo Antonio, in grandissima pace e mansuetudine e ordine; imperò che dinanzi e più presso alla riva stavano i pesciolini minori, e dopo loro i pesci mezzani, e poi di dietro, dove era l'acqua più profonda, stavano i pesci maggiori.</p>
<p>	Ed essendo dunque in cotale ordine e disposizione allogati i pesci, santo Antonio cominciò a predicare loro solennemente e dire così: – Fratelli miei pesci, molto siete tenuti, secondo la vostra possibilità, di ringraziare il vostro creatore, il quale v'ha dato così nobile elemento per vostra abitazione, sì che, come vi piace, avete l'acque dolci e salate. E havvi dati molti refugi a ischifare le tempeste, havvi dato ancora elemento chiaro e trasparente, e cibo per lo quale voi possiate vivere. Iddio, vostro creatore cortese e benigno, quando vi creò vi diede comandamento di crescere e multiplicare, e dièvvi la sua benedizione. Poi, quando fu el diluvio generale, tutti gli altri animali morendo, voi soli riservò Iddio sanza danno. Appresso v'ha dato l'alie, per potere discorrere dovunque vi piace. A voi fu conceduto, per comandamento di Dio, di servare Giona profeta, e dopo il terzo dì gittarlo a terra sano e salvo. Voi offeristi lo censo al nostro signore Gesù Cristo, il quale egli, come poverello, non avea di che pagare. Voi fusti cibo dello eterno re Gesù Cristo innanzi alla Resurrezione e dopo per singulare misterio. Per le quali tutte cose, molto siete tenuti di lodare e benedicere Iddio, che v'ha dati benefìci più che all'altre creature.</p>
<p>	A queste e simiglianti parole e ammaestramenti di santo Antonio cominciarono i pesci ad aprire la bocca e inchinare il capo, e con questi e altri segni di riverenzia secondo modi a loro possibili lodavano Iddio. Allora santo Antonio, veggendo tanta reverenzia de' pesci inverso Iddio creatore, rallegròssi in spirito e disse ad alta voce: – Benedetto sia Iddio eterno, però che più l'onorano i pesci aquatici che non fanno gli uomini eretici: e meglio odono la sua parola gli animali non ragionevoli che gli uomini infedeli.</p>
<p>	E quanto santo Antonio più predicava, tanto la moltitudine de' pesci più cresceva, e nullo si partiva del luogo che avea preso. A questo miracolo cominciò a correre il popolo della città, tra' quali vi tràssono eziandio gli eretici sopraddetti. I quali, veggendo il miracolo così maraviglioso e così manifesto, compunti ne' loro cuori, tutti si gittarono a' piedi di santo Antonio per udire la sua predica.</p>
<p>	E santo Antonio cominciò a predicare della fede cattolica, e sì nobilmente ne predicò, che tutti quegli eretici convertì e fece ritornare alla vera fede di Cristo. E tutti i fedeli ne rimàsono, con grande allegrezza, confortati e fortificati nella fede. E fatto questo, santo Antonio licenziò i pesci colla benedizione di Dio, e tutti si partirono con maravigliosi atti di allegrezza, e similemente il popolo. Poi santo Antonio stette in Arimino per molti dì, predicando e facendo molto frutto spirituale d'anime. A laude di Cristo. Amen.</p>
</div1>
<div1>

<head>XLI</head>

<argument><p rend="italic">Di frate Simone, il quale fu di tanta virtù che, colla sua orazione, cacciava le demonia di dosso alle persone; e come orò per uno frate molto tentato, e Iddio lo liberò.</p></argument>

<p>	Intorno al principio dell'Ordine, vivendo santo Francesco, venne all'Ordine uno giovane d'Ascesi, il quale fu chiamato frate Simone, il quale Iddio adornò e dotò di tanta grazia e di tanta contemplazione ed elevazione di mente, che tutta la sua vita era uno specchio di santità. Secondo ch'io udì' da coloro che lungo tempo furono con lui, costui rarissime volte era veduto fuori di cella; e se alcuna volta stava co' frati, sempre parlava di Dio. Costui non aveva mai apparato grammatica, e niente di meno sì profondamente e sì altamente parlava di Dio e dell'amore di Cristo, che le sue parole parevano parole soprannaturali. Onde, essendo ito una sera nella selva con frate Iacopo da Massa per parlare di Dio, e parlando dolcissimamente del divino amore, stèttono tutta la notte in quello parlare, e la mattina parea loro essere stati pochissimo spazio di tempo, secondo che mi recitò il detto frate Iacopo.</p>
<p>	Il detto frate Simone avea in tanta soavità e dolcezza di Spirito Santo le divine illuminazioni e visitazioni amorose di Dio, che spesse volte, quando egli le sentiva venire, e' si posava in sul letto, imperò che la tranquilla soavità dello Spirito Santo richiedeva in lui non solo il riposo dell'anima, ma eziandio quello del corpo. E in quelle cotali visitazioni divine egli era molte volte ratto in Dio, e diventava tutto insensibile alle cose temporali.</p>
<p>	Onde, una volta ch'egli era così rapito in Dio e, insensibile al mondo, ardeva dentro del divino amore, e non sentiva niente di fuori coi sentimenti corporali, uno frate, vogliendo avere sperienza di ciò e vedere se fosse come parea, andò e prese uno carbone di fuoco, e sì glielo puose in sul piede ignudo. E frate Simone non sentì niente, e non gli fece veruno segnale in sul piede, benché vi stesse su per grandissimo spazio, tanto che si spense da se medesimo.</p>
<p>	Il detto frate Simone, quando si poneva a mensa, innanzi che prendesse il cibo corporale, prendeva per sé e dava cibo spirituale, parlando di Dio. Per lo cui parlare divoto, si convertì una volta uno giovane da San Severino, il quale era nel secolo un giovane vanissimo e mondano, ed era nobile di sangue e molto dilicato del corpo suo. E frate Simone, ricevendo il detto giovane all'Ordine, si riserbò i suoi vestimenti secolari appo sé, ed esso stava con frate Simone per essere informato da lui nelle osservanze regolari.</p>
<p>	Di che il demonio, il quale s'ingegna di storpiare ogni bene, gli mise addosso sì forte stimolo e sì ardente tentazione di carne, che per nullo modo costui potea resistere. Per la quale cosa egli se n'andò a frate Simone, e dìssegli: – Rendimi i miei panni ch'io recai dal secolo, imperò ch'io non posso più sostenere la tentazione carnale –. E frate Simone, abbiendogli grande compassione, gli dicea: – Siedi qui un poco, figliuolo, con meco –. E cominciava a parlare di Dio, e ogni tentazione si partiva. E poi a tempo ritornando la tentazione ed egli richieggendo i suoi panni, frate Simone la cacciava col parlare di Dio.</p>
<p>	E fatto così più volte, finalmente una notte la tentazione gli crebbe, e strinse sì forte, molto più che non solea, che, per cosa del mondo non potendo resistere, se n'andò a frate Simone raddomandandogli al tutto e panni suoi secolareschi, che per niuno partito ci potea più stare. Allora frate Simone, secondo che avea usato di fare, il fece sedere allato a sé, e parlandogli di Dio, il giovane inchinò il capo in grembo a frate Simone per malinconia e tristizia.</p>
<p>	Allora frate Simone, per grande compassione che gli avea, levò gli occhi in cielo, e pregando Iddio divotissimamente per lui, fu ratto ed esaudito da Dio. Onde, ritornando egli in sé, il giovane si sentì al tutto liberato da quella tentazione, come se mai non l'avesse punto sentita. Anzi, essendo mutato l'ardore della tentazione in ardore di Spirito Santo, però ch'e' s'era accostato al carbone affocato, cioè a frate Simone, tutto diventò infiammato di Dio e del prossimo; in tanto che, essendo preso una volta uno malfattore a cui doveano essere tratti amendue gli occhi, costui per compassione se n'andò arditamente al Rettore e in pieno Consiglio, e con molte lagrime e prieghi divoti, addomandò che a sé fosse tratto l'uno occhio, e al malfattore l'altro, a ciò ch'e' non rimanesse privato d'amendue. Ma, veggendo il Rettore il grande fervore della carità di questo frate, col Consiglio sì perdonò all'uno e all'altro.</p>
<p>	Standosi un dì il sopraddetto frate Simone nella selva in orazione, e sentendo grande consolazione nell'anima sua, una schiera di cornacchie col lor gridare gli cominciarono a far noia. Di che egli comandò loro, nel nome di Gesù, ch'elle si dovéssono partire e non tornarvi più. E partendosi allora i detti uccelli, da indi innanzi non vi furono mai più veduti né uditi, né in tutta la contrada d'intorno. E questo miracolo fu manifesto a tutta la custodia di Fermo, nella quale era il detto luogo. A laude di Cristo. Amen.</p>
</div1>
<div1>

<head>XLII</head>

<argument><p rend="italic">Trattato d'alquanti santi frati, e singularmente di frate Currado, e d'uno frate che portò uno lebbroso quindici miglia, dall'alba al levare del sole.</p></argument>

<p>	La provincia della Marca d'Ancona fu anticamente, a modo che 'l cielo di stelle, adornata di santi e d'esemplari frati i quali, a modo che luminari del cielo, hanno alluminato e adornato l'Ordine di santo Francesco e il mondo con esempli e con dottrina.</p>
<p>	Tra gli altri furono in prima frate Lucido antico, il quale fu veramente lucente per santità e ardente per carità divina, la cui gloriosa lingua, informata dallo Spirito Santo, facea maravigliosi frutti in predicare.</p>
<p>	Un altro fu frate Bentivoglia da San Severino, il quale fu veduto da frate Masseo da San Severino, essere levato in aria per grande spazio, standosi egli in orazione nella selva. Per lo quale miracolo il detto frate Masseo, essendo allora piovano, lasciò il piovanatico e fécesi frate minore; e fu di tanta santità che fece molti miracoli in vita sua e nella morte, ed è riposto il corpo suo a Morro.</p>
<p>	Il sopraddetto frate Bentivoglia, dimorando una volta a Trave Bonanti, solo, a guardare e a servire uno lebbroso, abbiendo comandamento dal prelato di partirsi indi e andare a uno altro luogo il quale era di lungi quindici miglia, non vogliendo abbandonare quello lebbroso, con grande fervore di carità sì lo prese e puòselsi in sulla spalla e portòllo, dall'aurora insino al levare del sole, per tutta quella via di quindici miglia, insino al detto luogo dov'era mandato, che si chiama Monte San Vicino. Il quale viaggio, se fusse suto aquila, non averebbe potuto in così poco tempo volare; e di questo divino miracolo fu grande stupore e ammirazione in tutto quello paese.</p>
<p>	Un altro fu frate Pietro da Monticello, il quale fu veduto da frate Servadeo d'Urbino, allora suo guardiano nel luogo vecchio d'Ancona, levato da terra corporalmente cinque ovvero sei braccia, insino a' piè del Crocifisso della chiesa, innanzi al quale stava in orazione. Questo frate Pietro, digiunando una volta, la quaresima di santo Michele arcangelo, con grande divozione, e l'ultimo dì di quella quaresima istandosi in chiesa in orazione, fu udito da uno frate giovane (il quale studiosamente stava nascosto sotto l'altare maggiore, per vedere qualche atto della sua santità) parlare con santo Michele arcangelo.</p>
<p>	E le parole ch'e' diceano erano queste. Diceva santo Michele: – Frate Pietro, tu ti se' fedelmente affaticato per me, e in molti modi hai afflitto il tuo corpo; ecco ch'io sono venuto a consolarti, a ciò che tu addimandi di grazia quantunque tu vuogli, e io te la impetrerò da Dio –. Rispondea frate Pietro: – Santissimo principe della milizia celeste, e fedelissimo zelatore dello onore di Dio, e pietoso protettore dell'anime, io dimando questa grazia, che tu mi impetri da Dio la perdonanza de' miei peccati –. Rispuose santo Michele: – Chiedi altra grazia, imperò che questa t'accatterò io agevolemente –. E frate Pietro non domandando niun'altra cosa, l'arcangelo conchiuse: – Io, per la fede e divozione la qual tu hai in me, ti procaccerò questa grazia che tu addimandi e molte altre –. E compiuto il parlare loro, il quale durò per grande spazio, l'arcangelo Michele si partì, lasciandolo sommamente consolato.</p>
<p>	Al tempo di questo santo frate Pietro, fu frate Currado da Offida. I quali essendo insieme di famiglia nel luogo di Forano, della custodia d'Ancona, il detto frate Currado se n'andò un dì nella selva a contemplare di Dio; e frate Pietro secretamente andò dietro a lui per vedere ciò che gli avvenisse. E frate Currado cominciò a stare in orazione e pregare divotissimamente la vergine Maria, e con grande pianto, ch'ella gli accattasse questa grazia dal suo benedetto Figliuolo, ch'egli sentisse un poco di quella dolcezza la quale sentì santo Simeone il dì della Purificazione, quando egli portò in braccio Gesù Cristo salvatore benedetto. E fatta questa orazione, la misericordiosa vergine Maria sì lo esaudì.</p>
<p>	Ed eccoti apparire la reina del cielo col suo Figliuolo benedetto in braccio, con grandissima chiarità di lume, e appressandosi a frate Currado sì gli puose in braccio quel benedetto Figliuolo; il quale egli ricevette divotissimamente, e abbracciandolo e strignendolo pòselosi al petto, e tutto si struggea e risolveva in amore divino e inesplicabile consolazione. E frate Pietro simigliantemente, il quale di nascoso vedeva ogni cosa, sentì nell'anima sua grandissima dolcezza e consolazione.</p>
<p>	E partendosi la vergine Maria da frate Currado, frate Pietro in fretta si ritornò al luogo per non essere veduto da lui. Ma poi, quando frate Currado tornava tutto allegro e giocondo, gli disse frate Pietro: – O cèlico, grande consolazione hai avuto oggi –. Diceva frate Currado: – Che è quello che tu dì, frate Pietro? che sai tu quello ch'io m'abbia avuto? – Ben so io, ben so io, – dicea frate Pietro, – che la vergine Maria col suo benedetto Figliuolo t'ha visitato –. Allora frate Currado, il quale come veramente umile disiderava d'essere segreto nelle grazie di Dio, sì 'l pregò che nol dicesse a persona.</p>
<p>	E fu sì grande amore d'allora innanzi tra loro due, che uno cuore e una anima parea che fosse tra loro in ogni cosa. Il detto frate Currado una volta, nel luogo di Sirolo, colle sue orazioni liberò una femmina indemoniata, orando per lei tutta la notte e apparendo alla madre sua; e la mattina si fuggì, per non essere trovato e onorato dal popolo. A laude di Cristo. Amen.</p>
</div1>
<div1>

<head>XLIII</head>

<argument><p rend="italic">Come frate Currado riprese uno perverso frate con tanta carità, che subito diventò il più perfetto frate del luogo.</p></argument>

<p>	Il detto frate Currado da Offida, mirabile zelatore della evangelica povertà e della Regola di santo Francesco, fu di sì religiosa vita e di sì grande merito appo Iddio, che Cristo benedetto nella vita e nella morte l'onorò di molti miracoli.</p>
<p>	Tra' quali, essendo una volta venuto al luogo d'Offida forestiere, li frati il pregarono per l'amor di Dio e della carità, ch'egli ammonisse uno frate giovane, ch'era in quel luogo, il quale si portava sì fanciullescamente e dissolutamente e disordinatamente, che vecchi e giovani di quella famiglia turbava, e dello ufficio divino e dell'altre regolari osservanze niente o poco si curava.</p>
<p>	Onde frate Currado, per compassione di quel giovane e per priego di quegli frati, chiamò in disparte il detto giovane e in fervore di carità gli disse sì efficaci e divote parole d'ammaestramento, che colle operazioni della divina grazia colui subitamente diventò, di fanciullo, vecchio di costumi, e sì obbediente e benigno e sollecito e divoto, e appresso sì pacifico e servente e a ogni cosa virtuosa sì studioso, che, come prima tutta la famiglia era turbata per lui, così poi tutti erano contenti e consolati e forte l'amavano.</p>
<p>	Addivenne, come piacque a Dio, che pochi dì dopo questa sua conversione il detto giovane morì, di che i frati molto si dòlsono. E pochi dì dopo la sua morte l'anima sua apparve a frate Currado, standosi egli divotamente in orazione dinanzi all'altare del detto convento, e salutòllo divotamente come padre. E frate Currado il domanda: – Chi se' tu? – Questi risponde: – Io sono l'anima di quel giovane frate che morì a questi dì –. E frate Currado disse: – O figliuolo carissimo, che è di te? – Rispuose quello: – Padre carissimo, per la grazia di Dio e per la vostra dottrina, ènne bene, però ch'io non sono dannato, ma per li miei peccati, i quali io non ebbi tempo di purgare sufficientemente, sostengo grandissime pene di purgatorio. Ma io priego te, padre, che, come tu per la tua pietà mi soccorresti quando io era vivo, così ora ti piaccia di soccorrermi nelle mie pene, dicendo il paternostro per me alquante volte, imperò che la tua orazione è molto accettevole nel cospetto di Dio.</p>
<p>	Allora frate Currado, consentendo benignamente a' suoi prieghi e dicendo per lui una volta il paternostro con <hi rend="italic">Requiem aeternam</hi>, disse quella anima: – O padre carissimo, quanto bene e quanto refrigerio sento! ora io ti priego che 'l dichi un'altra volta –. E frate Currado il dice. E detto ch'egli l'ebbe, dice l'anima: – Santo padre, quando tu ori per me, tutto mi sento alleviare, onde io ti priego che tu non ristia di pregare per me –. Allora frate Currado, veggendo che quella anima era così aiutata per le sue orazioni, sì disse per lei cento volte il paternostro. E compiuti che gli ebbe, disse quella anima: – Io ti ringrazio, padre carissimo, dalla parte di Dio, della carità che hai avuta inverso di me, imperò che per la tua orazione io sono liberato da tutte le pene, e vòmmene al regno celestiale –. E detto questo, si partì quella anima. Allora frate Currado, per dare allegrezza e conforto a' frati, recitò loro per ordine tutta quella visione. A laude di Cristo benedetto. Amen.</p>
</div1>
<div1>

<head>XLIV</head>

<argument><p rend="italic">Come due frati s'amavano tanto, che tutte le revelazioni palesavano l'uno all'altro.</p></argument>

<p>	Al tempo che dimoravano insieme nella custodia d'Ancona, nel luogo di Forano, frate Currado e frate Pietro sopraddetti, i quali erano due stelle lucenti nella provincia della Marca, e due uomini celestiali, imperò che tra loro era tanto amore e tanta carità che uno medesimo cuore e una medesima anima parea in loro due, e' sì si legòrono insieme a questo patto, che ogni consolazione la quale la misericordia di Dio facesse loro, eglino se la dovessino insieme rivelare l'uno all'altro in carità.</p>
<p>	Fermato insieme questo patto, addivenne che un dì, stando frate Pietro in orazione e pensando divotamente la passione di Cristo, e come la madre di Cristo beatissima, e santo Giovanni, dilettissimo discepolo, e santo Francesco, erano dipinti a' piè della croce, per dolore mentale crocifissi con Cristo, gli venne desiderio di sapere qual di quelli tre avea avuto maggiore dolore della passione di Cristo, o la madre, la quale l'avea ingenerato, o 'l discepolo, il quale avea dormito sopra il petto suo, o santo Francesco, il quale era con Cristo crocifisso.</p>
<p>	E stando in questo divoto pensiero, gli apparve la vergine Maria, con santo Giovanni evangelista e con santo Francesco vestiti di nobilissimi vestimenti di gloria beata; ma santo Francesco parea vestito di più bella vesta che santo Giovanni. E stando frate Pietro tutto spaventato di questa visione, santo Giovanni il confortò e dìssegli: – Non temere, carissimo frate, imperò che noi siamo venuti a consolarti e a dichiararti del tuo dubbio. Sappi adunque che la madre di Cristo e io, sopra ogni creatura, ci dolemmo della passione di Cristo; ma dopo noi, santo Francesco n'ebbe maggiore dolore che niuno altro, e però tu il vedi in cotanta gloria.</p>
<p>	E frate Pietro il domanda: – Santissimo apostolo di Cristo, perché pare il vestimento di santo Francesco più bello che 'l tuo? – Rispuose santo Giovanni: – La cagione è questa, imperò che quando egli era nel mondo, egli portò indosso più vili vestimenti che io –. E dette queste parole, santo Giovanni diede a frate Pietro uno vestimento glorioso, il quale portava in mano, e dìssegli: – Prendi questo vestimento, il quale io hoe recato per dare a te –. E vogliendo santo Giovanni vestirlo di quel vestimento, frate Pietro, stupefatto, cadde in terra e cominciò a gridare: – Frate Currado, frate Currado carissimo, soccorri tosto, vieni a vedere cose maravigliose –. E in queste parole quella santa visione disparve. Poi, vegnendo frate Currado, sì gli disse ogni cosa per ordine, e ringraziarono Iddio. Amen.</p>
</div1>
<div1>

<head>XLV</head>

<argument><p rend="italic">Come uno frate, essendo fanciullo secolare, fu miracolosamente chiamato da Dio all'Ordine.</p></argument>

<p>	Frate Giovanni dalla Penna, essendo fanciullo secolare nella provincia della Marca, una notte gli apparve uno fanciullo bellissimo e chiamòllo dicendo: – O Giovanni, va a Santo Stefano, ove predica uno de' miei frati, alla cui dottrina credi e alle sue parole attendi, però che io ve l'ho mandato. E fatto ciò, tu hai a fare un grande viaggio, e poi verrai a me –. Di che, costui immantanente si levò suso, e sentì grande mutazione nell'anima sua.</p>
<p>	E andò a Santo Stefano, e trovòvvi una grande moltitudine d'uomini e di donne che stavano per udire la predica. E colui che dovea predicare era uno frate ch'avea nome frate Filippo, il quale era uno de' primi frati ch'erano venuti nella Marca d'Ancona, e ancora pochi luoghi erano presi nella Marca. Monta su, questo frate Filippo, a predicare e predica divotissimamente, non con parole di sapienzia umana, ma in virtù di spirito di Cristo, annunziando il reame di vita eterna.</p>
<p>	E finita la predica, il detto fanciullo se n'andò al detto frate Filippo e dìssegli: – Padre, se vi piacesse di ricevermi all'Ordine, volentieri farei penitenza e servirei il nostro signore Gesù Cristo –. Veggendo frate Filippo e conoscendo nel fanciullo una maravigliosa innocenzia e pronta volontà a servire a Dio, sì gli disse: – Verrai a me cotal dì, a Recanati, e io ti farò ricevere – nel quale luogo si dovea fare capitolo provinciale. Di che il fanciullo, il quale era purissimo, si pensò che quello fosse il viaggio grande che dovea fare secondo la revelazione ch'egli avea avuta, e poi andarsene a paradiso, e così si credeva fare immantanente che fosse ricevuto all'Ordine.</p>
<p>	Andò dunque, e fu ricevuto. E veggendo che il suo pensiero non si adempieva, allora, dicendo il ministro in capitolo che chiunque volesse andare nella provincia di Provenza per lo merito della santa obbedienza, e' gli darebbe volentieri la licenzia, vennegli grande desiderio d'andarvi, pensando nel cuore suo che quello fosse il grande viaggio che dovea fare innanzi ch'egli andasse a paradiso. Ma vergognandosi di dirlo, finalmente, confidandosi di frate Filippo predetto il quale l'avea fatto ricevere all'Ordine, sì lo pregò caramente che gli accattasse quella grazia, d'andare nella provincia di Provenza.</p>
<p>	Allora frate Filippo vide la sua purità e la sua santa intenzione, e sì gli accattò quella licenzia. Onde, frate Giovanni con grande letizia si mosse ad andare, abbiendo questa opinione che, compiuta quella via, e' se n'andrebbe a paradiso. Ma, come piacque a Dio, egli stette nella detta provincia venticinque anni in questa aspettazione e disiderio, vivendo in grandissima onestà e santità ed esemplarità, crescendo sempre in virtù e in grazia di Dio e del popolo, ed era sommamente amato da' frati e da' secolari.</p>
<p>	Standosi un dì frate Giovanni in orazione divotamente, e piangendo e lamentandosi perché il suo desiderio non adempieva, ché 'l suo peregrinaggio di questa vita troppo si prolungava, gli apparve Cristo benedetto, al cui aspetto l'anima sua fu tutta liquefatta. E dìssegli Cristo: – Figliuolo mio frate Giovanni, addomandami ciò che tu vuogli –. Ed elli rispuose: – Signor mio, io non so che addomandare altro che te, imperò ch'io non disidero niuna altra cosa; ma di questo solo ti priego, che tu mi perdoni tutti i miei peccati e dìami grazia ch'io ti veggia un'altra volta quando io n'arò maggiore bisogno –. Disse Cristo: – Esaudita è la tua orazione –. E detto questo si partì, e frate Giovanni rimase tutto consolato e confortato.</p>
<p>	Allora, udendo i frati della Marca la fama della sua santità, feciono tanto col Generale che gli mandò la obbedienza di tornare nella Marca. La quale obbedienzia ricevette lietamente, e sì si mise in cammino, pensando che, compiuta quella via, se ne dovesse andare in cielo secondo la promessa di Cristo. Ma tornato ch'e' fu alla provincia della Marca, vivette in essa anni trenta, e non era conosciuto da niuno suo parente, e ogni dì aspettava la misericordia di Dio che gli adempiesse la promessa. E in questo tempo fece più volte l'ufficio del guardiano con grande discrezione, e Iddio per lui adoperò molti miracoli.</p>
<p>	E tra gli altri doni ch'egli ebbe da Dio, sì ebbe spirito di profezia. Onde una volta andando egli fuori del luogo, uno suo novizio fu combattuto dal demonio e sì forte tentato ch'egli, acconsentendo alla tentazione, diliberò in se medesimo d'uscire dell'Ordine, tosto come frate Giovanni fosse tornato di fuori. La quale tentazione e diliberazione conoscendo frate Giovanni per ispirito di profezia, immantanente ritorna a casa, e chiama a sé il detto novizio, e dice che vuole ch'e' si confessi. Ma, in prima ch'egli si confessasse, sì gli disse e recitò per ordine tutta la sua tentazione secondo che Iddio gli avea rivelato, e conchiuse: – Figliuolo, imperò che tu mi aspettasti e non ti volesti partire sanza la mia benedizione, Iddio t'ha fatto questa grazia, che giammai di questo Ordine tu non uscirai, ma morrai nell'Ordine colla divina grazia –. Allora il detto novizio fu confortato in buona volontà, e rimanendo nell'Ordine diventò un santo frate. E tutte queste cose recitò a me, frate Ugolino, lo stesso frate Giovanni.</p>
<p>	Era il detto frate Giovanni uno uomo allegro e riposato, e rade volte parlava, ed era uomo di grande orazione e divozione, e spezialmente dopo mattutino mai non dormìa né tornava alla sua cella, ma stava in chiesa in orazione insino a dì. E stando egli una notte dopo mattutino in orazione, sì gli apparve l'angelo di Dio e disse: – Frate Giovanni, egli è compiuta la tua via, la quale tu hai tanto tempo aspettata, e però io t'annunzio da parte di Dio che addomandi qualunque grazia tu vogli, che te la farà. E anche t'annunzio che tu elegga qual tu vuogli, o uno dì in purgatorio, o sette dì di pene in questo mondo.</p>
<p>	Eleggendo frate Giovanni i sette dì di pene in questo mondo, subitamente egli infermò di diverse infermità imperò gli prese la febbre forte, e le gotte nelle mani e ne' piedi, il mal del fianco e molti altri mali. Ma quello che peggio gli facea, sì era che uno demonio gli stava sempre dinanzi, e tenea in mano una grande carta scritta di tutti i peccati ch'egli avea mai fatti o pensati, e diceagli: – Per questi peccati che tu hai fatti col pensiero e colla lingua e coll'operazioni, tu se' dannato nel profondo dello 'nferno –. Ed egli non si ricordava di veruno bene ch'egli avesse fatto, né che fosse nell'Ordine né che vi fosse mai stato, ma così si pensava d'essere dannato come il demonio gli diceva.</p>
<p>	Onde, quando egli era domandato come egli stesse, rispondea: – Male, però che io sono dannato –. Veggendo i frati questo, si maravigliarono, e mandarono per uno frate antico che avea nome Matteo da Monte Rubbiano, il quale era uno santo uomo ed era grande amico di questo frate Giovanni. E giunse il detto frate Matteo a costui il settimo dì della sua tribolazione, e salutòllo e domandòllo com'egli stava. Rispuòsegli che stava male, imperò ch'egli era dannato. Allora, disse frate Matteo: – Non ti ricordi tu che tu ti se' molte volte confessato da me, e io t'ho interamente assoluto di tutti i tuoi peccati? non ti ricordi tu, ancora, che tu hai servito a Dio in questo santo Ordine moltissimi anni? appresso, non ti ricordi tu che la misericordia di Dio eccede e avanza tutti e peccati del mondo, e che Cristo benedetto nostro salvatore pagò per noi ricomperare, infinito prezzo? e però abbi buona speranza, che per certo tu se' salvo.</p>
<p>	E in questo dire, però ch'era compiuto il termine della sua purgazione, si partì la tentazione e venne la consolazione. E con grande letizia disse frate Giovanni a frate Matteo: – Imperò che tu se' affaticato e l'ora è tardi, io ti priego che tu ti vada a posare –. E frate Matteo non lo volea lasciare, ma pur finalmente, a grande sua istanzia, si partì da lui e andòssone a posare. E frate Giovanni rimase solo col frate che 'l serviva.</p>
<p>	Ed ecco, Cristo benedetto venne con grandissimo splendore e con grandissima soavità d'odore, secondo ch'e' gli avea promesso d'apparirgli un'altra volta, quando n'avesse maggiore bisogno, e sì lo sanò perfettamente d'ogni infermità. Allora frate Giovanni, colle mani giunte, ringraziandolo che con ottimo fine avea terminato il suo grande viaggio della presente e misera vita, nelle mani di Cristo raccomandò e rendé l'anima sua, passando di questa vita mortale a vita eterna con Cristo benedetto, il quale egli avea così lungo tempo desiderato e aspettato. Ed è riposto, il detto frate Giovanni, nel luogo della Penna di San Giovanni. A laude di Cristo. Amen.</p>
</div1>
<div1>

<head>XLVI</head>

<argument><p rend="italic">D'uno frate che vide l'anima del fratello, ch'era frate, andare in cielo, e però fece riverenzia alle sue reliquie.</p></argument>

<p>	Nella detta provincia della Marca, dopo la morte di santo Francesco, furono due fratelli nell'Ordine: l'uno ebbe nome frate Umile e l'altro frate Pacifico, i quali furono uomini di grande santità e perfezione. E l'uno, cioè frate Umile, stava nel luogo di Soffiano, e ivi si morì; l'altro stava di famiglia in uno altro luogo, assai di lungi più da lui. Come piacque a Dio, frate Pacifico, un dì standosi in orazione in luogo solitario, fu rapito in estasi e vide l'anima del suo fratello, frate Umile, andare in cielo diritta, sanza niuna retardazione o impedimento, la quale allora si partiva del corpo.</p>
<p>	Addivenne poi che dopo molti anni questo frate Pacifico che rimase, fu posto di famiglia nel detto luogo di Soffiano, dove il suo fratello era morto. In quello tempo i frati, a petizione de' signori di Brunforte, mutarono il detto luogo in un altro, di che, tra l'altre cose, eglino traslatòrono le reliquie de' santi frati ch'erano morti in quel luogo. E venendo alla sepoltura di frate Umile, il suo fratello frate Pacifico si prendé l'ossa sue e sì le lavò con buono vino e poi le rinvolse in una tovaglia bianca, e con grande riverenzia e divozione le baciava, e piangeva.</p>
<p>	Di che gli altri frati si maravigliavano e non aveano buono esemplo di lui, imperò ch'essendo egli uomo di grande santità, parea che per amore sensuale e secolare egli piagnesse il suo fratello, e che più divozione e' mostrasse alle sue reliquie che a quelle degli altri frati, ch'erano stati di non minore santità che frate Umile, ed erano degne di riverenzia così bene come le sue.</p>
<p>	Conoscendo frate Pacifico la sinistra immaginazione de' frati, soddisfece loro umilemente e disse: – Frati miei carissimi, non vi maravigliate perché all'ossa del mio fratello i' ho fatto quello che non ho fatto all'altre, imperò che, benedetto sia Iddio che lo sa, non m'ha tratto, come credete, amore carnale, ma per tanto ho fatto così, imperò che, quando il mio fratello passò di questa vita, orando io in luogo diserto e rimoto da lui, vidi l'anima sua per diritta via salire in cielo, e però io sono certo che le sue ossa sono sante e debbono essere in paradiso. E se Iddio m'avesse conceduta tanta certezza degli altri frati, quella medesima riverenzia arei fatta all'ossa loro –. Per la qual cosa, veggendo i frati la sua divota e santa intenzione, furono di lui bene edificati; e lodarono Iddio, il quale fa così maravigliose cose a' santi suoi. A laude di Cristo. Amen.</p>
</div1>
<div1>

<head>XLVII</head>

<argument><p rend="italic">Come uno frate essendo infermo a morte, venne la vergine Maria con tre bossoli di lattovaro e sanòllo.</p></argument>

<p>	Nel sopraddetto luogo di Soffiano, fu anticamente uno frate minore di sì grande santità e grazia che tutto pareva divino, e spesse volte era ratto in Dio. Standosi questo frate alcuna volta tutto assorto in Dio ed elevato, però che avea notabilemente la grazia della contemplazione, venivano a lui uccelli di diverse maniere, e dimesticamente si riposavano sopra il capo e sopra le sue spalle e in sulle braccia e in sulle mani, e cantavano maravigliosamente.</p>
<p>	Era costui molto solitario, e rade volte parlava; ma quando era domandato di cosa veruna, rispondeva sì graziosamente e sì saviamente, che pareva piuttosto angelo che uomo. Ed era di grandissima orazione e contemplazione, e i frati l'aveano in grande riverenzia. Compiendo questo frate il corso della sua virtuosa vita secondo la divina disposizione, infermò a morte in tanto che niuna cosa potea prendere. E con questo, non volea ricevere niuna medicina carnale, ma tutta la sua confidanza era nel medico celestiale, Gesù Cristo benedetto, e nella sua benedetta madre, dalla quale egli meritò per la divina clemenzia d'essere misericordievolemente visitato e consolato.</p>
<p>	Onde, standosi egli una volta in sul letto e disponendosi alla morte con tutto il cuore e con grandissima divozione, gli apparve la gloriosa e beatissima madre di Gesù Cristo, vergine Maria, con grandissima moltitudine d'angeli e di sante vergini, e con maraviglioso splendore, e appressòssi al letto suo. Ond'egli, ragguardandola, présene grandissimo conforto e allegrezza quanto all'anima e quanto al corpo, e cominciòlla a pregare umilemente ch'ella prieghi il suo Figliuolo diletto, che per li suoi meriti il tragga della prigione della misera carne.</p>
<p>	E perseverando in questo priego con molte lagrime, la vergine Maria gli rispuose chiamandolo per nome, e disse: – Non dubitare, figliuolo, imperò ch'egli è esaudito il tuo priego, e io sono venuta per confortarti un poco, innanzi che tu ti parta di questa vita –. Erano allato alla vergine Maria tre sante vergini, le quali portavano in mano tre bossoli di lattovaro, di smisurato odore e soavità. Allora la vergine Maria gloriosa prese e aperse uno di quegli bossoli, e tutta la casa fu ripiena d'odore; e prendendo di quello lattovaro con uno cucchiaio, lo diede allo 'nfermo. Il quale, sì tosto com'egli l'ebbe assaggiato, sentì sì grande conforto e tanta dolcezza, che l'anima sua non parea che potesse stare nel corpo.</p>
<p>	Onde cominciò a dire: – Non più, o suavissima madre di Gesù Cristo, vergine Maria benedetta, salvatrice dell'umana generazione, non più, o medica benedetta, non più, che io non posso sostenere tanta soavità –. Ma la pietosa e benigna madre pur porgeva spesso di quello lattovaro allo 'nfermo, e facèndolne prendere vuotò tutto il bossolo. Poi, votato il primo bossolo, la vergine Maria beata prende il bossolo secondo e méttevi il cucchiaio per dargliene. Di che costui dolcemente si rammaricava: – O bellissima madre di Dio, se l'anima mia quasi è tutta liquefatta per l'odore e soavità del primo lattovaro, come potrò io sostenere il secondo? io ti priego, benedetta sopra tutti i santi e sopra tutti gli angeli, che tu non me ne voglia più dare –. Rispuose la nostra Donna: – Assaggia, figliuolo, pure un poco di questo secondo bossolo –. E dandogliene un poco, disse: – Oggimai, figliuolo, tu n'hai tanto che ti può bastare. Confòrtati, figliuolo, imperò che tosto verrò per te, e meneròtti al reame del mio figliuolo, il quale tu hai sempre mai cercato e disiderato.</p>
<p>	E detto questo, scommiatandosi da lui, si partì; ed egli rimase sì confortato e consolato per la dolcezza di quel confetto, che per più dì sopravvivette sazio e forte, sanza cibo nessuno corporale. E dopo alquanti dì, allegramente parlando co' frati, con grande letizia e gaudio passò di questa vita misera a vita beata. A laude di Dio. Amen.</p>
</div1>
<div1>

<head>XLVIII</head>

<argument><p rend="italic">Come uno frate stette tre dì ratto, e fugli dimostrato tutto lo stato della Regola e ciò che in essa dovea addivenire.</p></argument>

<p>	Frate Iacopo dalla Massa, al quale Iddio aperse l'uscio de' suoi secreti e dièdegli perfetta scienzia e intelligenzia della divina Scrittura e delle cose future, fu di tanta santità che frate Egidio d'Ascesi, e frate Marco da Montino, e frate Ginepro, e frate Lucido, dìssono di lui che non ne conoscevano niuno nel mondo maggiore appo Dio. Questo frate Iacopo io ebbi grande desiderio di vedere, imperò che pregando io frate Giovanni, compagno di frate Egidio, che mi dichiarasse certe cose di spirito, egli mi disse: – Se tu vuogli essere bene informato nella vita spirituale, procaccia di parlare con frate Iacopo dalla Massa, imperò che frate Egidio desiderava d'essere alluminato da lui, e alle sue parole non si può aggiugnere né scemare, imperò che la mente sua è passata a' segreti celestiali, e le parole sue sono parole dello Spirito Santo, e non è uomo sopra la terra cui io desideri tanto di vedere.</p>
<p>	Questo frate Iacopo, nel principio del ministerio di frate Giovanni di Parma, orando una volta fu rapito in Dio e stette tre dì in questo ratto, in estasi, sospeso da ogni sentimento corporale, e stette sì insensibile che i frati dubitavano che fosse morto. E in questo ratto gli fu rivelato da Dio, ciò che dovea essere e addivenire intorno alla nostra Religione. Per la qual cosa quando io l'udì', mi crebbe il disiderio di vederlo e di parlare con lui.</p>
<p>	E quando piacque a Dio ch'io ebbi l'agio di parlargli, io il pregai in questo modo: – Se vero è quello ch'i' ho udito di te, io ti priego che tu non mel tenga celato. I' ho udito che, quando tu stesti tre dì quasi morto, tra l'altre cose Iddio ti rivelò ciò che dovea addivenire in questa nostra Religione; e questo hae detto frate Matteo, ministro della Marca, al quale tu lo rivelasti per obbedienzia –. Allora frate Iacopo, con grande umilità, gli concedette che quello che dicea frate Matteo era vero.</p>
<p>	E il dire suo era questo:</p>
<p>	– Io so frate al quale Iddio ha rivelato tutto quello che addiverrà nella nostra Religione, imperò che frate Iacopo della Massa m'ha manifestato e detto che, dopo molte cose le quali Iddio gli rivelò dello stato della Chiesa militante, egli vide in visione uno àrbore bello e molto grande, la cui radice era d'oro, i frutti suoi erano uomini, e tutti erano frati minori.</p>
<p>	I rami suoi principali erano distinti secondo il numero delle provincie dell'Ordine, e ciascuno ramo avea tanti frati quanti n'erano nella provincia, importata per quel ramo. E allora seppe il numero di tutti i frati dell'Ordine e di ciascuna provincia, e anche i nomi loro, e la età e le condizioni, e gli uffici e gradi e dignità e grazie, e le colpe di tutti. E vide frate Giovanni da Parma nel più alto luogo del ramo di mezzo di questo àrbore; e nelle vette de' rami ch'erano d'intorno a questo ramo di mezzo, stavano i ministri di tutte le provincie. E dopo questo, vide Cristo sedere in su uno trono grandissimo e candidissimo, il quale Cristo chiamava santo Francesco e dàvagli uno calice pieno di spirito di vita, e mandàvalo dicendo: «Va e visita i frati tuoi, e dà loro bere di questo calice dello spirito della vita, imperò che lo spirito di Satanasso si leverà contro di loro e percoteràgli, e molti di loro caderanno e non si leveranno». E diede Cristo a santo Francesco due angeli che l'accompagnàssono.</p>
<p>	E allora venne santo Francesco a porgere il calice della vita a' frati suoi, e cominciò a porgerlo a frate Giovanni, il quale, prendendolo, il bevé tutto quanto in fretta e divotamente, e subitamente diventò tutto luminoso come il sole. E dopo lui seguentemente santo Francesco il porgeva a tutti gli altri, e pochi v'erano di quegli, che con debita riverenzia e divozione il prendevano e beveano tutto.</p>
<p>	Quegli che 'l prendevano divotamente e bevéanlo tutto, di subito diventavano splendenti come il sole, e quegli che tutto il versavano, e non lo prendevano con divozione, diventavano neri e oscuri e isformati, e orribili a vedere; quegli che parte ne beveano e parte ne versavano, diventavano parte luminosi e parte tenebrosi, e più e meno secondo la misura del bere e del versare. Ma sopra tutti gli altri il sopraddetto frate Giovanni era risplendiente, il quale più compiutamente avea bevuto il calice della vita, per lo quale egli avea profondamente contemplato l'abisso della infinita luce divina, e in esso avea intesa la avversità e la tempesta la quale si dovea levare contro al detto àrbore, e crollare e muovere i suoi rami.</p>
<p>	Per la qual cosa, il detto frate Giovanni si partì della cima del ramo nel quale egli era e, discendendo di sotto a tutti e rami, si nascose in sul sodo dello stipite dell'àrbore, e stava tutto pensoso. E frate Bonaventura, il quale avea parte preso del calice e parte n'avea versato, salì in su quello ramo e in quello luogo onde era disceso frate Giovanni. E stando nel detto luogo, gli diventòrono l'unghie delle mani, unghie di ferro aguzzate e taglienti come rasoi, di che egli si mosse di quello luogo dov'egli era salito, e con èmpito e furore volea gittarsi contro a frate Giovanni per nuocergli.</p>
<p>	Ma frate Giovanni, veggendo questo, gridò forte, e raccomandossi a Cristo il quale sedea nel trono; e Cristo al grido suo chiamò santo Francesco, e diègli una pietra focaia tagliente, e dissegli: «Va con questa pietra e taglia l'unghie di frate Bonaventura, colle quali vuole graffiare frate Giovanni, sì che nol possa nuocere». Allora santo Francesco venne, e fece come Cristo gli avea comandato.</p>
<p>	Fatto questo, venne una tempesta di vento e percosse nell'àrbore sì forte, che i frati cadeano a terra. E prima ne cadeano quegli che aveano versato tutto il calice dello spirito della vita, ed erano portati da' demoni in luogo tenebroso e penoso. Ma frate Giovanni, insieme cogli altri che aveano bevuto tutto il calice, furono traslatati dagli angeli in luogo di vita, e di lume eterno e di splendore beato. E intendeva e discerneva, il detto frate Iacopo che vedea la visione, particularmente e distintamente ciò che vedea, quanto a' nomi e condizioni e stati di ciascuno, chiaramente. E tanto bastò quella tempesta contro all'àrbore, ched e' cadde, e 'l vento se nel portò. E poi, immantanente che cessò la tempesta, della radice di questo àrbore, ch'era d'oro, uscì un altro àrbore tutto d'oro, lo quale produsse foglie e fiori e frutti orati –. Del quale àrbore e della sua dilatazione, profondità, bellezza e odore e virtù, è meglio tacere che dire al presente. A laude di Cristo. Amen.</p>
</div1>
<div1>

<head>XLIX</head>

<argument><p rend="italic">Trattasi qui del venerabile frate Giovanni della Vernia, e delle molte grazie che avea da Dio.</p></argument>

<p>	Tra gli altri savi e santi frati e figliuoli di santo Francesco, i quali secondo che dice Salomone sono la gloria del padre, fu a' nostri tempi nella provincia della Marca detta, il venerabile e santo frate Giovanni da Fermo. Il quale, per lo grande tempo che dimorò nel santo luogo della Vernia, e ivi passò di questa vita, si chiamava pure frate Giovanni della Vernia, imperò che fu uomo di singulare vita e di grande santità.</p>
<p>	Questo frate Giovanni, essendo fanciullo secolare, desiderava con tutto il cuore la via della penitenzia la quale mantiene la mondizia del corpo e dell'anima. Onde, essendo ben piccolo fanciullo, sì cominciò a portare il coretto delle maglie e il cerchio del ferro alla carne, e a fare grande astinenzia; e spezialmente quando dimorava co' canonici di santo Pietro di Fermo, i quali vivevano splendidamente, egli fuggiva le delizie corporali e macerava il corpo suo con grande rigidità d'astinenzia. Ma abbiendo in ciò i compagni suoi molto contrari, i quali gli spogliavano il coretto e la sua astinenzia in diversi modi impedivano, egli spirato da Dio pensò di lasciare il mondo co' suoi amatori, e offerere sé tutto nelle braccia del Crocifisso, con l'abito del crocifisso santo Francesco, e così fece.</p>
<p>	Essendo dunque ricevuto all'Ordine così fanciullo, e commesso alla cura del maestro de' novizi, diventò sì spirituale e divoto, che alcuna volta, udendo il suo maestro parlare di Dio, il cuore suo si struggea come la cera presso al fuoco; e con sì grande soavità di grazia si riscaldava in amore divino, ch'egli, non potendo stare fermo e sostenere tanta soavità, si levava e, come ebro di spirito, discorreva ora per l'orto, ora per la selva, ora per la chiesa, secondo che la fiamma e lo impeto dello spirito il sospigneva. Poi, in processo di tempo, la divina grazia continuamente fece questo angelico uomo crescere di virtù in virtù e in doni celestiali e divine elevazioni e ratti, in tanto che alcuna volta la mente sua era levata agli splendori de' cherubini, alcuna volta agli ardori de' serafini, alcuna volta a' gaudi de' beati, alcuna volta ad amorosi ed eccessivi abbracciamenti di Cristo, non solamente per gusti spirituali dentro, ma eziandio per espressi segni di fuori e gusti corporali.</p>
<p>	E singularmente per eccessivo modo una volta accese il suo cuore la fiamma del divino amore, e durò in lui questa fiamma ben tre anni. Nel qual tempo, egli ricevea maravigliose consolazioni divine e illuminazioni, contemplazioni e ratti e visitazioni divine, e spesse volte era rapito in Dio; e brievemente, nel detto tempo egli parea tutto affocato ed inceso dall'amore di Cristo. E questo fu in sul monte santo della Vernia. Ma imperò che Iddio ha singular cura de' suoi figliuoli, dando loro, secondo diversi tempi, ora consolazione ora tribolazione, ora prosperità ora avversità, sì come e' vede ch'è bisogno loro per mantenergli in umilità ovvero per accendere più il loro desiderio alle cose celestiali, piacque alla divina bontà, dopo i tre anni, sottrarre dal detto frate Giovanni questo raggio e questa fiamma del divino amore, e privòllo d'ogni consolazione spirituale.</p>
<p>	Di che, frate Giovanni rimase sanza lume e sanza amore di Dio, e tutto sconsolato e afflitto e addolorato. Per la qual cosa, egli così angoscioso se n'andava per la selva, discorrendo in qua e in là, chiamando con voci e con pianti e con sospiri il diletto sposo dell'anima sua, il quale s'era nascoso e partito da lui, e sanza la cui presenza l'anima sua non trovava requie né riposo.</p>
<p>	Ma in niuno luogo e in veruno modo e' poteva trovare il dolce Gesù, né rabbattersi a quegli suavissimi gusti spirituali dell'amor di Cristo, com'era usato. E durògli questa cotal tribulazione per molti dì, ne' quali egli perseverò in continuo piangere e sospirare, e in pregare Iddio che gli rendesse per sua pietà il diletto sposo dell'anima sua. Alla perfine, quando piacque a Dio d'avere provato assai la sua pazienzia e acceso il suo desiderio, un dì che frate Giovanni s'andava per la detta selva così afflitto e tribolato, e per lassezza si pose a sedere accostandosi a uno faggio, e stava con la faccia tutta bagnata di lagrime e guardando inverso il cielo, ecco, subitamente apparve Gesù Cristo appresso a lui, nel viottolo donde esso frate Giovanni era venuto; ma non dicea nulla.</p>
<p>	Veggendolo frate Giovanni, e riconoscendolo bene ch'egli era Cristo, subitamente gli si gittò a' piedi, e con ismisurato pianto il pregava umilissimamente, e dicea: – Soccorrimi, Signor mio, imperò che sanza te, salvator mio dolcissimo, io sto in tenebre e in pianto; sanza te, agnello mansuetissimo, i' sto in angoscie e in pene e in paura; sanza te, Figliuolo di Dio altissimo, sto in confusione e in vergogna; sanza te io sono spogliato d'ogni bene e accecato, imperò che tu se' Gesù, vera luce dell'anime; sanza te, io sono perduto e dannato, imperò che tu se' vita dell'anime e vita delle vite; sanza te, io sono sterile e arido, però che tu se' fonte d'ogni dono e d'ogni grazia; sanza te, io sono al tutto sconsolato, imperò che tu se' Gesù, nostra redenzione, amore e desiderio, pane confortativo e vino che rallegri i cori degli angeli e' cuori di tutti i santi. Illumina me, maestro graziosissimo e pastore piatosissimo, imperò ch'io sono tua pecorella, benché indegna.</p>
<p>	Ma imperciò che il desiderio de' santi uomini, il quale Iddio indugia a esaudire, sì gli accende a maggiore amore e merito, Cristo benedetto sì si parte sanza esaudirlo e sanza dirgli niente, e vàssene per lo detto viottolo. Allora, frate Giovanni si leva su e còrregli dietro, e da capo gli si gitta a' piedi e con una santa importunità sì lo ritiene, e con divozione e lagrime il priega, e dice: – O Gesù dolcissimo, abbi misericordia di me tribolato, esaudiscimi per la moltitudine della tua misericordia e per la verità della tua salute, e rendimi la letizia della faccia tua e del tuo piatoso sguardo, imperò che della tua misericordia è piena tutta la terra.</p>
<p>	E Cristo ancora si parte, e non gli parla niente e non gli dà consolazione, e fa a modo come la madre al fanciullo quando gli fa bramare la poppa; e fàsselo venire dietro piangendo, a ciò ch'egli la prenda poi più volentieri. Di che frate Giovanni ancora con maggiore fervore e desiderio séguita Cristo, e giunto ch'e' fu a lui, Cristo benedetto si rivolge inverso lui, e ragguarda col viso allegro e grazioso, e aprendo le sue santissime e misericordiose braccia sì lo abbracciò dolcissimamente.</p>
<p>	E in quello aprire delle braccia, frate Giovanni vide uscire del santissimo petto del Salvatore raggi di luce maravigliosi i quali illuminarono tutta la selva, ed eziandio in lui l'anima e 'l corpo. Allora frate Giovanni s'inginocchiò a' piè di Cristo, e Gesù benedetto, a modo che alla Maddalena, gli porse benignamente a baciare il piè, e frate Giovanni, prendendol con somma reverenzia, il bagnò di tante lagrime che veramente egli parea un'altra Maddalena, e dicea divotamente: – Io ti priego, Signor mio, che tu non ragguardi a' miei peccati; ma per la tua santissima passione e per la sparsione del tuo prezioso sangue, risuscita l'anima mia nella grazia del tuo amore, con ciò sia cosa che questo sia il tuo comandamento, che noi t'amiamo con tutto il cuore e con tutto l'affetto, il quale comandamento niuno può adempiere sanza il tuo aiuto. Aiutami, dunque, amantissimo Figliuolo di Dio, sì che io t'ami con tutto il mio cuore e con tutte le mie forze –. E stando così frate Giovanni in questo parlare a' piedi di Gesù Cristo, fu da lui esaudito: e riebbe da lui la prima grazia, cioè della fiamma del divino amore, e tutto si sentì rinnovato e consolato.</p>
<p>	E conoscendo il dono della divina grazia essere ritornato a lui, cominciò a ringraziare Cristo benedetto e a baciare divotamente i suoi piedi. E poi, rizzandosi per riguardare il Salvatore in faccia, Cristo gli distese e porse le sue mani santissime a baciare. E baciate che frate Giovanni l'ebbe, sì si accostò e appressò al petto di Gesù, e abbracciòllo, e baciò il suo sacratissimo petto, e Cristo similmente abbracciò e baciò lui. E in questo abbracciare e baciare frate Giovanni sentì tanto odore divino che, se tutte le spezie e tutte l'odorifere cose del mondo fossono sute ragunate insieme, sarèbbono parute uno puzzo a comparazione di quello odore. E in esso fu allora frate Giovanni tutto rapito e consolato e illuminato.</p>
<p>	E durògli quello odore nell'anima sua molti mesi, e d'allora innanzi della sua bocca, abbeverata alla fonte della divina sapienzia nel sacrato petto del Salvatore, uscivano parole maravigliose e celestiali, le quali mutavano i cuori di chi l'udivano, e facevano grande frutto all'anime; e nel viottolo della selva nel quale stèttono i benedetti piedi di Cristo, e per buono spazio d'intorno, sentiva frate Giovanni quello odore e vedea quello splendore, sempre quando andava ivi, a grande tempo poi.</p>
<p>	Ritornando in sé frate Giovanni dopo questo ratto e disparendo la presenzia corporale di Cristo, egli rimase sì illuminato nell'anima nell'abisso della sua divinità che, benché non fosse uomo litterato per umano studio, niente di meno egli maravigliosamente solveva e dichiarava le quistioni sottilissime e alte della Trinità divina e gli profondi misteri della santa Scrittura. E molte volte, poi, parlando dinanzi al papa e a' cardinali e dinanzi a re e a baroni e maestri e dottori, tutti gli mettea in grande stupore per l'alte parole e profonde sentenzie ch'e' dicea. A laude di Gesù Cristo. Amen.</p>
</div1>
<div1>

<head>L</head>

<argument><p rend="italic">Come frate Giovanni, dicendo la messa per l'anime del purgatorio con tanto affetto, da Dio gli fu dimostrato che molte anime n'andavano a paradiso per quella messa.</p></argument>

<p>	Dicendo una volta il detto frate Giovanni la messa, il dì dopo Ognissanti, per tutte l'anime de' morti, secondo che la Chiesa hae ordinato, offerse con tanto affetto di carità e con tanta pietà di compassione,, quello altissimo sacramento, il quale per la sua efficacia l'anime de' morti desiderano sopra tutti gli altri beni che per loro si possono fare, ch'egli parea che tutto si struggessi per dolcezza di pietà e di carità fraterna.</p>
<p>	Per la qual cosa, in quella messa levando divotamente il corpo di Cristo, offerendo a Dio Padre e pregandolo che, per amore del suo benedetto Figliuolo Gesù Cristo, il quale per ricomperare l'anime era penduto in sulla croce, gli dovessi piacere di liberare dalle pene del purgatorio l'anime de' morti da lui create e ricomperate, immantanente e' vide quasi infinite anime uscire del purgatorio, a modo che faville di fuoco innumerabili che uscìssono d'una fornace accesa, e vìdele salire in cielo per li meriti della passione di Cristo, il quale è ogni dì offerto per li vivi e per li morti in quella sacratissima ostia, degna d'essere adorata <hi rend="italic">in saecula saeculorum. Amen</hi>.</p>
</div1>
<div1>

<head>LI</head>

<argument><p rend="italic">Come frate Giovanni, orando per uno frate infermo, fugli revelato che dovea morire e andarne in cielo, ed egli gliel'annunziò.</p></argument>

<p>	Al tempo che frate Iacopo da Fallerone, uomo di grande santità, era infermo gravemente nel luogo di Moliano della custodia di Fermo, frate Giovanni detto della Vernia, il quale dimorava allora nel luogo della Massa, udendo della sua infermità, imperò che l'amava come suo caro padre, si puose in orazione per lui, pregando Iddio divotamente con orazione mentale che al detto frate Iacopo rendesse sanità del corpo, se fusse il meglio dell'anima.</p>
<p>	E stando in questa divota orazione, fu rapito in estasi; e vide in aria un grande esercito di molti angeli e santi stare sopra la cella sua, ch'era nella selva, con tanto splendore che tutta la contrada d'intorno n'era illuminata.</p>
<p>	E tra questi angeli vide questo frate Iacopo infermo, per cui egli pregava, stare in vestimenti candidi, tutto risplendiente. Vide ancora fra loro il beato padre santo Francesco, adornato delle sacrate stimmate di Cristo e di molta gloria. E vìdevi ancora e ricognòbbevi frate Lucido santo, e frate Matteo antico da Monte Rubbiano, e più altri frati, li quali non avea mai veduti né conosciuti in questa vita.</p>
<p>	E ragguardando così frate Giovanni con grande diletto quella beata schiera di santi, sì gli fu rivelato di certo la salvazione dell'anima del detto frate infermo, e che di quella infermità dovea morire; ma non così di subito dopo la morte dovea andare a paradiso, però che convenìa un po' purgarsi in purgatorio. Della quale revelazione frate Giovanni avea tanta allegrezza per la salute dell'anima, che della morte del corpo non si dolea niente, ma con grande dolcezza di spirito il chiamava tra se medesimo, dicendo: «Frate Iacopo, mio dolce padre, frate Iacopo, mio dolce fratello, frate Iacopo, fedelissimo servo di Dio, frate Iacopo, compagno degli angeli e consorto de' beati».</p>
<p>	Così in questa certezza e gaudio ritornò in sé, e incontanente si partì del luogo, e andò a visitare il detto frate Iacopo a Moliano. E trovandolo sì aggravato che appena potea parlare, sì gli annunziò la morte del corpo e la salute e la gloria dell'anima, secondo la certezza che n'avea per la divina revelazione. Di che, frate Iacopo, tutto rallegrato nell'anima e nella faccia, lo ricevette con grande letizia e con giocondo riso, ringraziandolo delle buone novelle che gli portava, e raccomandandosi a lui divotamente.</p>
<p>	Allora frate Giovanni il pregò caramente che dopo la morte sua dovesse tornare a lui e a parlargli del suo stato, e frate Iacopo gliele impromise, se piacesse a Dio. E dette queste parole, appressandosi l'ora del suo passamento, frate Iacopo cominciò a dire divotamente quel verso del salmo: «In pace, in vita eterna m'addormenterò e riposerò». E detto questo verso, con gioconda e lieta faccia passò di questa vita.</p>
<p>	E poi ch'e' fu seppellito, frate Giovanni si tornò al luogo della Massa e, aspettava la impromessa di frate Iacopo che tornasse a lui el dì ch'avea detto. Ma il detto dì, orando egli, gli apparve Cristo con grande compagnia d'angeli e santi, tra' quali non era frate Iacopo; onde frate Giovanni, maravigliandosi molto, lo raccomandò a Cristo divotamente. Poi il dì seguente, orando frate Giovanni nella selva, gli apparve frate Iacopo accompagnato dagli angeli, tutto glorioso e lieto. E dìssegli frate Giovanni: – O padre, perché non tornasti a me il dì che tu mi promettesti? – Rispuose frate Iacopo: – Perch'io avea bisogno d'alcuna purgazione; ma in quella medesima ora che Cristo t'apparve, e tu mi gli raccomandasti, Cristo ti esaudì e me liberò d'ogni pena. E allora io apparì' a frate Iacopo della Massa, laico santo, il quale serviva a messa, e vide l'ostia consecrata, quando il prete la levò, convertita e mutata in forma d'uno bellissimo fanciullo vivo. E dìssigli: «Oggi con quello fanciullo me ne vo io al reame di vita eterna, al quale niuno può andare sanza lui» –. E dette queste parole, frate Iacopo disparì, e andòssene in cielo con tutta quella beata compagnia degli angeli, e frate Giovanni rimase molto consolato.</p>
<p>	Morì, il detto frate Iacopo da Fallerone, la vigilia di santo Iacopo apostolo, del mese di luglio, nel sopraddetto luogo di Moliano; nel quale per gli suoi meriti la divina bontà adoperò, dopo la sua morte, molti miracoli. A laude di Cristo. Amen.</p>
</div1>
<div1>

<head>LII</head>

<argument><p rend="italic">Come frate Giovanni della Vernia fu ratto in Dio, e del mirabile conoscimento che di ciò gli rimase nell'anima.</p></argument>

<p>	Il sopraddetto frate Giovanni della Vernia, imperò che perfettamente avea annegato ogni diletto e consolazione mondana e temporale, e in Dio avea posto tutto il suo diletto e tutta la sua speranza, la divina bontà gli donava maravigliose consolazioni e revelazioni, spezialmente nelle solennità di Cristo.</p>
<p>	Onde, appressandosi una volta la solennità della natività di Cristo, nella quale egli aspettava di certo consolazione da Dio della dolce umanità di Gesù, lo Spirito Santo gli mise nell'anima sua sì grande ed eccessivo amore e fervore della carità di Cristo, per la quale egli s'era umiliato a prendere la nostra umanità, che veramente gli pareva che l'anima gli fosse tratta del corpo e ch'ella ardesse come una fornace.</p>
<p>	Il quale ardore non potendo soffrire, s'angosciava e struggeva tutto quanto, e gridava ad alta voce, imperò che per lo impeto dello Spirito Santo e per lo troppo fervore dello amore egli non si potea contenere del gridare. E in quella ora che quello smisurato fervore gli veniva, sì gli veniva con esso sì forte e certa la speranza della sua salute, che punto del mondo non credea, se allora e' fosse morto, dover passare per le pene del purgatorio. E questo amore gli durò bene uno mezzo anno, benché quello eccessivo fervore non avesse così di contìnovo, ma venivagli certe ore del dì. E in questo tempo e poi, ricevette maravigliose e molte visitazioni e consolazioni da Dio, e più volte fu ratto in Dio, sì come vide quel frate il quale da prima scrisse queste cose.</p>
<p>	Tra le quali e' fu una notte sì elevato e rapito in Dio, ch'egli vide in lui creatore tutte le cose create, e celestiali e terrene, e tutte le loro perfezioni e gradi e ordini distinti. E allora cognobbe chiaramente come ogni cosa creata ripresentava il suo criatore, e come Iddio è sopra e dentro e di fuori e allato a tutte le cose create. Appresso, cognobbe uno Iddio in tre Persone, e tre Persone in uno Iddio, e la infinita carità la quale fece il figliuolo di Dio incarnare per la obbedienza del Padre. E finalmente cognobbe in quella visione come nulla altra via era per la quale l'anima possa andare a Dio e avere vita eterna, se non per Cristo benedetto, il quale è via, verità e vita dell'anima. Amen.</p>
</div1>
<div1>

<head>LIII</head>

<argument><p rend="italic">Come frate Giovanni stette, ed ebbe uno mirabile fervore, e fu ratto sopra il corpo di Cristo.</p></argument>

<p>	Al detto frate Giovanni, nel sopraddetto luogo di Moliano, secondo che recitarono i frati che v'erano presenti, addivenne una volta questo mirabile caso, che la prima notte dopo l'ottava di santo Lorenzo e infra l'ottava della Assunzione della nostra Donna, avendo detto il mattutino in chiesa con gli altri frati, e sopravvegnendo in lui l'unzione della divina grazia, egli se n'andò nell'orto a contemplare la passione di Cristo e disporsi con tutta la sua divozione a celebrare la messa, la quale la mattina gli toccava a cantare.</p>
<p>	E stando in contemplazione delle parole della consacrazione del corpo di Cristo, cioè <hi rend="italic">Hoc est corpus meum</hi>, e considerando la infinita carità di Cristo, per la quale ci volle non solamente ricomperare col suo sangue prezioso, ma eziandio lasciarci per cibo dell'anime nostre il suo corpo e sangue dignissimo, gli cominciò a crescere in tanto fervore e in tanta soavità l'amor del dolce Gesù, che già non potea più sostenere l'anima sua tanta dolcezza; ma gridava forte, e, come ebbro di spirito, tra se medesimo non ristava di dire: <hi rend="italic">Hoc est corpus meum</hi>, però che, dicendo queste parole, gli pareva vedere Cristo benedetto colla vergine Maria e con moltitudine d'angeli. E in questo dire era illuminato dallo Spirito Santo di tutti i profondi e alti misteri di quello altissimo sacramento.</p>
<p>	E fatta che fu l'aurora, egli entrò in chiesa in quello fervore di spirito e con quella ansietà e con quello dire, non credendo essere udito né veduto da persona; ma in coro era alcuno frate in orazione, il quale vedea e udìa tutto. E non potendo in quel fervore contenersi per l'abbondanza della divina grazia, gridava ad alta voce. E tanto stette in questo modo, che fu ora della messa; onde egli s'andò a parare, e andò all'altare.</p>
<p>	E cominciando la messa, quanto più procedea oltre, tanto più gli crescea l'amore di Cristo e quello fervore della divozione, col quale gli era dato uno sentimento di Dio ineffabile, il quale egli medesimo non sapea né potea espriemere con lingua. Di che, temendo egli che quello fervore e sentimento di Dio non crescesse tanto che gli convenisse lasciare la messa, e' fu in grande perplessità, e non sapea qual parte si prendere, o di procedere oltre nella messa, o di aspettare.</p>
<p>	Ma imperò che altre volte gli era addivenuto simile caso, e 'l Signore avea sì temperato quel fervore, che non gli era convenuto lasciare la messa, confidandosi di potere così fare questa volta, con grande timore si mise a procedere oltre nella messa. E pervenendo infino al prefazio della nostra Donna, gli cominciò tanto a crescere la divina illuminazione e la graziosa soavità dello amore di Dio, che, vegnendo al <hi rend="italic">Qui pridie</hi>, appena potea sostenere tanta suavità e dolcezza.</p>
<p>	Finalmente, giugnendo all'atto della consecrazione, e dicendo sopra l'ostia le parole della consecrazione, detto la metà delle parole, cioè: <hi rend="italic">Hoc est</hi>, per veruno modo potea procedere più oltre, ma pure repeteva queste medesime parole: <hi rend="italic">Hoc est</hi>. E la cagione perché egli non potea procedere più oltre, si era perch'egli sentiva e vedeva la presenzia di Cristo, con moltitudine d'angeli, la cui maestà egli non poteva sofferire. E vedea che Cristo non entrava nella ostia, ovvero che l'ostia non si transustanziava nel corpo di Cristo, s'egli non proferiva l'altra metà delle parole cioè: <hi rend="italic">corpus meum</hi>. Di che, stando egli in questa ansietà e non procedendo più oltre, il guardiano e gli altri frati, ed eziandio molti secolari ch'erano in chiesa a udire la messa, s'appressarono all'altare, e stavano spaventati a considerare gli atti di frate Giovanni, e molti di loro piangevano per divozione.</p>
<p>	Alla perfine, dopo grande spazio, quando piacque a Dio, frate Giovanni profferì: <hi rend="italic">corpus meum</hi> ad alta voce. E di subito la forma del pane isvanì nell'ostia, e apparve Gesù Cristo benedetto, incarnato e glorificato, e dimostrògli l'umiltà e carità, la quale il fece incarnare della vergine Maria, e la quale il fa ogni dì venire nelle mani del sacerdote quando consacra l'ostia. Per la qual cosa, egli fu ancora più elevato in dolcezza di contemplazione. Onde, levato ch'egli ebbe l'ostia e il calice consecrato, egli fu rapito fuor di se medesimo; ed essendo l'anima sospesa dai sentimenti corporali, il corpo suo cadde in dietro, e se non ch'e' fu sostenuto dal guardiano il quale gli stava dietro, cadeva supino in terra.</p>
<p>	Di che, accorrendovi i frati e' secolari ch'erano in chiesa, uomini e donne, egli ne fu portato in sagrestia come morto, imperò che 'l corpo suo era raffreddato come corpo d'uomo morto, e le dita delle mani erano rattrappate sì forte, che non si poteano appena punto distendere o muovere. E in questo modo giacque, così tramortito ovvero rapito, insino a terza, ed era di state.</p>
<p>	E imperò ch'io, il quale fu' a questo presente, disiderava molto di sapere quello che Iddio avea adoperato inverso di lui, immantanente ch'egli fu ritornato in sé, andai a lui, e prega'lo per la carità di Dio ch'egli mi dovesse dire ogni cosa. Onde egli, perché si fidava molto di me, mi narrò tutto per ordine. E tra l'altre cose mi disse che, consacrando egli il corpo e il sangue di Gesù Cristo, ed anche innanzi, il suo cuore era liquido come una cera molto stemperata, e la carne sua gli pareva che fosse sanza ossa, per tal modo che quasi non potea levare le braccia né le mani a fare il segno della croce sopra l'ostia né sopra il calice. Anche mi disse che, innanzi ch'egli si facessi prete, gli era stato rivelato da Dio ch'egli dovea venire meno nella messa, ma però che già avea déttone molte e non gli era addivenuto quello, pensava che la revelazione non fosse stata da Dio. E niente di meno forse cinquanta dì innanzi all'Assunzione della nostra Donna, nella quale il sopraddetto caso gli addivenne, anche gli era stato revelato da Dio che quello caso gli dovea addivenire intorno alla detta festa della Assunzione; ma poi non se ne ricordava della detta rivelazione. A laude di Cristo. Amen.</p>
</div1>
</body>
</text>
</TEI.2>
