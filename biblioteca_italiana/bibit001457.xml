<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>De linguae latinae usu</title>
      <author>Uberto Foglietta</author>
    </titleStmt>
    <extent>282 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2007</date>
      <idno>bibit001457</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Italia ed Europa nella linguistica del Rinascimento: confronti e relazioni : atti del Convegno internazionale, Ferrara, Palazzo Paradiso, 20-24 marzo 1991</title>
        <editor id="ed">Tavoni, Mirko</editor>
        <editor id="ed2">Dini, Pietro U.</editor>
        <publisher>F. C. Panini</publisher>
        <pubPlace>Modena</pubPlace>
        <date>1996</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT- Pisa</name>
      </respStmt>
      <item>Correzione linguistica</item>
    </change>
    <change>
      <date>2005-11-30T00:00:00.000+02:00</date>
      <respStmt>
        <name>Francesca Cascino</name>
        <name>BIBIT</name>
      </respStmt>
      <item>Codifica XML - Codifica manule</item>
    </change>
    <change>
      <date>2006-06-13T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>
<text>
<body>
<div1 n="Dedica">

<head>AD AMPLISSIMUM PRINCIPEM HERNESTUM COMITEM PALATINUM RHENI UTRIUSQUE BAVARIAE DUCEM ADMINISTRATOREM RISIGENSEM</head>

	<p>Cum multae, Herneste princeps, amplissimae variaeque sint artes quas partimhumanorum usuum necessitas induxit partim vitae huius ornandae et excolendae studium invenit, duae omnino sunt facultates quae ceteris longe antecellant: quaeque specie ac dignitate sua praeclara ingenia ad sese ita semper attraxerint ut nemo umquam fuerit magno et excelso animo natus qui non in earum altera, ceteris studiis spretis tamquam humilibus et sordidis liberoque hominis indignis, sibi elaborandum duxerit, quippe quae non, ut reliquae artes, unam dumtaxat humanorum commodorum partem sibi manu et ingenio susceperit excolendam, sed totam mortalium vitam vi et utilitate sua amplexae humanam ipsam societatem contineant ac tueantur (quam sine illis concidere illico et funditus interire necesse sit) quaeque, quod omnium rerum caput est, ad beatitudinem iter hominibus communiant.</p><p>
	Altera est reipublicae administratio, altera doctrinae et litterarum studia; quarum utraque complures habet subiectas facultates, seseque in multas partes vi et utilitate sua fundit. Nam et reipublicae bello ac pace gerendae complura sunt munera, in quibus singulis unum aliquem excellere magnum putatur, et doctrinae studiorum duo sunt genera, alterum quod in caelestium ac divinarum rerum contemplatione inque naturalium et abditarum caussarum investigatione versatur, alterum quod ad vitam et mores hominum regendos praeceptisque et institutis formandos est dispositum; atque utrumque genus in plures partes secatur, in quibus singulis qui ad summa pervenerunt, eos in magna semper laude positos vidimus.</p><p>
	Verum magnorum ac divinorum beneficiorum quae a duabus his omnium praestantissimis professionibus plurima percipiuntur, quibusque sublatis hominum vita non modo rudis et agrestis plane esset, sed ipsius hominum coetus, qui horum studiorum praesidio innititur ac veluti vinculo quodam constrictus et copulatus durat, dissolutionem continuo existere necesse esset.</p><p>
	Tantorum igitur bonorum usus modicus plane esset, neque late admodum patens stili ope et societate desertus. Nam neque doctrinae ipsius studia, quae non continuo perfecta omnibusque suis partibus expleta orta sunt, umquam aliis atque aliis deinceps accessionibus paulatim progredientia, ad hanc perfectionem absolutionemque pervenissent, nisi priorum cogitata et inventa scriptorum labore et industria posteris tradita lumen illis praetulissent (eosque ad alia atque alia superiorum disputationibus addenda incitassent) neque postquam ad perfectum hunc scientiae gradum pervenerunt, quidquam posteris prodessent, nisi litterarum monumentis consignata ab omnibus saeculorum aetatibus cognosci ac percipi possent.</p><p>
	Quod idem de iis viris qui omnem operam omnemque aetatem suam ad rempublicam gerendam contulerunt licet affirmare, quorum virtus egregiaque facinora ac praeclara in hominis merita angustissimis locorum et temporum finibus includerentur, hoc est earum tantummodo Civitatum, quibus praefuerunt, eorumque dumtaxat hominum, quos ipsi dum inter mortales agerent, regendos et tuendos susceperunt; quae nunc egregiis scriptorum monumentis dilatata aeternitatique mandata, omnia saecula omnesque nationes exempli utilitate amplectuntur.</p><p>
	Quocirca quis erit ingenio tam importuno ac tam barbaro qui non rerum scriptores summa benevolentia prosequatur? Quique non illorum facultati si non parem ipsis rerum auctoribus at proximam certe gratiam fateatur deberi, non modo vulgo ab iis hominibus qui tam ingentia beneficia a magnorum illorum virorum virtutte et consilio rebusque gestis acceperunt, sed ab ipsis quoque rerum auctoribus quorum merita egregiaque facinora atque utilitas ab illis manans simulque nomen et fama scriptorum industria ab interitu vindicatur brevi aliter peritura?</p><p>
	Quod totum contra usum venire cernimus iniquaque humanarum rerum conditione fieri ut scriptorum laboribus publicae causae susceptis pro sperato laudis fructu ac debitis dignitatis et opum praemiis uberrima vituperationis et obtrectationis merces persolvatur; nulla enim professio reprehensioni et invidiae magis obiecta est nullumque mortalium opus ab hominum malevolentia et improbitate magis quam scriptorum industria solet pervelli et lacerari.</p><p>
	Quae tamen res scriptoribus modice ferenda est minimeque mira debet videri neque illos a suscepto studio deterrere aut illorum animos frangere ac studia debilitare.</p><p>
	Nam cum eodem vitio omnia saecula constet laborasse eamque semper fuisse in humanis ingeniis perversitatem ut veterum tantummodo eorumque qui multo ante se defuncti essent scripta mirarentur atque susciperent eorumque amarent et venerarentur nomen suae viro aetatis scriptores, quamvis egregios ac divinos viros fastidirent ac despicerent atque adeo atrociter insectarentur, arroganter facerent nostri scriptores, si sese eximios esse postularent indignarenturque in communibus omnium temporum incommodis et iniquitatibus versari.</p><p>
	Neque mirandum est vetera tantum in caelum laudibus ferri contra praesentia infra infima etiam deprimi, sed cogitare debemus excellendi et gloriae cupiditatem straenuis et ignavis natura aeque insitam esse neque quemquam alios supra se extolli aequo animo ferre; tanto enim sese inferius maxima hominum pars deprimi putant quanto ceteros altius vident evolare.</p><p>
	Qua re fit ut cum ad excellentiam et gloriam una tantummodo sit meritorum ac virtuti via, ii qui sese illa carere intelligunt neque propterea se excellere posse confidunt, aliorum gloria et excellentia tamque se praegravante vehementer angantur; quos cum de summo illo gradu deiicere via recta et aperta non sperent posse, idem obliqua et obscura efficere moliuntur, eas res, quantum in ipsis est, illis detrahendo sine quibus homines excellere seque attollere non possunt, quasque excellentia et gloria necessario consequitur, hoc est virtutis famam et meritorum commendationem.</p><p>
	A quibus iniquitatibus mors una homines eximit, cum nullus sit invidiae locus in iis viris cum quibus multis iam saeculisdefunctis nulla nobis possit esse contentio.
<quote rend="block">
<lg><l>
Urit enim fulgore suo, qui praegravat artes</l><l>
Infra se positas; extinctus amabitur idem</l>
</lg></quote></p><p>
Et ut est apud eundem Poetam
<quote rend="block"><lg><l>
. . . . . quatenus, heu nefas</l><l>
Virtutem incolumem odimus,</l><l>
Sublatam ex oculis quaerimus invidi.</l></lg></quote></p><p>

	Qui vero simul cum laudis et praemiorum spe institutos labores ac susceptum studium deponunt, ii nihil se magnum aut amplum spectare nihilque nisi submissum atque humile habere demostrant. Nam gloria ea, quae a suae aetatis hominibus speratur, minimi momenti instar esse debet neque de ea magnopere scriptores laborare oportet, quippe quae nisi maligne et ab invitis fere expressa venit; neque tam brevis gloriae fructus magni sane est faciendus, sed consolari debet scribentes nominis immortalitas posteritatisque fama, quae perpetua est quamque magna et splendida ingenia sequi solent atque eius ardentissima cupiditate efferri, quae denique acerrimis stimulis eadem praeclara ingenia ad tantos labores exhauriendos tantumque ac tam assiduam operam in eloquentiae studia impendendam incitare consuevit.</p><p>
	Immortalitatis igitur spes dubia illis esse non debet si modo ipsorum scripta eius sint generis, quae post extinctam morte invidiam integra hominum iudicia non reformident.</p><p>
	Qui vero praemiis ducuntur, ii pluris se exiguam mercedem quam virtutem ipsam facere declarant neque bonum publicum in scribendo spectare, quod egregiis viris in primis est propositum, sed turpe lucrum degeneri cupiditate consectari ingeniumque et eloquentiam tamquam cauponari, quo quaestu nullus potest esse sordidior.</p><p>
	Ac cum omnium scriptorum industria omni tempore multis iniquitatibus exercita est, tum vero nostra aetate ii, qui latine scribunt ita exagitantur, ut nullorum scribentium durior umquam fuerit conditio, propter quoddam exortum hominum genus quibus studium est latinam linguam insectari ac nonnulla quoque verborum asperitate interdum perstringere: contendunt enim latine scribi hoc tempore neque debere neque recte posse omnino.</p><p>
	Quin etiam sunt nonnulli qui popularem Italum sermonem latinae linguae anteferre non dubitent, ac proinde iuventutem a latine scribendo magnopere deterreant, utiliusque et laudabilius affirment in Itala populari lingua operam et diligentia poni, hortenturque literrarum studiosos ut ad cogitata sua hetruscis litteris mandanda curam et studium suum conferant. Qui etiam homines rationes quasdam afferunt falsas quidem, verum in specie ita probabiles, ut parum acri et attento animo in rem intuentibus errorem facile possint obiicere.</p><p>
	Quibus hominibus obviam eundum existimavi illorumque rationes refellendas ac futilitatem earum aperiendam, docendumque aeque nostris ac veterum temporibus latine bene scribi posse et oportere latinumque sermonem populari, sive illum Italum, sive Hetruscum appellare libet, infinito intervallo nobiliorem et praestantiorem esse.</p><p>
	Quam rem non tam ceterae causae, quae homines ad scribendum solent impellere, quam officium ipsum a me postulare visum est: ut cuius linguae beneficio nomen meum aliter obscurum futurum in hominum notitia venerit, ei nunc linguae indigmissimis calumniis appetitae eorumque oppugnatione depressae, qui illius usum e mortalium coetu exterminare sunt aggressi, hanc qualecumque gratiam referrem, labantiaque iuventutis studia illi retinerem.</p><p>
	Quod satis abunde me arbitror fecisse in tribus his libris, quos ad te mitto in quibus quae coram Iacobo Boncompagno, iuvene clarissimo, eiusque iussu ab Antonio Saulio, praestanti ingenio viro in eloquentiaeque studiis haud mediocres progressus habente, tum autem eximia iuris scientia omnibusque ingenuis artibus cum primis instructo, pro lingua latina deque eius usu et praestantia subtiliter et copiose sunt disputata, complexus sum, cum eius disputationi una cum nonnullis viris doctis interfuissem.</p><p>
	Quam disputationem his maxime temporibus aptam putavi, quibus non Italia modo, sed in ceteris quoque Europae Provinciis hanc quaestionem ingentibus contentionibus audio iactari.</p><p>
	Multis autem de caussis hos libros, Herneste, amplissime ad te potissimum mittendos duxi: primum quod cum Boncompagni libri dici possint, quippe qui eius iussu eoque auctore scripti et editi sint, nemini pro ea quae arctissima inter vos intercedit, animorum coniunctione res Boncompagni acceptiores quam tibi aut iucundiores fore putavi.</p><p>
	Deinde quod tu cum ceteris ingenuis artibus, quibus nemo omnino de aetatis nostrae Principibus instructior est, eloquentiae studia coniunxeris, nemini hos libros quam tibi iucundiores fore putabam, neminemque de illis melius iudicare posse intelligebam.</p><p>
	Postulavit id etiam summum ac singulare meum in te studium non magis fortunae tuae amplitudine ac praealti generis splendore, quam clarissimarum virtutum et praestantis doctrinae commendatione provocatum.</p><p>
	Illud enim constat Bavaria gente tua nullam omnino de Germanis esse aut vetustate nobiliorem aut opibus amplissimisque Ditionibus florentiorem aut rerum gestarum magnitudine clariorem aut stemmattibus ditiorem; quippe quam non ceterorum modo hominorum tituli, sed summum ipsum imperii fastigium decorarint.</p><p>
	Sed nulla laus aeque illam conspectam facit atque pietatis et religionis perpetua et contestata gloria; quae cum omnibus temporibus illustris fuit, tum vero in huius saeculi tenebris veluti clarissimum lumen ceteris magna ex parte extinctis elucet.</p><p>
	Ut celsissimi parentis tui singulari virtute, fide constantia, auctoritate religionis et Ecclesiae res in Germania afflictae et prostratae in primis nitantur. Talem tu parentem ac tales maiores tuos non modo generis successione, verum etiam virtutum aemulatione subsequeris: quarum cum in amplissimis Diocesibus tibi mandatis regendis et conformandis, tum in Romana Aula ea documenta dedisti, ut omnium oculos subito in te converteris maximosque ad te concursus feceris atque hominum voluntates ita tibi devinxeris, ut amplissima quaeque tibi omnes et votis expetant et firmissima spe destinent.</p><p>
	Observantiam quidem meam ad te ita attraxisti, ut ex iis, quorum in te colendo eminent studia, perpaucos pares, superiorem habiturus umquam sit neminem; quod ne temere promisisse existimer, omni profecto diligentia, officio, opera denique mea perficiam.</p><p>
	Neque vero virtutes tuas stilo persequi in praesentia necesse habui, ne cum illis nihil lucis scriptis nostris addere nos posse speremus, excelso enin loco positae omnibus in conspectu sunt, pudorem tuis tibi ipsi laudibus recensendis onerare voluisse videamur.</p><p>
	Tu interea hos libros, veluti primum effusissimae in te voluntatis meae signum accipe: quos si tibi gratos et probatos fuisse cognovero, tum vero me laborum meorum satis amplam mercedem percepisse neque in illis scribendis operam inaniter posuisse existimabo.</p>

</div1>
<div1 n="Liber primus">
<head>UBERTI FOLIETAE DE LINGUAE LATINAE USU ET PRAESTANTIA LIBER PRIMUS</head>

	<p>Egregiam Iacobi Boncompagni ingenii animique indolem atque cum in omni genere praestantem virtutem, tum vero incredibilis humanitatis et moderationis laudem, iam inde a prima adolescentia imbecillaque illa aetate, quae impotentium cupiditatum veluti aestu abrepta minus se rationis imperio regendam praebet, apparere coeptam ac simul cum annis ingentibus auctam incrementis fortunae amplitudo, ad quam ex privatae fortis statu merito pervenit, non modo non extinxit aut imminuit, sed rato admodum exemplo etiam auxit expressioribusque signis illustravit ac veluti edito loco positam conspectiorem fecit.</p><p>
	Quae res solidae in primis et corroboratae ac neutiquam vulgatae virtutis semper fuit animique celsi ac magni et omnia humana infra se posita existimantis. Siquidem mortalium mentes maiore vi maioreque impetu secundae quam adversae res concutere et labefactare solent atque ultra officii regionem efferre, rerumque copia et insolentia nonnumquam ad intolerabilem fastum et arrogantiam homines provehit.</p><p>
	Ut recte sapientiae professores tradant, id quod usu quoque compertum est, maiore animo secundam fortunam modice quam adversam patienter ferri (eoque praestantiorem illam quam hanc esse virtutem, quod illa nostri arbitrii res, lausque proinde ab ea emanans nostra sit) in hac necessitas, cui vel ab invitis parendum est, maximam laudis partem occupet. Quae res proverbio quoque comprobatur, quod in felicitate tantummodo obtinet locum. Vetus enim et pervulgatum est, mores honoribus immutari, cum in misero fortunae statu nulla morum mutatio proverbio sit notata.</p><p>
	Atque ea laus eo mirabilior est in Iacobo eoque magis omnium oculos in illum convertit quo rarior aetate nostra in eadem fortuna apparuit, quoque contraria invidia nostra tempora, ut recordari ipsi possumus, laborarunt. At vero Iacobi moderatum et constantem animi habitum nihil altissimo fortunae gradu, ad quem subito conscendit, inflatum nihilque summo gratiae loco, quem apud Gregorium tertiumdecimum possidet, elatum cernimus. Cui Gregorio cum non minus ob morum suavitatem amabilemque naturam, quam ob arctissimam necessitudinem sit acceptissimus, nullos tamen tanta Pontificii animi in illum effusio aut ei spiritus attulit, aut quidquam de pristina comitate imminuit, quin contra illum omnibus vel mediocris fortis hominibus sese videmus aequare in omniumque consuetudinem familiarite dare atque ad se accedentes benigne et perhumaniter excipere; qua virtute nulla est, quae ad invidiam magnae fortunae fere comitem levandam et mitigandam, hominumque voluntates attrahendas magis valeat.</p><p>
	Neque vero ceterae quamplurimae et eximiae Iacobi laudes ita parum enitent, ut illarum lux praefulgenti humanitatis et moderationis splendore perstringatur atque hebetetur. Splendent immo haud obscuris documentis clarae, magisque in dies splendebunt, si modo illis campus datus fuerit, in quo possint excurrere. Quas non ideo non necesse habui in praesentia sigillatim persequi, quod obscurae aut dubiae non sint, sed quod longum id fuisset ac supervacaneum neque ad susceptam disputationem quidquam pertineret, quodque multi nobis, ut speramus, dabuntur loci eas commemorandi.</p><p>
	Una illa eximia laus, quae huic operae convenire in primis visa est, nullo modo fuit silentio praetereunda, hoc est incensum et indefessum de hominibus bene merendi studium atque omnes quicumque in illius opem et fidem confugiunt, opibus, honoribus, dignitate amplificandi. In quibus homines ingenii ac doctrinae et eloquentiae fama commendatos prae ceteris amplectitur naturae videlicet et studiorum similitudine impulsus, quibus studiis a puero fuit mirifice deditus, quaeque assiduo labore ac diligentia perpetuo coluit, in quibusque magnos progressus habet.</p><p>
	Litteratos igitur homines Boncompagnus apud se in magno honore in magnoque praetio habet ac de illis augendis et ornandis cogitare numquam desistit. Quorum familiari quoque utitur consuetudine libenterque cum illis iniit convivia, eorum sermonibus mirifice delectari solitus; quibus ego magna cum voluptate et vero etiam fructu saepe interesse soleo.</p><p>
	Nullus autem congressus mihi iucundior umquam fuit quam is in quo quaestio gravissima atque in primis controversa ingentibusque contentionibus et disputationibus agitata an latine hoc tempore scribendum sit, omni disserendi subtilitate enucleata ac ad tenue limata est, cum omnes fere quicumque erant Romae litterarum atque elegantis eruditionis fama insignes, eius vocatu ad illum in Vaticanum ad convivium convenissent. Fuit autem hoc per id tempus cum Iacobus a Gregorio Pontificiae militiae summus Praefectus creatus est.</p><p>
	Adfuit in illis Antonius Saulius qui ad eximiam Pontificii et Caesariani iuris scientiam politiores quoque addidit litteras ac non vulgaria eloquentiae studia, omnesque ingenuas et homine nobili dignas artes. In quo iuvene tanta praestantis naturae vis est, ut aetatem virtute praecurrisse existimetur, temporibusque beneficium ingenio repraesentasse; quippe quod prudentia quae non nisi longa aetate ac diuturno rerum usu fere acquiritur, aetate nondum matura in illo singularis conspiciatur. Cum acerrima enim ingenii excellentis acie coniunctum est peracre ac prudens de magnis rebus, quaeque in deliberationem et actionem cadunt, iudicium. Quae res perraro contigit, ut qui doctrinae studiis excellat idem in civilium rerum administratione, reique publicae gerendae facultate sit praestans.</p><p>
	Quae virtutes cum omnium oculos in illum converterunt, tum eundem Principibus acceptum et gratum faciunt:in primis Gregorio tertiodecimo optimo et sapientissimo Principi, a quo ad non laevia reipublicae munera vocari coeptus est, honorifica legatione ad Regiam Neapolitanam illi mandata. In qua ita omnia Saulii fidei, diligentiae ingenii, consili constant officia, ut se non modo mandato muneri parem ostendat, sed ex illo ad altiora sibi gradum faciat.</p><p>
	Accedunt ad condecorandum Antonium haud parva nobilitatis momenta, quae ille ab ipsa urbe Roma pervetusto genere ducit. In qua civitate gentem Sauliam perhonorificum semper dignitatis locum obtinuisse multis praeclaris legationum et aliis publicis muneribus saepe functam certissima adhuc extant cum lapidum, tum litterarum monumenta.</p><p>
	Quae gens cum Lucam postea commigrasset, statim in Principibus illius Civitatis illisque qui capita rerum erant, connumerata est (eiusque potentiae in ea civitate nondum plane deleta sunt vestigia). Demum cum Genuam felicioribus auspicis sedes ac domicilium transtulisset, mirum est, quam brevi cum excellentibus hominum ingeniis , quae perpetuo tulit, tum opibus peramplis suis subnixa in primariorum dignationem venerit, quamplurimas ex clarioribus familiis affinitatibus amplexa.</p><p>
	Nec minus externi honores claram gentem commendant nimirum sacrae purpurae titulus aliquotque insignes sacri Antistites, quorum doctrina, tum autem vitae sanctitas ac pietas superioribus saeculi tenebris orbi Christiano ita illuxit, ut eorum nomen tota Europa fuerit percelebre.</p><p>
	Opum vero non magis amplitudo conspecta est, quam usus laudatus. Urbem enim circumiectaque suburbana compluribus magnificis aedificiis ornavit haec gens, in quibus est peramplum Valetudinarium non privatae fortunae, sed Regiae magnificentiae opus unius Bendineli opibus et eximia pietate extructum, amplissimisque vectigalibus ad usus necessarios tuendos donatum.</p><p>
	Quas res me de Saulio non temere attigisse cum ceterorum nomina, qui convivio et disputationi interfuerunt, silentio transierim, mox apparebit. 
	Eam autem disputationem induxit Curtii Gonzagae oratio quam ille multorum mensium commentatione elaboratam Boncompagni iussu secum attulerat. In qua id suscepit demostrandum, non modo oportere, sed necesse quoque esse, latina lingua omissa, quae obsoleverit, italo populari sermone hominum cogitationes et actiones quin etiam doctrinas ipsas litterarum monumentis hoc tempore mandarit; vehementerque labi et errare eos omnes quicumque latina lingua in quovis genere ac de quascumque re scribendo utuntur.</p><p>
	Cum igitur convivium summa ilaritate ac iucundissimis sermonibus celebratum esset, remotis mensis petiit a Gonzaga Boncompagnus ut orationem, cuius audiendae causa omnes convenissemus, recitare ne gravaretur. Hic Gonzaga quamquam id non libenter modo, sed cupide quoque facere existimabatur, praefatus sese imperio, cui parendum omnino sit, adigi ad ineptias suas coram ipsis Romanae Academiae luminibus proferendas illud addidit, sese ad illum finem lecturum, quoad fastidium et satietas audientes non capiat; bene longam esse orationem neque aliter subiectam rem potuisse demonstrari aut dilucide explicari.</p><p>
	Cui cum a Boncompagno omnibus approbantibus responsum esset, illius modestiam in ea excusatione ab omnibus agnosci, longitudinemque vero audientibus non modo non fastidio aut satietati, sed delectationi etiam fore, quae enim ab illius ingenio et eloquentia proficiscantur, ea esse, ut quod idem de Demosthenis orationibus dici solebat, longissimae quaeque maxime delectent, Gonzaga nihil cunctatus orationem de scripto magno silentio recitavit.</p><p>
	Elaborata enim erat in primis et copiosa ac cum verbis illuminata, tum sententiis variata, ut delectatio animos audientium tenere ac longitudinis satietatem et taedium levaret. Varie ea oratio audientes pro cuiusque ingenio affecit. Nam qui argumentum minus probabant, silentes eo erant habitu oris, qui animum alta cogitatione defixum iudicaret.</p><p>
	Maior pars in luculentae orationis omnique exornationum genere illustratae laudes consentiente applausu effusa est, cum alii copiam, alii dispositionem, alii ornamenta, alii alia laudarent.</p><p>
	Nonnulli etiam sententiam magnopere approbarent, cum dicerent omnia sermone hoc, quo populariter utimur, sive illum Italicum, sive Hetruscum appellare libet, aetate nostra litteris esse mandanda, usumque latinae linguae iam obsoletae atque adeo extinctae plane omittendum; cogere id rationes plurimas ac veras a Gonzaga allatas, remque ac necessitatem ipsam.</p><p>
	Neque enim tot post veteres illos novis exortis rebus quae latina voce careant omnino animi notiones infinitis in rebus explicari posse; quod si novis hisce rebus nova sint imponenda nomina, praeterquam quod novam ac plane aliam linguam fingemus, quae ne ipsa quidem iure vocari latina poterit, neque enim vocibus illis a nobis fictis latini homines utebantur, nobis hoc prorsus esse interdictum in aliena lingua ac licuisse id veteribus tantummodo latinis in sua, ut novas res novis vocabulis notarent.</p><p>
	Deinde se non videre cur nonnulli ab hac ratione tantopere abhorreant, quasi vero patria haec Italorum rudis quaedam, et agrestis ac degener sit lingua ac non ea quae omnium ornamentorum, omniumque figurarum tam verborum, quam sententiarum, omnisque poematum generis capax suavitate et pulchritudine sua alienigenas quoque ad sese possit attrahere, ne dum illa hominibus italis et civibus suis sit fastidienda et repudianda; quin etiam, si quis rem vere existimare velit (ac si quis solidas potius res, quam splendida nomina consectentur) patrium sermonem nostrum, qui in tanto sit nonnullorum contemptu, in comparatione cum latino multis rebus longe praestare, magisque decorum esse illique multis partibus anteponendum.</p><p>
	Qua in re sese magnopere assentiri Gonzagae, assensurosque omnes qui fulgore Romani nominis aciem ingenii non perstringente integre et sincere de re velint iudicare. Simile se quiddam hac in re Romanorum temporum agnoscere, cum homines philosophiam ac ceteras artes et doctrinas nulla alia quam Graeca lingua nec ipsi legere nec ab aliis vellent tradi; quorum inscitiam multis locis ab Cicerone, latinae eloquentiae parente, irrisam legimus, absurdam hominum rationem mirante, quos non delectaret patrius sermo, insolensque domesticarum rerum fastidium damnante.</p><p>
	Magnam proinde Gonzagae habendam gratiam, qui adolescentium studia et ardorem excitarit ad hanc linguam amplectandam et scriptis illustrandam importunitatemque ab ea deterrentium tam acri ac vehementi et ornata oratione insectatus sit ac patrii sermonis dignitatem tanta argumentorum copia et vi tamque firmis rationibus asseruerit.</p><p>
	Hic GONZAGA — Quae — inquit — de laudibus meis a vestra humanitate plurima ac praeclara profecta sunt, ad ea non necesse habeo respondere. Sunt enim eiusmodi quae, si velim agnoscere, pudoris oblitus plane existimer, si negare, mendacii quodam modo arguere videar viros, quorum tam egregia in me extet voluntas. Id quod res est, verba vestra interpretabor: orationem videlicet vos meam ipsam, per se rudem et ieiunam, verbis vestris amplificare et illustare voluisse, quaeque illi desunt addere ornamenta. Cui voluntati vestrae ut me plurimum debere confiteor, ita vos, pro ea quam vobis vicissim debeo benevolentia et observantia, monitos volo, ut id posthac faciatis parce ac modice ne nimia amoris abundantia provecti ea mihi de cetero affingatis, quae imbecillitati meae parum convenientia non tam me laudibus ornent, quam de iudicii vestri fama detrahant.</p><p>
	Sententiam vero meam a vobis probari vehementer sane laetor. Auctoritas enim vestra me posthac tutum faciet ab obtrectatorum livore:quis enim eam sententiam audeat lacerare, id quod nonnulli iique non indocti magnosque in eloquentiae studiis progressus habentes in omnibus sermonis faciunt; quis igitur erit tanta audacia, qui eam sententiam oppugnare aggrediatur a qua stare videat tales viros tam exquisita doctrina tantoque rerum usu atque eloquentiae gloria commendatos?</p><p>
	Integrum igitur et incorruptum iudicium vestrum laudo eorumque dissimile, qui latinae linguae toti haerentes ab illa non possunt divelli patriumque sermonem contemnunt neque ratione et veritate victi cedunt, quin contra sententiam, quam usus et res ipsa manifeste coarguit, pugnacissime defendunt.</p><p>
	Quam rem non tam quod se vera causa putent tueri (quis enim quemquam tam hebetem et tardum existimet) sed duabus de caussis facere sunt existimandi: altera quod latinae linguae scientia inflati et subnixi ambulant, cuius commendatione supra alios sese extollunt, quae si inutilis convincatur in ordinem sese coactum iri atque adeo nullos prorsus futuros intelligunt; altera caussa est humanis ingeniis insita perversitas ne tam multam operam videantur perdidisse, neve tantum ac tam diuturnum studium in re plane inutili frustra posuisse.</p><p>
	Dimittendi sunt igitur eiusmodi homines atque ut suis se finibus finendi; quorum errorem, si non alia res, tempus ipsum, cuius de omni re verax est et incorruptum iudicium, tandem refellet. —</p><p>
	Plura dicere pergentem Gonzagam BONCOMPAGNUS interfatus — Optatam — inquit — saepe occasionem, ut de hac re inter homines ingenio et doctrina praestantes disputatio inferretur, mihi oblatam gaudeo. Quam si dimisero meum vitio fuerit, nam nihil est quod minus mihi liqueat minusque constituere mecum possim, quid certi aut explorati sequar; quaesita enim saepe res est a doctis et ingeniosis viris, quorum disputationibus saepe interfui, cum etiam ipse eum sermonem nonnumquam induxissem hominesque inter se commisissem.</p><p>
	Ex quibus disputationibus illud semper abstuli, ut idem qui veneram abirem atque adeo ut incertior et magis dubius discederem; ita enim dissidentibus sententiis inter illos semper certatum est ut res exitum non reperiret. In magno igitur beneficio accipiam si hac de re deque linguae latinae et popularis huius nostrae italicae comparatione suscipiatur disputatio ac tam diu disseratur donec veritas ad liquidum exploretur.</p><p>
	Neque iniquo animo debes ferre, Gonzaga, si sententia tua in controversiam vocetur neque susceptam opinionem ita amplecti, ut, cum cetera omnia humana disputatione huc et illuc possint trahi, opinionem tuam esse eximiam postules; quin contra pro comperto tibi affirmo nullam esse rem de qua vel inter Italos ipsos plures sint ac magis discrepantes doctorum hominum sententiae. Nam apud exteros quidem et transalpinos, eos inquam, qui in litterarum studiis versantur, haud facile opinio tua approbatorem invenerit.</p><p>
	Vel de iis qui adsunt, quot putas esse qui a te dissideant? Ii certe qui silentio tuo sententiam istam tuam se minime probare significant; qui ideo fortasse tacent, quod tuam offensionem vereantur, si in re tam accurate a te tractata ac tot mensium commentatione agitata tantoque verborum apparatu explicata tibi adversentur, perinde quasi opinione tua improbanda de tuo iudicio videantur detrahere. —</p><p>
	Tum GONZAGA — Magnam immo — inquit — gratiam habiturus sum, Boncompagne, si quis sententiam meam oppugnare ac refellere vel acerrime aggrediatur:alteruter enim ex ea re vel necessario percipietur fructus. Sive enim opinio mea vera est, ut puto, veritas magis elucebit contentione agitata ac subtilitate disputationis ad tenue limata et enucleata magisque veluti involucris reiectis apparebit. Sive falsam opinionem animo imbibi, quid mihi optatius aut utilius esse possit, quam eam mihi eximi?</p><p>
	Praeclare enin multis locis docet Plato, ut veritate tamquam saluberrimo pabulo intelligentiae nostrae vim ali, ita falsas opiniones virus esse, quo animus noster inficitur; quare prudenter Socratem in disputationibus cupere solitum dicit inferiorem se potius quam superiorem discedere, quod victum ratione, falsis opinionibus, si quas animo comprehendisset, se liberari diceret, quo beneficio nullum excogitari possit maius; contra vincendo nihil se assequi, sed hanc omnium maximam utilitatem ad victum pervenire.</p><p>
	Sapientissimi igitur hominis rationem mihi imitandam ducens vos singulos oratos volo, ut quantum quisque ingenio et eloquentia valet, id omne ad nos oppugnandos conferat ac quam vehementissimus potest in orationem nostram cooriatur. —</p><p>
	Tum BONCOMPAGNUS — Quandoquidem — inquit — Gonzaga contradictione non offenditur, quis vestrum viri doctissimi contrarias partes suscipit? Etenim cum disputatio per se ipsa satis splendida est, tum vero nihil gratius mihi hoc tempore fieri potest. Nulla enim res est in qua magis cupiam non vagam et incertam, sed stabilem et ratam habere opinionem. — Quae cum ille dixisset silentium omnibus fuit.</p><p>
	Quare BONCOMPAGNUS — Non ea — inquit — de causa puto neminem vestrum in tam splendidum certamen nomen et operam suam profiteri, quod non multi ex vobis sint qui a Gonzaga magnopere dissentiant, ii certe qui silentio suo animum et sententiam nudarunt neque ii parvis sese naturae et doctrinae praesidiis ad manum cum Gonzaga conferendam existiment instructos, sed modestia vos credo retineri, quasi arrogantis sit atque hominis pudoris prorsus obliti, si quis sese certamini ultro offerens ceteris veluti sese videatur praetulisse.</p><p>
	Vestram igitur omnium vicem culpam hanc ego suscipiam unumque ex vobis pugnae destinabo, modo vos me humanitate et fide vestra a repulsae periculo et ignominia securum faciatis ac quemcumque elegero is non retractanter obsequi in animum inducat. —</p><p>
	Cum omnes respondissemus nos in auctoritate illius fore, ille — Tuas igitur has — inquit — Antoni Sauli esse partes volo, non quos ego te ceteris praeferam, sed quod perspectior mihi sit et exploratior tua hac de re sententia, quam tu mihi saepe declarasti. —</p><p>
	Cum omnes nutu significassemus nos iudicium Boncompagni magnopere approbare, SAULIUS vultu immutato cum subita et improvisa re se vehementer demonstraret perturbatum. — Quid, — inquit — Praefecte, negotium, cui minime omnium qui adsunt aptus sim, ad me potissimum delegare tibi in mentem venit? Quam hoc reliquae prudentiae tuae consentaneum facis? Te enim aiunt in muneribus mandandis mirum habere solere hominum ac rerum delectum. Principio quid improviso deprehensus afferre possum contra tam accuratam orationem totque locubrationibus commentatam?</p><p>
	Copia mehercule rerum et argumentorum cogitatio obruitur ne dum quid contra disseram mihi in mentem venire quidquam possit. Quamquam ut me ipse subito revocem, hoc ipsum, quod de magnis et gravibus rebus disserenti adversarium esse in primis solet, mihi vertere in bonum potest: inscitia enim mea quaeque multa in disserendo me peccare necesse est in his temporibus angustiis aliqua ex parte latebunt.</p><p>
	Deinde praeterquam quod ingenio et eiusmodi disputationibus parum atque adeo nihil omnino valeo, quod umquam aetatis tempus sepositum habui quo me iis artibus instruerem quae talis disputatio postulat?</p><p>
	Equidem primae aetatis tempora politioribus litteris ac philosophiae quoque me dedisse non nego, in quibus tamen haud diu versatus ad aliud ac longe diversum litterarum genus omnem operam omnemque meum studium brevi transferre coactus sum, in quo omne tempus, quo in scholis fui, consumpsi: forensis deinde opera ac labores et Aulae occupationes ab omni humanoriorum studiorum cogitatione me penitus abstraxerunt. Ut etiam si quid in hoc genere aliquando potuerim, id omne perierit.</p><p>
	Ad hoc perturbat me haud parum tua ceterorum expectatio, quae cuiusque quamvis praeparati, atque iis rebus quibus ego careo, instructissimi animum possit infringere. Quid enim dignum hac tanta audientia afferre possim? Sed quoniam tantam tuam de hac re voluntatem video tuque auctoritate tua omnem mihi praecidisti excusationem, gravius me flagitium admissurum intelligo imperiis tuis non parendo quam inscitiam meam detegendo. Cum praesertim maiore tua culpa peccaturus sim quam mea tibique errata mea, quae plurima fore non dubito, potius sint assignanda, qui me invitum et retractantem in disputationem tam a me alienam imperio tuo conieceris, quam mihi, qui me venia dignum facio, si a te iussus in iis rebus tractandis offendero, quae a professione mea tam abhorrere ante denuntio. —</p><p>
	 — Tu vero — inquit BONCOMPAGNUS — istis omissis, quae a tua modestia proferuntur, fortiter age, Antoni, audacterque ad disputationem aggredere. Omnes enim quicumque tecum sentiunt, si qua in re ipse deficies, tibi praesto futuros polliceor; quod idem assentientium auxilium, si eo opus erit, Gonzagae non deerit. —</p><p>
	Hic GONZAGA — Nihil immo — inquit — Praefecte ab eo, quod initio te cupere dixisti, tam alienum est, quam haec disserentium et obloquentium multitudo, ex qua magnam confusionem semper existere necesse est, quae subtilitatem disputationis impediat, id quod mihi saepe usuvenit, cum eiusmodi disputationibus interfui. In quibus tum cum maxime disputatio arderet, aliquis ex transverso cooriens institutam continuationem ac seriem disserendi obloquendo interrumperet; quo fiebat, ut pro una plures quaestiones interpositae alia aliam impediret nihilque in ulla certi aut explorati constitui posset.</p><p>
	Si igitur in prima voluntate manes, Boncompagne, tali obloquendi facultate, quae ad nullam rem nisi ad contextum orationis impediendum valet, ceteris interdicta inter duos sive eos me et Saulium, sive alios esse placet, agi patere. Quod Saulio grave esse non debet, quippe qui me ingenio et doctrina omnibusque iis artibus, quas dissimulat, longe vincat. Ut disputatio ipsa hominem aperiet simulationum integumentis evolutum, cum ego ceteris rebus inferior, caussa tantum superior sim, cuius bonitate confisus certamen non detrecto. —</p><p>
	Tum SAULIUS — Socium — inquit — repudiat Gonzaga, quod sibi contra inermem et imparatum videt pugnandum. — Longioremque responsionem persequentem Boncompagnus interrupit, cum se consilium Gonzagae magnopere diceret approbare ac prorsus sic faciendum censeret. Quare Saulium oravit ut qui maiore in re voluntati suae esset obsecutus in hac quoque sibi morem gerere ne gravaretur.</p><p>
	Cum sese in auctoritate fore respondisset ANTONIUS — Verum unum — inquit — a te mihi dari velim, Praefecte, quod tua a te sapientia et aequitas sine ullis meis precibus debet impetrare, ut haec disputatio in insequentem diem disseratur, exiguumque hoc unius noctis spatium mihi ad meditandum detur. Iniquum est enim me contra tam acrem, tam elaboratam, tam copiosam atque tot mensium commentatione meditatam orationem improviso deprehensum atque imparatum disserere. Ad hoc bene longam neque eam facilem explicatu instare disputationem vides, tempusque iam in serum inclinatum maxima diei parte legendo absumpta, omnesque nos nimia et diuturna animi attentione plane sumus defessi neque res tam controversa exiguo hoc spatio, quod reliquo est diei potest expediri et ad exitum ullo modo perduci et maxime atque arduae quaestiones perfectius percipiuntur, meliusque mentibus hominum adhaerescunt continuata quam intermissa disputatione: rem igitur in posterum diem integram differri commodius multo in omnes partes fuerit. —</p><p>
	Cum id enimvero sibi aequum videri respondisset BONCOMPAGNUS — Ac quoniam — inquit — longe disputationis res est, faciendum omnino existimo, ut cras bene mane conveniatur; sic enim fiet, ne temporis angustiis urgeamur. — Cui cum omnes assensi essemus, consurreximus.</p><p>
	Postero die cum omnes ad illum ad constitutam horam convenissemus atque eius iussu consedissemus BONCOMPAGNUS — Si de me — inquit — quemadmodum ceteri sint affecti, coniecturam facere debeo, nullam multis ab hinc annis disputationem incidisse puto, quae maiorem expectationem commoverit, maiorave studia ad audiendum excitarit, quam haec quae inter vos, Gonzaga et Sauli, mox committenda est. Mihi quidem nihil longius umquam visum est, quam dum vos de re praeclara atque hoc tempore non in Italia modo, sed in Transalpinis quoque nationibus maxime controversa disputantes audiam; totumque hoc interpositum tempus ita fui animo agitato, ut parvam quietis partem eamque crebro interruptam hac nocte ceperim varie affectus.</p><p>
	Modo enim mihi nimis longa videbatur mora, quae flagrans desiderium meum (neque animi impotentiam mei hac in re fateri verecundabor) retardaret, modo brevis cum ad te, Sauli, cogitationem converterem, cuius caussa pro singulari mea in te voluntate haud mediocriter me sentiebam commoveri: perexiguum enim, ut vere dicam, tempus ad meditandum et commentandum de tanta ac tam ambigua re tibi datum videbam.</p><p>
	Sed duae me res consolabantur: praestans ingenium et iudicium tuum, mihi et vero omnibus perspectum et cognitum, celeresque animi tui motus et ad excogitandum acuti et ad explicandum expediti, qui non dubito quin virtute sua brevitatem temporis sint compensaturi, ut nihil a te nisi praeclarum et perfectum sit expectandum; et horum, qui audiunt, aequitas et humanitas, ut si quid forte offenderis aut si aliqua in re, id quod tamen non spero, non plane satisfeceris, nihil propterea de opinione, quam de excellenti facultate tua conceptam habent, sint diminuturi, sed, id quod res est, quae desiderabuntur brevitati temporis assignaturi. Nam de Gonzaga quidem nihil est quod perturbemur, qui vim ingenii et eloquentiae suae in tam longa et accurata oratione iam expressit, quodque de illo futurum fuit, iam factum est iudicium. —</p><p>
	Tum ANTONIUS — Et immortalem tibi — inquit — habeo gratiam, Boncompagne, quem tantopere videam de me ac de mea exstimatione laborare; et tibi remitto, ne meam vicem sollicitus sis. Non enim dubito ne superior discedam quod arroganter dictum accipi nolim, sed quod bonitate caussae confidam veritasque ipsa firmissimam hanc mihi spem faciat, parvaque haec interposita mora mihi et vero caussae ipsi, quam acturus sum, dupliciter utilis fuit.</p><p>
	Nam primum tempus hoc interea ad meditandum et commentandum habui. Quo factum est ut multa mihi pro latina lingua venerint in mentem, quae exiguo illo, quod reliquum erat diei spatio, neque omnia cogitatione potuissem complecti neque, si maxime complexus essem, satis temporis habuissem ad ea pronuntianda. Qua re factum esset, cum omnia quae pro populari lingua ac contra latinam dici possent, copiose et diligenter in oratione sua persecutus sit Gonzaga, causa ex altera parte claudicaret neque plane cognosci posset nullumque proinde rectum iudicium ferri.</p><p>
	Deinde impetus illos animorum, quos tam acris ac vehemens et ornata oratio excitavit, hoc interposito spatio magna ex parte consedisse credendum est. Quare momenta rationum utrimque sedato animo melius perpendentur. —</p><p>
	Et ad Gonzagam conversus — Longe — inquit — alio orationis genere nobis agendum est ab eo quo in oratione tua usus es Gonzaga. Tu enim omnes rhetorum flores consectatus amplificationibus ac genere illo dicendi acri et incitato non tam id agere visus es ut veritatem invenires, quam ut latinam linguam, in qua insectanda vehemens in primis atque adeo atrox extitisti, funditus everteres veritatemque obrueres redundantia verborum atque audientium ita afficere animos, ut orationis flumine, veluti rapidissimo aestu abrepti, quid verum quidque ratum esse deberet internoscere ac secum statuere non possent, quod orationis genus, commovendis quam docendis animis aptius, iudiciis et concionibus reservandum est; in quibus oratores non tam de veritate invenienda laborare solent quam omnes curas intendere in Iudicum et audientium animos in suam caussam inclinandos, moltitudinemque quo velint impellendam.</p><p>
	At nobis contra agendum est, quibus propositum est veritatem investigare eamque subtili disputatione enucleare. Non debes igitur expectare, Gonzaga, ut orationi tua respondeam, cum quod longo tempore ac diuturna commentatione opus esset, tum quod eiusmodi orationis genus amplum et redundans ad disputationem nostram minime est accomodatum. Sedate igitur et remisse de re nobis est quaerendum sermonemque est utendum simplici et aequabili, praessoque et enucleato atque omni oratorio fuco plane carente. Quare, oratione tua omissa, disputatio inter nos de integro instituatur ac, veluti nunc sumpto initio, certamen inter nos committatur. —</p>
	<sp><speaker>GONZAGA</speaker><p>Tu vero ut libet.</p></sp><sp><speaker>SAULIUS</speaker><p>Illud quoque inter nos aequum est constitui, quod candoris nostri eorumque hominum est quibus in disserendo unum veritatis est studium, ne comprehensae opinioni pertinaciter haereamus, neve illius ita retinentes simus, ut, si eam ratio labefactabit, si denique veritas extorquebit, non inviti illam deponamus eaque in re sapientissimum illum Socratem imitemur quem tu heri commemorasti.</p></sp><sp><speaker>GONZAGA</speaker><p>Ita prorsus faciendum censeo.
	</p></sp><sp><speaker>SAULIUS</speaker><p>Ut igitur ratione et via procedat disputatio, age more scholarum, effatum profer de quo disputetur.</p></sp><sp><speaker>GONZAGA</speaker><p>Videtur mihi hoc tempore populari Italica lingua scribendum esse et a latina prorsus abstinendum.</p></sp><sp><speaker>SAULIUS</speaker><p>In quo tandem negotii genere?</p></sp><sp><speaker>GONZAGA</speaker><p>In omni itaque sive epistola mittenda sit, sive caussa in iudicio agenda, sive historia conscribenda, sive ars aliqua et doctrina tractanda ac litteris mandanda, nulla alia lingua utendum idque sive in soluta oratione, sive in carminibus.</p></sp><sp><speaker>SAULIUS</speaker><p>Rationem expecto.</p></sp><sp><speaker>GONZAGA</speaker><p>Multae sunt eaeque firmissimae quas proferre possim. Verum ne longum faciam, quinque in praesentia ero contentus.</p></sp><sp><speaker>SAULIUS</speaker><p>Quae istae sunt tandem?
	</p></sp><sp><speaker>GONZAGA</speaker><p>Principio omnium saeculorum omniumque gentium auctoritas ac perpetuus usus eadem lingua scribendi qua in quotidiano sermone vulgo utebantur.</p><p>
	Cur vero duplici sermone eadem gens uteretur? Aut quae tandem ratio id suadeat? Quid enim aliud scribere quam id quod loquimur litterarum monumentis consignare ne pereat? Cur autem id alio sermone faciamus, neminem reperiri posse existimo quamvis acri ingenio praeditum, qui si non solidam at saltem speciem aliquam habentem rationem possit comminisci quae ad id persuadendum valeat. Quae est igitur ista tanta in nostrorum hominum ingeniis perversitas, quae tam inepta ista ratio saeculum nostrum tenet, ut pertinaciae finem non aliquando faciamus? Sed tantum nobis ipsi demus ut acutius in rebus videre nos existimemus quam omnium populorum omniumque saeculorum aetates?</p><p>
	Quod si Romanorum ipsorum idem erat in loquendo et in scribendum sermo, id quod dubium esse non potest, utri tandem illorum similiores sunt, ii ne, qui sese ad illorum usum et consilium accomodant, an ii, qui illorum verba tantum retinentes a sententia et iudicio recedunt?</p><p>
	Multis iam ab hinc saeculis latina lingua mortua est; usus enim latine loquendi, qui unus linguarum vita est, extinctus est, quae etiam aliena dici potest, quiescere igitur illam sinamus.</p><p>
	Contra patria haec nostra lingua viget et floret, illa igitur utamur; neque qui in quotidiano sermone Patriae nostrae cives atque Italiae incolae sumus, cur in scribendo peregrini esse cupiamus video. Quod qui facere recusant, simile quiddam faciunt ac si quis vivorum consuetudine et quotidianum usum vitet, eorum vero, qui multis abhinc annis mortui sunt, quod eos clariores viros ac digniores quibus utamur, dicat fuisse, consuetudine quaerat atque ea cogitatione fruatur, illosque viventes ac se illorum familiaritate uti somnians aliosque irridens, qui non simile faciant, sese oblectet. Quis vero in homine ita inepte desipiente risum teneat?</p><p>
	Memoriam quidem clarorum virorum colere ac repetere saepe debemus, resque egregias ab illis gestas commemorare; quin etiam illorum immagines, si ulla facultas sit, apud nos habere, quibus ad virtutem et ad decus aemulandum accedamur.</p><p>
	Ita sermonem latinum nosse et intelligere debemus nos quidem, ne tot praeclara in omni facultate praeccellentium ingeniorum monumenta hac lingua sempiternae saeculorum memoriae commendata intereant. Eadem vero linguam uti cum alia felicissimis initiis atque auctibus illi successerit, id cum a ratione est alienum, tum omnium saeculorum auctoritati, ut initio posui, aperte repugnat.</p><p>
	Altera ratio ducitur a fine quem qui latine hoc tempore sibi scribendum ducunt usque adeo non assequuntur, ut ab illo quam longissime aberrent. Illud enim qui scribunt spectare solent in primis, eaque de caussa homines hunc scribendi laborem capiunt, ut a quamplurimis scripta ipsorum legantur.</p><p>
	Qui igitur latino sermone cogitata sua litteris suscipit mandanda, is non de illustrando, sed de obscurando nomine suo laborat; quippe quae a quampaucissimis lectum iri debeat sperare atque in quampaucissimorum notitiam perventura. Quotus enim quisque est, si mulierum, puerorum, rusticanorum, opificum, nautarum ac nobilitatis partis rationem ducas, qui latine scire inveniatur? Vix millesimus quisque, ut tanta paucitas pro nihilo habenda sit. Quod est igitur istorum consilium aut cur laborem istum inanem capiunt, cum sibi, non aliis sese scribere intelligant? Nihil est quod in re perspicua multus sim.</p><p>
	Ad tertiam igitur rationem venio: quae docet hanc latine scribendi curam non inanem modo, sed damnosam quoque in primis esse. Nam praeter laborem qui in latina lingua paranda plurimus et diuturnus exudandus est, si quidem videmus eos qui hoc studio ducuntur quique perfectam huius linguae cognitionem et usum assequi contendunt, omnem suam multorum annorum operam ab omni reliqua cogitatione avocatam in hoc studium conferre atque omnes ingenii et industriae nervos in eo contendere, illosque hac una tantum cura multos annos, quod miserandum sit, torqueri.</p><p>
	Praeter igitur hunc inanem et diuturnum necessario exantlandum laborem, id damni vel maximi faciunt, quod tam multam operae et aetatis partem doctrinae studiis subtrahunt; pravumque hoc consilium multos illis de melioribus et ad perdiscendum aptioribus eximit annos, quos si bonis artibus darent, magnum profecto aliquid atque praeclarum in illis assequerentur.</p><p>
	Equidem hanc unam non in postremis esse caussam puto, cur minus doctis hominibus aetas nostra utatur quam priscorum tempora, quod prisci illi integram operam et intentam in doctrinae studiis collocabant ab hoc inani labore alienae linguae comparandae non interpellatam.</p><p>
	Quocirca nos ipsi tandem respiciamus neque in pravo consilio obstinate nobis perseverandum ducamus; quod si aliqui sunt, quibus id iam integrum non sit neque expeditus regressus atque in quibus quod futurum erat, iam factum sit, imbecillae saltem aetatis, quaeque aliorum consilio regenda est, misericordia nos capiat atque illam a damnosa hac via ingredienda revocemus.</p><p>
	Sequitur quarta ratio, quae maxime rem totamque hanc quaestionem continet. Nam ceterae, quas attulimus rationes, scribi latine non oportere demonstrant, haec vero etiam non posse.</p><p>
	Nam cum sermo et loquendi facultas ideo hominibus sit a natura data, ut animi notiones proferant, qui, malum, tantus iste furor inscitiae et caecitatis comes mentes quorundam tenet, ut cum patrium et a natura inditum sermonem amplum et copiosum, quoque omnia animi sensa commode et ornate possint declarare, eumque promptum ac nullo studio paratum habeant, illo contempto, tanto cum labore alienam linguam consectentur mancam et deficientem, qua vix dimidiam partem cogitationum mente conceptarum possint exprimere?</p><p>
	Cuius rei confirmandae laborem mihi ademerunt ii, qui orationem meam verbis suis subsecuti demonstrarunt quot res post vetera Romanorum tempora sint immutatae, quot novae inventae, quot nova magistratuum, procurationum, honorum, imperiorum tam in militaribus quam in civilibus rebus exorta sint genera, quot instrumenta non bellica modo, sed domestica quoque tam urbana quam rustica, quot munitionum novarum formae, quam varius sit tam virilis quam muliebris vestitus, quot ciborum et condimentorum longe a priscis diversae longeque aliis nominibus notatae extiterint species.</p><p>
	Quae atque alia eiusmodi multa latinis nominibus carentia si quis novis vocabulis velit nominare, non iam latina lingua simplici et pura uti erit dicendus, sed monstrum deforme gignere e duabus diversis maleque cohaerentibus rebus conflatum. Proinde videant ii, qui pro suscepta sententia pugnant, quemadmodum hoc se laqueo expediant.</p><p>
	Presse ac strictim, Sauli, inter nos agi voluisti. Breviter igitur perstringo quae oratione dilatanda fuerant; immensa enim rerum copia et varietas se offert quae novis nominibus insignes sunt faciendae, quas singulas persequi longum et infinitum pene fuerit: locum igitur satis sit indicasse.</p><p>
	Restat ratio quam extremo loco reservavi, cum dignitate sit prima. Nam si patrius hic noster rudis quidam et agrestis atque incomptus esset sermo, tamen eo etiam in scribendo utendum defenderem iis de causis quas plurimas commemoravi neque enim quisquam duos sermones habere, ut dixi, debet alium quo loquatur, alium quo scribat.</p><p>
	Nunc cum patria lingua nostra non modo non deformis sit et absona, sed latina ipsa pulchrior atque adeo omnium linguarum pulcherrima, quam sui ipse et Patriae hostis censendus est is qui decoram linguam suam spernat alienamque sequatur quae specie et pulchritudine a paterna vincatur. Itala enim haec lingua nostra ea re haud dubie ceteris linguis praestat in qua prima est linguae commendatio, hoc est suavitate. Quae virtus humanitatis propria ac minime cum belluis communis declarat linguam hanc nostram humanitati quam ceteras propriorem hominibusque proinde magis convenientem; quippe quae ab eo sono, quem horridum et trucem atque immanem edunt belluae sit magis quam ceterae remota, quaeque maiore cum suavitate animis influat omnique carens asperitate aures iucundiore sensu permulceat.</p><p>
	Talem porro esse patrium sermonem nostrum qui non intelligit is non mente iam et intelligentia, sed sensu omnino carere est existimandus neque tardus et hebes modo, sed amens ac plane stupidus est appellandus: omnes enim huius linguae voces vocalibus terminantur, quae nulla consonantium asperitate horridae iucundissimo sono animos audientium perfundunt.</p><p>
	Quae res etiam linguam hanc fluentem et flexibilem facit commissurisque et coagmentationibus in primis aptam; quae altera est non exigua linguarum commendatio atque ea laus benigno quodam Italiae fato propria sermonis patrii nostri est nulliusque gentis sermoni, qui nunc vigeat, vel cuius aliqua extet memoria, umquam contigit. Ut si quis nulla anticipatione corruptus animus vere et integre iudicare velit, huic profecto Italicae linguae dignitatis primas tribuat.</p><p>
		Virum quendam apprime doctum dicere solitum accepi, si caelestibus iliis mentibus ullus esst semonis usus, isque unus aliquis ex iis, quibus mortales utuntur esset asciscendus, Italum hunc nostrum ex ceteris omnibus illos fuisse delecturos.</p>
		<p>Equidem non sum nescius, Sauli, nullam rem esse, de qua non in utramque partem possit disputari, id quod declaravit Academicorum secta, illud quoque non ignoro, in omni disputatione ingenium et eloquentiam vincere qua tu utraque re in primis vales, ut non dubitem te, pro ea, quae in te est, facultate, multa contra haec posse afferre ad aspectum quidem speciosa, sed ad approbationem infirma. Verum spero te pro animi tui candore, quod consilium sapienter et amanter mihi dedisti, eo te quoque usurum neque in caussa tam evidenti ac minime dubia oppugnanda ingenii et eloquentiae ostentationem consectaturum. Verum quid tibi ea de re statuendum sit, tuum erit arbitrium. Equidem veram hanc et certam ac stabilem opinionem perpetuo tenebo.</p></sp>
	<sp><speaker>SAULIUS</speaker><p>Tu quidem, Gonzaga, in extrema oratione conventorum me admones, ne pertinaciter contra veritatem tendam; verum ipse te in illis haudquaquam ostendis mansurum, qui qualiscumque tandem mea futura sit disputatio, te tamen opinioni tuae haesurum dicis. Ita ne vero? Quid si falsa a ratione convincatur, tamen ne illam retinebis?</p></sp>
	<sp><speaker>GONZAGA</speaker><p>Quo tandem modo tam evidens veritas convincatur?</p></sp>
	<sp><speaker>SAULIUS</speaker><p>Iudicium tu secundum te fers, priusquam caussa ex altera parte sit dicta. Cum peroraro, tum uter nostrum ostentationem ingenii consectatus sit et uter veritatis susceperit patrocinium, horum virorum, qui de hac et de omni quamvis magna re possunt existimare, erit iudicium.</p><p>
	Illud autem praefari libet, te in hac caussa longius quam Petrum Bembum progressum. Ille enim in tribus iis libris, quos prosas inscripsit, in quibus hanc eandem quaestionem copiosissime et acutissime tractat, nostrae aetatis homines hortatur ut aliquam operae et temporis partem ad huius italicae linguae studium conferant, quam a calumniis obtrectatorum conatur defendere, cum doceat commode et ornate omnes res Hetrusco sermone litteris posse mandari iuventutemque ab huius linguae studio deterrentes refellit.</p><p>
	Verum latina lingua, quod fecisti tu, non insectatur neque ab ea adolescentium revocat studia; quin contra non oratione modo, sed exemplo quoque suo docuit ea esse scribendum, quippe qui illam omni scriptorum varietate excoluerit tamque multa ac praeclara non modo soluta oratione, sed carminibus quoque latino sermone conscripserit, ut nemini latinae litterae aetate nostra plus debeant iureque is unum ex clarissimis huius linguae luminibus existimetur. Quae Bembi sententia tolerabilis omnibus est.</p><p>
	Tu vero hac lingua insectanda iudicioque illorum, qui latine scribunt, reprehendendo et vituperando iniuriosus plane existis in hunc ipsum Bembum, quem a te plurimi fieri idque haud immerito semper cognovi, et in tantam clarorum virorum multitudinem, qui tanta cum ingenii et eloquentiae gloria et nostra et Patrum nostrorum memoria latine scripserunt linguamque latinam non mortuam, ut putas, sed maxime vigentem, quantum in te est, iugulare ac de hominum coetu prorsus exterminare contendis.</p><p>
	De qua re mihi tecum suscepta est dimicatio, in qua quoniam tu in disputatione, quam modo habuisti non modo de vehementi illa contentione, qua in oratione a te recitata usus fueras, nihil remisisti, sed atrocior etiam mihi visus es contra latinam linguam insurgere, ego quoque qui remissus et sedatus esse decreveram, acriter et vehementer agere constitui ac ut par tibi referam, non minore vi dicendi ac copia, si modo id assequi potero, popularem istam linguam, quam tantopere amplexaris, insectari; non quidem ut illam prorsus extinctam et exterminatam velim aut eos, qui illa res suas litteris mandant, accusem ac vituperem, multos enim egregios ac doctos et ingeniosos viros iniuria afficerem, qui in ea magna cum industriae et eloquentiae gloria et nostra et superiore aetate sunt versati, sed ut latinam linguam infinita laude illi anteponam. Te igitur vestigiis tuis sequens quinque quas attulisti rationes, eodem ordine persequens de unaquaque sigillatim disseram ac singulas evertere conabor.</p><p>
	Quam rem antequam facere ingredior, querelam quandam, quam animo inclusam iustus dolor exprimit, profundere cogor, fatumque Italiae conqueri atque Italorum iniquitatem ingratumque et hostilem in patriam animum (iusto dolori ignosci postulo) accusare. Qui cum gentium et orbis imperio, quod maiores nostri tot saecula obtinuerunt, sint orbati, illius saltem memoriam non modo non contendant retinere, sed eam, quantum in ipsis est, obscurare et obruere ac prorsus ex omni recordatione delere nitantur.</p><p>
	Quid enim aliud agunt ii, qui, cum utraque lingua et latina et recentior haec popularis Italae ambae sint, eam expellunt qua tum Itali loquebantur, cum orbi terrarum imperabant; quaeque ideo Regia Italorum lingua iure possit appellari, quod ea Italia orbis terrarum Regina loquebatur; contra eam retineant et colant, quam Italia omni in illam irruente atque incendiis et ruinis grassante barbarie una cum durissimo servitutis iugo accepit? Quae, malum, tanta est ista in quorundam ingeniis perversitas, ut gratior sit illis foedissimae servitutis, quam florentissimi imperii recordatio? Libentiusque linguam aerumnarum et dedecoris testem usurpent, quam gloriae et maiestatis admonentem recolant.</p><p>
	Quae res eo detestabilior est in Italis ac magis vituperanda, quo latinum sermonem apud exteras et transalpinas gentes maiore in pretio esse videmus, ut nulla earum sit quae nobilissimam hanc et Regiam linguam nostram non patriae ac populari suae anteponat magnoque illius perdiscendae teneatur studio, ut etiam eos pueros, qui doctrinae studiis sese dant et in Gymnasiis versantur, non alio quam hoc quotidiano velint sermone uti quo faciliorem et expeditiorem eius usum habeant.</p><p>
	Splendidus est hic locus et dignus qui omni verborum copia dilatetur omnique ornamentorum genere illustretur, sed hanc laudem concionibus reservo. —</p><p>
	Hic cum Boncompagnus ac non modo ii, qui idem cum Saulio sentiebant nutu significarent sese illius orationem magnopere approbare, verum etiam ii, qui stabant a Gonzaga, commoti viderentur, GONZAGA — Si — inquit — latini sermonis usus Italiae libertatem vindicare, amissumque imperium posset recuperare, opinionem, in qua sum, princeps scilicet repudiarem. Nunc non intelligo quod adiumentum latina lingua in libertate asserenda aut imperio pariendo sit nobis allatura.</p></sp><sp><speaker>SAULIUS</speaker><p>Si ad recuperandum imperium nullum latinus sermo momentum facit, ad retinendam certe tantae maiestatis tantique decoris memoriam valet; quam nullo modo debemus obliterare. Quod ii faciunt, quantum in ipsis est, qui extinguere latinam linguam contendunt.</p><p>
	Verum ut ad disputationem tandem accedamus, prima ratio tua fuit perpetuus omnium populorum usus, cum negares ullam umquam nationem duos habuisse sermones: alterum quo loqueretur, alterum quo scriberet. Accipe ad hanc rationem, quam in speciem firmissimam primam opposuisti, quot modis respondeam.</p><p>
	Principio haec ratio dogma ipsum tuum redarguit ac plane perimit. Nam si hoc suscipitur, ut unaquaeque natio eodem sermone minine utantur, sed singulae suum sermonem habeant alterum ab altero longe diversum, efficietur ut unicuique nationi suo sit sermone scribendum; neque iis solum, quorum sermo politior habetur et suavior, sed iis quoque quorum rudior est et incomptus. Bergomatibus igitur, Foroiuliensibus, Liguribus, quorum populorum sermo non ceterorum modo existimatione, sed etiam ipsorummet confessione asper plane et agrestis est atque incomptus erit sua lingua scribendum; qua re cum nihil dici potest absurdius, tum id a vestra ratione plane abhorret, qui unam esse omnino linguam Italicam, qua scribatur, vultis.
	</p></sp><sp><speaker>GONZAGA</speaker><p>At inter Italicos hos tam multos tamque varios sermones tanta est similitudo ut plures sermones appellari non possint, unumque tantum sit existimandus Italorum sermo; quippe quod singuli hi sermones ab omnibus Italis intelligantur sine doctore, Hetruscaque haec, quam vocamus lingua, brevi et facile sine schola in quotidiano usu possit perdisci.</p><p>
	Ut Graeca lingua semper una est existimata quamvis nonnulla essent in illa propria nationum idiomata nonnullis in verbis inter se differentia, quae tamen ab omnibus Graecis ab ipsisque etiam mulieribus ac pueris intelligebantur. Una igitur eademque censenda est ea lingua, quae pluribus nationibus communis est ad intelligendum quamvis nonnullis loquendi formulis diversis inter se nationes illae utantur.</p><p>
	Longe diversa est latinae linguae ratio, quae plane aliena a nemine Italorum intelligitur, nisi ab iis qui illam longo et assiduo studio a magistro perdidicerunt.</p></sp><sp><speaker>SAULIUS</speaker><p>Nemini minus quam tibi, Gonzaga, tuique similibus responsio haec conveniebat qui huius, quam Hetruscam vocatis, linguae antistites et magistri illam in artem ita accurate redegistis, regulisque vestris conclusistis, elocutionum formis traditis, extra quas egredi aut verbum omnino ullum nisi ex praescripto vestro usurpare religio sit ut non modo ceteris Italiae populis, sed ipsis quoque Hetruscis linguae forma a vobis sit petenda; neque ad rem pertinet linguam hanc sine doctore intelligi: nam non de intelligendo, sed de scribendo est instituta disputatio. Hetrusca autem lingua recte scribi non posse contenditis, nisi ab eo qui longo studio eam a vobis regulisque vestris perdidicerit, quosque habetis huius linguae auctores Petrarcam, Boccaccium et reliquos diuturna lectione et assidua tractatione contriverit; quod Bembum et nonnullos alios se fecisse gloriari solitos accepimus.</p><p>
	Quare si aliena ea est lingua, quae sine doctore non percipitur, fateamini necesse est, si consentanea loqui vultis, non minus aliena scribere eos, qui hac praeceptis et legibus vestris circumscripta, quam eos qui latina scribunt. Quo fit ut Itali, quod reprehendebas, alia lingua loquantur, alia a vobis scribere cogantur.</p></sp><sp><speaker>GONZAGA</speaker><p>Non alia lingua dicendum est illos loqui, alia scribere, sed limatiore scribere, rudiore loqui.</p></sp><sp><speaker>SAULIUS</speaker><p>Limatius et politius scribere eiusdem nationis homines suscipi potest, qui vero Foroiuliensem linguam non aliam ab Hetrusca intelligit, huic non ingenio, sed sensu opus est. Nihilo enim magis rusticanus Hetruscus Foroiuliensem loquentem intelligit quam Latinum. Quid enim? An non innumerabilia verba et nomina, tum etiam praepositiones et coniuctiones ceteraeque orationis partes eaedem sunt latinae et Italae linguae? Ut loquendi formis et terminationibus casuum magis quam vocabulis, quae pleraque eadem sunt, duae hae linguae inter se differant, potiusque itala corrupta latina quam alia a latina dicenda sit, id quod facile ex disputatione nostra apparebit.</p><p>
	Neque Graecorum idiomatum similitudo quaestioni nostrae apta est: nam perfecta et approbata erant ea apud Graecos idiomata singulaeque nationes suo quaeque idiomate sine reprehensione utebantur. Quam rem vos Italis vultis interdictam quos ad necessitatem linguae vestrae perdiscendae eaque scribendi adigitis; neque Ligurem modo aut Bergomatem, sed ceteros quoque Italiae populos non a vobis tradita lingua scribentes irridetis.</p><p>
	Deinde quomodo hoc sumis omnes provincias omnesque gentes eadem lingua loqui et scribere solitas neque duas linguas umquam habuisse perpetuumque hunc esse populorum usum? An non vides argumentum istud tuum contraria quamplurimarum nationum auctoritate ex multorum iam saeculorum aetatibus refelli?</p><p>
	Notum est quantam orbis partem Mahumetana impia religio occuparit, quot sint eam sectam profitentes provinciae, quamque tota Asia et Africa late patentia Regna variaeque nationes quae omnes lingua inter se non minus quam nostrae gentes differunt. Unaquaeque enim natio suum proprium habet sermonem ab aliis diversum, ut quemadmodum apud nos, ita apud illos unius provinciae sermo ab alterius provinciae hominibus sine interprete non intelligatur: alia enim lingua utuntur Turcae, alia Persae, alia Syri, alia Mauri. At omnibus his nationibus una est communis Arabs lingua nemini patria ac propria praeterquam ipsis Arabibus. Hac lingua, quod ea lex ipsorum conscripta sit quam in aliam linguam verti nefas putent, res sacras illiusque religionis mysteria ac disputationes de illis tractant; quique sese ad sacrarum rerum atque etiam ad cuiusvis doctrinae studia conferunt, eam linguam a doctoribus ut nos latinam perdiscunt; turpeque fuerit sacerdotibus ac legi peritis litteratisque hominibus non hac lingua sive loquendo, sive scribendo uti.</p><p>
	Quae res et argumentum tuum plane evertit et ignaviam nostrorum hominum coarguit, qui taedio latinae linguae perdiscendae ad patrias longe ignobiliores, id quod apertissime apparebit, deflectunt. Quod cum ceteris Europae nationibus dedecori est, tum vero Italis iis de caussis, quas commemoravimus, etiam criminosum.</p><p>
	Verum ego si tibi illud velim dare omnes nationes eodem in scribendo quo in loquendo uti sermone solitas, illud tu quoque mihi vicissim concedere cogeris, quod nullo modo potes inficiari, id illas ideo fecisse, quod unus tantummodo esset apud singulas sermo neque esset cur duos sermones eadem gens haberet, quorum alter ab altero manaret. Quo fiebat ut nemo ad alienigenarum sermonem et a suo longe diversum ab aliisque principiis profectum, quod nihil cum patrio sermone haberet coniucti aut similis, in scribendo confugeret. Ut nihil mirum sit homines unam tantum lingua utentes et alienae prorsus ignaros atque expertes eodem sermone et fuisse locutos et cogitationes suas litteras mandasse.</p><p>
	At nostra longe diversa est ratio, apud quos duo sermones vigent ac florent, si eos duo libet appellare qui proprii nostri sunt atque in Italia nati atque alti. Quorum qui, ut docebo, nobilior est et praestantior, latinus mortuus dici non potest, cuius usus numquam sit intermissus, sed iam inde ab illius origine usque ad tempora nostra saltem scribendo, quae pars longe est praestabilior, retentus, ut temporum continuata declarat series. Nullum enim umquam fuit, quo haec lingua scriptoribus caruerit; quin etiam Italico, Gallico, Hispanico sermonibus iam inductis multa tamen saecula fuerunt, quibus non aliter fere quam latine scriberetur. Quare debemus nos quoque vestigia priscorum persequentes nobilissimam patriam latinam linguam nostram tenere, populari Italica prae illa ignobili et manca, id quod liquido apparebit, spreta; quippe quae nihil aliud sit, ut dixi, quam latina lingua corrupta et depravata.
	</p></sp><sp><speaker>GONZAGA</speaker><p>Hoc vero aures ferre non possunt ingensque piaculum committi puto linguam patriam nostram Italam ita aspere et probrose appellare, quae non latina corrupta vocanda sit, sed pulcherrimae matris latinae linguae pulchrior filia.</p></sp><sp><speaker>SAULIUS</speaker><p>Tu vero illam, ut libet, filiam appellato, modo id memeneris, tum eam conceptam et natam, cum misera parens omni barbarum gentium colluvione prostituta ex incesto concubitu illam protulit.
	</p></sp><sp><speaker>GONZAGA</speaker><p>Tu vero, Sauli, vide quanto te a parricidio Patriae obstringas.</p></sp><sp><speaker>SAULIUS</speaker><p>Meo periculo pecco. Quid autem per Deum immortalem est indignius quam filiam hanc degenerem et notham tanta esse audacia, tamque proiecta impudentia ut matrem per summum scelus et impietatem extinguere conetur? Verum ut temperemus a maledictis, tolerabiliores essent qui eiusmodi portenta loquuntur, si munera inter parentem et qualemcumque hanc filiam darent, domesticarumque et familiarium rerum tractationem illi permitterent; latinae vero linguae annis iam gravi et maiestate sua venerabili a sordidis et quotidianis ministeriis vacationem concederent, illamque eximerent e vulgi et opificum consuetudine ac gravioribus negotiis eius operam et opportunitatem reservarent eamque doctrinae studiis tractandis et explicandis, vitae praeceptis tradendis, caussis agendis, historiis conscribendis, iudiciis exercendis, epistolis de magnis et publicis rebus dandis, legibus et decretis publicis condendis adhiberent.
	</p></sp><sp><speaker>GONZAGA</speaker><p>Ut te audio loquentem damnare non dubitas tot claros viros ingenioque et consilio atque usu rerum, tum autem eloquentia et doctrina praestantes, qui omni scriptorum genere et varietate hanc linguam versarunt omniaque ista, quae commemorasti, patrio sermone tractarunt; quibus nescio quid absit de magnorum scriptorum laudibus.</p></sp>
<sp><speaker>SAULIUS</speaker><p>Quasi vero ego non te eodem crimine et quidem graviore possim condemnare qui eos, qui latine hoc tempore scribunt, reprehendendo, non animadvertis, te tot hominum, qui aetatis nostrae clarissima lumina fuerint, consilium damnare.</p><p>
	Insignes quidem viros eos fuisse non negaverim, quorum tam egregia extent ingenii monumenta populari sermone litteris mandata; verum celebrior esset hominum fama maioreque cum gloria totam Europam pervagaretur, si praeclara res, quas tractarunt, latina lingua ceteris nationibus nota in manus hominum exire voluissent, quae nunc angustiis Italiae terminis includitur.</p><p>
	Verum ut ad propositum redeam, quod tibi paulo ante dedi, perpetuum esse omnium gentium usum, ut sua lingua scribant, magnam habent exceptionem. Multi enim quorum nomem hac scribendi laude est insigne, aliena quoque lingua sibi saepe scribendum et loquendum duxerunt, quam rem non privatos homines modo, sed populos constat fecisse, idque multis de caussis; quarum prima est imperium, quod quamplurimos populos non modo multae in Europa gentes, sed in Africa quoque et in Asia latino sermone vulgo uterentur.</p><p>
	Quae res cum multis apertissimis indiciis patet, tum Plutarchi gravissimum testimonium omnem plane tollit dubitationem; qui affirmat aetate sua latinum sermonem omnibus provinciis et gentibus communem factum, eoque omnes populos et nationes uti, neque distinguit loquendo ne an scribendo, ne te illud putes habere subterfugium.</p><p>
	Quin contra haec necessitas sese ad latinum sermonem accomodandi, si quis rem vere et ingenue secum velit reputare, magis in scribendo quam in loquendo valuisse censenda est cum in publicis, tum in privatis rationibus. Praeerant enim foro magistratus romani, scribaeque acta iudiciorum latin alingua conscribebant, eademque caussidici et patroni in caussis agendis utebantur; quique de publicis rebus legati ad senatum a civitatibus mittebantur, orationes latinas habebant, simulque civitatum suarum iura et postulata latine scripta edebant. Ad hoc provinciales homines cum romanis civibus rationibus, usibus, commerciis erant implicati, ut necessario epistolae a illos latino sermone scriptas mitterent, eademque lingua tabulas accepti et expensi conficerent locationumque venditionum, mutuorum, permutationum, mandatorum, contractum omnium monumenta latine essent conficienda.</p><p>
	Neque vero quenquam ita dessipere puto ut eas nationes ac populos linguam popularem suam plane deposuisse eaque cum rusticanis, opificibus, ancillis uti desiisse; quin contra simile quiddam tum fieri verisimile est eius quod nunc Flandris cernimus usuvenire.
	</p></sp><sp><speaker>GONZAGA</speaker><p>Non ab electione profectum, sed a necessitate expressum existimatri debet consilium lingua Dominorum loquendi: sese enim non minus ad linguam quam ad imperia dominantium accomodare subiuncti coguntur.</p></sp><sp><speaker>SAULIUS</speaker><p>Ego subiunctos existimo utrumque rem sequi illosque et necessitati parere et gratiam dominantium captare. Siquidem memoriam proditum est, cumanos a Senatu impetrasse ut decreta et acta publica latina lingua conficere, quae res nullo modo romanos aut publice aut privatim attingebat.</p><p>
	Altera caussa sunt negotia et earum rerum commercia, quae necessarius vitae cultus postulat: necesse est enim inter quos mercaturae et contractuum sint inter eos quoque sermonis esse commercia; id quod aetate nostra Flandris usuvenit, quibus frequentia cum Gallis commercia quotidianusque necessarius usus linguae Gallicae perdiscendae necessitatem imponit: cuius linguae publice scholas habent ad quas eius perdiscendae caussa pueros mittunt ut omnis aetas et sexus in illa provincia Gallice sciant.</p></sp><sp><speaker>GONZAGA</speaker><p>Recte Flandri operam in lingua Gallica comparanda collocare existimandi sunt, quae lingua extincta non sit quaeque ipsis ob commercia magnae commoditati ac plane necessaria sit; nobis vero quod tandem est linguae istius latinae, quam nonnulli tantopere amplectuntur, commodum aut fructus? curque in illa sine ullo operae praetio tantum studium ac tantam diligentiam ponimus tempore et otio abutentes?
	</p></sp><sp><speaker>SAULIUS</speaker><p>Si Flandros recte studium et diligentiam in lingua Gallorum perdiscenda ponere concedis, quae illis cum una tantum Gallorum natione faciliora faciat commercia, cur non pariter eandem operam nos atque omnes Europae nationes rectius in lingua latina perdiscenda ponamus ingenuosque omnes homines a primis annis illa imbuamus, quae cunctas Europae nationes ad commercia inter se reddat habiliores omnesque proinde omnis generis negotiatores, inter quos sunt instituta commercia, in loquendo, in epistolis mittendis, in tabulis rationum conficiendis hac lingua utantur quae tot ac tantas in quotidianis usibus habeat opportunitates, faciatque ut commodius et sine interprete ingenui viri omnes provincias possint obire ac cum omnibus Europae nationibus sermonem serere, facilemque habeant cum illis consuetudinem atque omnes animi notiones loquendo et scribendo inter se intelligant, usuque sentiant parvuum hunc in linguam latinam perdiscendam paucorum annorum insumptum laborem magnis illos molestiis in omnem vitam liberasse magnisque difficultatibus expedivisse et maximis commodis affecisse ac non modo otio et tempore, ut modo dixisti, sese abusos, sed praeclare et utiliter in primis operam et studium ea in re collocasse? Ausus vero es noster Gonzaga hoc ex ore tuo?</p><p>
	Tibi scilicet omni eruditione omnique eleganti doctrina perpolito hoc tam parum cogitatum excidit inanem esse latinae linguae cognitionem? Tum vero eloquentia ut futilis et inanis res hominibus plane negligenda erit inutiliterque in illa acquirenda tanta adhibetur contentio.</p></sp><sp><speaker>GONZAGA</speaker><p>Ain vero, Sauli? Quomodo tandem istud efficis?
	</p></sp><sp><speaker>SAULIUS</speaker><p>Nihil mihi expetiditius est demonstrare. Nam si ad facultatem dicendi comparandam exiguum momentum habere artem et rhetorum praecepta, vere traditum est omniaque in ingenio et exercitatione, tum autem in summorum virorum qui eloquentiae gloria praestiterunt, imitatione posita esse, latina lingua sublata ac Ciceronis et Livii ceterorumque eloquentiae Antistitum scriptis ignoratis, ad quorundam tandem auctorum imitationem nos conferemus? An ad Boccaccium istum vestrum? Quem hominem tanto in pretio apud nonnullos esse stomacher ne an rideam? Nam quae tandem illius scripta ullae aures lectione bonorum auctorum assuefactae possint ferre? Unus est omnino tolerabilis liber Decameron, qui is quoque quid tandem habet praeter moratas narrationes? Narratio porro in universae eloquentiae laudibus perexiguum semper et infimum locum obtinuit, quamquam multa sunt quoque eius libri vitia.</p><p>
	Nam primum in inventione et materia totus alienus est nihilque fere habet non aliunde petitum; innumera proferre possem, sed duabus fabulis ero contentus, altera de Petro Vinciolo Perusino, altera de Peronella Neapolitana totidem verbis ex Apuleio translatis.</p><p>
	Deinde in soluta oratione res per descriptiones declarare in vitio vel maximo ponitur: rem enim ipsam exponere non per ambages significare debeo neque enim diem in vesperum inclinatum recte ita demonstrarem. Aspice aratra iugo referunt suspensa iuvenci.
<quote rend="block">
<lg><l>

Et iam summa procul villarum culmina fumant,</l><l>
Maioresque cadunt altis de montibus umbrae.</l></lg></quote>

Haec et eiusmodi soluta oratio non suscipit, sed poetis omnes flosculos captantibus reservantur. At Boccacius eiusmodi ineptiarum totus est plenus. Quaero igitur ex iis, qui hominem suscipiunt, unde concessam ille habeat licentiam rhetorum praecepta et magnorum virorum eloquentiaeque antistitum exempla et usum transgrediendi solutaque oratione Poetarum more scribendi?</p><p>
	Praeterea si exordia rebus quae tractandae et scribendae suscipiuntur congruentia esse debent, praeclare id servavit Boccacius qui proemium tanta gravitate tantoque sublimium verborum apparatu elaboratum fabularum ac iocoso amatoriarum rerum libro annexuerit in quo caelum ipsum conscendit aetenitatique numinis legem immortalem tonat quae omnium creatarum rerum finem tandem esse decreverit; ut qui exordium illud legat vel de divina natura divinoque in creandis rebus consilio, vel, si ad humana descendere libeat, de caussis civitatum condendarum, de ratione legum ferendarum, de imperio stabiliendo ac de summa republica librum expectet.</p><p>
	Postremo finis quam detestabilis est? Id enim manifeste spectasse videtur vir nefarius ut impudicas mulieres faceret. Nam quae cum sexum ab impudicitia deterrere solent, religionem, famam, pudorem, coniugii sacrosancti violandi verecundiam, ea omnia per insinuationes quasdam contemnenda docet, ut omnibus pudoris, famae, conscientiae, legum divinarum et humanarum vinculis perfractis sese libidinibus totas immergant et turpibus amationibus tradant constringendas; stupraque et adulteria atque incestus non modo nullo sibi dedecori, sed, si diis placet, laudi quoque et gloriae ducant; ut id egisse videatur eamque gloriam haud obscure vir sacrilegus captasse, ut scelerum et flagitiorum mirificus artifex existimaretur. Explodatur igitur vir impius ex omnique piorum coetu exterminetur.</p><p>
	In eius vero carminibus legendis quis tandem risum teneat? Atqui usque adeo sibi ipse ignotus fuit ut sese poetam in primis profiteatur; quippe qui hoc carmen sepulturae suae inscribi volueritPatria Certaldum; studium fuit alma poesis. Praeclarum hunc scilicet eloquentiae magistruum habetis ad cuius imitationem vos conformetis; vos qui latinam negligitis linguam.</p><p>
	Quam compar vero est consilium vestrum Romanorum hominum iudicio qui linguam Graecam cuius in quotidiano ac populari sermone nullus plane erat usus, quaeque a latina infinitis partibus magis diversa sit quam latina a populari nostra; quaeque adeo alia prorsus lingua sit tam studiose colebant ad alendam scilicet et locupletandam eloquentiam, ut recte Horatius dixerit.
<quote rend="block"><lg><l>
 . . . . Vos exemplaria graeca</l><l>
Nocturna versate manu, versate diurna.</l></lg></quote>

</p></sp><sp><speaker>GONZAGA</speaker><p>Iaceat vero Boccaccius non minus orationis tuae aculeis confectus quam edicto Pontificio publice damnatus.
	</p></sp><sp><speaker>SAULIUS</speaker><p>Quid Vergilii ac tot caelestium pene ingeniorum Divina scripta etiam sine utilitate ulla nostra sua ipsa maiestate suscipienda in tenebris et in hominum ignoratione debent versari? Praeclare vero cum splendidis ingeniis agatur, si una cum linguae usu egregia illorum monumenta intereant quae aeterna esse debent. Numquam enim interiturae gloriae spe praeclara ingenia ad scribendi laborem capiendum accenduntur; quam vero iniquam legem sibi ipsi statuunt ii qui inventa et cogitata sua litteris hetruscis suscipiunt mandanda, quam linguam, quod ad quotidiani sermonis usum attinet, aliquando, ut ceteras, interire necesse est.
	</p></sp><sp><speaker>GONZAGA</speaker><p>Non eo inficias latinae linguae ullam cognitionem nos habere omnino oportere. Sed eo usque volo in illa cognoscenda homines progredi quoad fiant ad auctores illius linguae eorumque scripta intelligenda idonei; ab inutili vero labore illam perfecte assequendi, qui iis est necessarius qui ea linguam sibi scribendum statuunt, illos volo abstinere.</p></sp>
<sp><speaker>SAULIUS</speaker><p>At scripta auctorum bene intelligi non possunt neque ullus ex illis fructus capi aut ab illis ad eloquentiam assequendam instructiores fieri possunt homines, nisi bene et perfecte eam linguam teneant omniaque eius minuta percepta habeant.</p><p>
	Tertia et extrema superest longe maior et gravior aliena lingua scribendi caussa: ea est linguae alienae ipsius dignitas atque praestantia; quae cum ipsa per se et specie sua expetenda, tum praecellentium scriptorum ingeniis et eloquentia nobilitata hominum studia ad sese attrahit, pulchritudineque sua ad scribendum accendit. Qualem fuisse Graecorum linguam constat, qua multi exterarum gentium homines patrio sermone posthabito res suas litteris susceperunt mandandas in quibus nonnulli de Romanis fuerunt, quamquam hi Graeciam imperio ut ceteras nationes obtinentes ii essent ad quorum sermonem se potius Graeci homines, qui sub ipsorum imperio erant, quam ipsi sese ad Graecorum, quibus imperabant, deberent accomodare.
	</p></sp><sp><speaker>GONZAGA</speaker><p>Illud potius vide, Sauli, ne isti quos nominas linguam Graecam potissimum delegerint qua cogitata sua litterarum monumentis mandarent, non tam linguae nobilitate inducti quam quod pluribus populis communior ea esset lingua a pluribusque gentibus intelligeretur.
	</p></sp><sp><speaker>SAULIUS</speaker><p>Hoc vero, quod mihi tua sponte das, Gonzaga, non modo libenter accipio, sed in magno etiam beneficio numero: nihil enim potuisti proferre, quod magis rationem meam confirmaret, tuam labefactaret; quodque secundum illud tuum argumentum, quo maxime caussa tua videbatur inniti, eos qui scribant illud in primis spectare debere, ut a quamplurimis legantur ipsorum scripta, adversum me illatum in te retorqueret. Latina igitur lingua scribendum est quod illa a pluribus populis intelligatur, nimirum ab omnibus Europae nationibus Germanis, Hungaris, Polonis, Flandris, Anglis, Scotis, Gallis, Hispanis ac ceteris omnibus, lingua autem haec Itala popularis nostra perangustis Italiae terminis includatur.
	</p></sp><sp><speaker>GONZAGA</speaker><p>At illud non animadvertis, Sauli, in omnibus his provinciis perpaucos esse qui latine sciant eosque tantummodo qui in litterarum studiis et in Gymnasiis versantur, at hetruscam linguam eam, qua loquendum et scribendum nobis esse contendo, ab omnibus Italis intelligi; quorum innumerae multitudini si quis ex altera parte exteros opponat qui latine sciunt, perexigua pars prae illis erit ac quae cum illis collata vix appareat.
	</p></sp><sp><speaker>SAULIUS</speaker><p>Quin tu illud animadvertis, Gonzaga, nos non de loquendo, sed de scribendo litigare; quota est autem Italorum pars qui non modo de praeclaris excellentium hominum scriptis non posse iudicare, sed ea intelligant aut prima elementa nota habeant atque omnino legere sciant? Qui si cum exteris comparentur, quicumque scripturarum gustum aut sensum habent, minime partis ac vix centesimae instar sint.</p><p>
	Quare qui gloriam et famam suam dilatare et in exteras provincias superfundere cupiunt, latina lingua sibi scribendum sciant. Eorum enim nomen non modo apud litteratos et doctos in pretio erit, sed apud rudes quoque et litterarum ignaros, quamquam hi quidem minimi faciendi sunt quippe qui eos quos a litteratis accipiunt laudari, quamvis sibi ignotos suspiciunt: innumera enim est multitudo nomen Homeri, Vergilii, Demosthenis, Ciceronis, Thucididis, Livii, Sallustii suspicientium, quorum ipsi scripta non intelligunt neque lecturi sunt umquam graecae et latinae linguae prorsus ignari, sed doctorum a quibus divina illa ingenia audiunt laudari auctoritate et opinione, quam de illorum doctrina et ingenio imbiberunt, ducti.
	</p></sp><sp><speaker>GONZAGA</speaker><p>Ut omnes humanae res, Sauli, non statim, sed partim fortuna, partim eorum virtute et consilio qui res illas publicas gesserunt, paulatim creverunt nonnullaeque earum ad summam tandem dignitatem, magnasque opes, magnamque potentiam pervenerunt, ita nullius linguae initia fuerunt statim clara. Quae tamen res homines in illa natos et educatos non deterruit quo minus illa sibi scribendum ducerent. Cuius igitur linguae felicitate factum est ut quamplurimos alumnos tali ingenio et animo praeditos sortiretur, ea assidui et praeclaris scriptis diligentiaque et industria talium virorum paulatim provecta, omnique litterarum genere et varietate exculta et illustrata ad altissimum gloriae locum tandem pervenit. Quo factum est ut cum multi eius linguae appeterent cognitionem, egregii viri, quorum cura, labore, industria patria lingua e tenebris educta est et in clarissima luce collocata, nomen ipsi una clarissimum ad exteras nationes et omnem posteritatem sibi peperint.</p><p>
	Quod idem de hac itala lingua nostra non est desperandum nisi nos ipsi illam ope nostra turpiter deferimus tantumque gloriae cursum, in quo nunc est, interrumpimus hominum studium et industriam scribendi ab illa revocando. Cum praesertim, ut dixi, eam esse linguam hanc nostram italam usu compertum exploratumque habeamus, quae omnes animi notiones tam soluta quam numeris astricta oratione felicissime possit exprimere. Quam si ad idem fastigium ad quod ceterae ascenderunt diligentia nostra et scribendi assiduitate perducimus, quis dubitat quin tam praeclari operis auctores magnum operae pretium facturi sint nomenque eorum tum cum huius linguae cognitio ab exteris expetetur, quod propediem fore divinat animus, in magna gloria apud exteras quoque gentes tandem futurum sit et ad omnem posteritatis memoriam celebre?
	</p></sp><sp><speaker>SAULIUS</speaker><p>Vos vero arbitratu vestro scribite neque enim ego in eam sententiam disputo ut ab italice scribendo homines deterream, sed illud mihi propositum est ut orationem tuam, qua latinam linguam quantum in te est extinguere est aggressus, refellam; docemque ut ii qui italice scribunt, non sint accusandi, ita eam operam cum longe maiore gloria in latinam linguam insumi.</p><p>
	Nam quod ad divinationem tuam attinet, id est eiusmodi ut optare id potius possim quam sperare: nulla enim earum caussarum spes mea alitur quibus diximus homines ad alienam linguam appetendam excitari. Nam imperium quidem nihil est quod his temporibus hisque moribus atque hac Italiae fortuna somniemus; quin contra praeclare nobiscum agitur, si perpauca ea quae reliqua sunt retinemus. Illudque potius, quod lugendum sit, est periculum ne Italis hispanam linguam discere magis quam Hispanis italam necesse sit, id quod in multis iam huius provinciae regionibus fieri coeptum est.</p><p>
	Nihiloque magis idem a commerciis est expectandum, quod si futurum fuisset iam pridem factum esset. Ea est enim Italiae natura: itaque italorum usus ferunt ut commerciorum caussa ipsis potius in alienas provincias sit commeandum quam in Italiam exteris.</p><p>
	Artes vero ingenuas ex ipso fonte omnes petere malunt, ut orbis nostri nationes singulae statuant in graeca lingua quam in itala cognoscenda et perdiscenda ea de caussa utilis tempus et operam poni; poetasque potius et oratores latinos et graecos quam novos hos hetruscos velint audire, nec cum duae linguae graeca et latina necessario sint parandae, satis se temporis habere putent aut ita otio abundare, itave a doctrinae studiis vacare ut tertiam hanc linguam necesse habeant perdiscere.</p><p>
	Sequitur tertium argumentum de labore qui sine ullo magnopere fructu in lingua latina suscipitur; quae res magnam ac meliorem temporis partem doctrinae studiis praeclarisque aliis rebus subtrahit. Quod argumentum ad homines transversos agendos magnam vim habet: nulla enim maior est quam temporis iactura nullumque damnum homines magis fugiunt quam quod resarciri non posse intelligunt.</p><p>
	Qua in re omnes quicumque ita disputant magno in errore magnaque in antiquitatis ignoratione mihi videntur versari; neque enim aetas puerilis primique anni qui latinae linguae perdiscendae solent dari gravioribus studiis sunt apti neque arduis et implicatis quaestionibus quae in doctrinae studiis tractantur propter imbecillitatem suam idonei neque ad res tam obscuras et abstrusas intelligentiae vi possunt penetrare. Quo fit ut non modo non damnosa sed in primis fructuosa sint primae illi aetati leviora haec linguae studia neque in ulla exercitatione utilius pueritiae rudimenta ponantur quibus occupati pueri, fit ne ad desidem vitam et aetatem otiose traducendam assuefiant pravumque qui illis postea difficulter eripi possit, animi habitum induant.</p><p>
	Quem morem veterum quoque fuisse minime dubiis monumentis constat, quorum primum aetatis tempus in grammatices studiis atque in loquendi et scribendi regulis poetarumque scriptis cognoscendis ac levi illa eruditione totum ponebatur neque serius nos quam illi a grammaticorum ludis ad philosophiae gymnasia gravioraque studia adolescentes traducimus.</p><p>
	Neque difficilis aut diuturni temporis et laboris est linguae latinae perceptio; quod nonnulli eo errore putant, quod puerilem aetatem in eo studio multos annos videant conteri neque animadvertunt id ingenii imbecillitate et aetatis fieri, quod ea aetas nihil roboris ac nervorum habens omnique contentioni impar et ab omni labore abhorrens nullam cogitationem ullo in studio possit defigere. Quo fit ut prima elementa vix annuo temporis curriculo eaque centies in die repetendo parentumque et praeceptoris vel metu adacta, vel blandimentis delinita perdiscat; quam eandem rem virum aetate et consilio confirmato biduo facere posse declarant ii qui graecarum litterarum prorsus ignari sese ad illas applicantes biduo legere perdiscunt.</p><p>
	Pueriles vero annos egressae et corroboratae aetati perfacilis est et expedita latinae linguae perceptio perexiguusque et haud diuturnus labor in eo studio est ponendus, italo praesertim homini, propter linguae similitudinem, quod multo maxima nominum et verborum pars eadem sit Italae et latinae linguae, parumque inter se differentes sint pleraeque ex orationis partibus, cum pleraeque sint eaedem omnino: terminationibus enim, casibus, inflexionibus et eis similibus rebus hae duae linguae fere inter se differunt. Eloquendi vero et coniungendi leges et praecepta facilia et perpauca sunt, quod si aliqua sint verba et vocabula dissimilia, ea partim coniectura ex antecedentibus et subsequentibus rebus percipiuntur, partim auctorum huius linguae lectione brevi nota fiunt. Vides igitur, Gonzaga, terribilis ista tua laboris diuturni species ad studia hominum infringenda animosque debilitandos opposita quam iaceat.
	</p></sp><sp><speaker>GONZAGA</speaker><p>Aut dignus tibi videor, Sauli, qui a te ludificer aut tu unus tot annos in scholis versatus in latinae linguae rebus peregrinaris neque tibi nota est quae illius perdiscendae cura et sollicitudo hoc saeculum teneat. Quorsum enim pertinuit te de primis grammaticae rudimentis disserere deque adumbrata illa ac deformi linguae latinae specie qua imbuuntur pueri atque ii, qui ad doctrinae studia properantes de lingua polienda haud magnopere laborant? Ea enim lingua nostra aetate doctrinae studia, quod pudeat, in scholis tractantur, quam omnibus sordibus inquinatam omnique barbarie foeditate contaminatam eruditorum egregiisque artibus politorum aures respuant, cum nobis de pura et perfecta latina lingua qua iis qui eloquentiae gloriam sequuntur scribendum est sit instituta disputatio.</p><p>
	Cuius linguae acquisitio quantae sit contentionis quamque diuturni labori ii experti sunt qui in ea lingua comparanda tot annorum continuatam operam et assiduam posuerunt nullisque aliis studiis interpellatam quique tantum ac tam diuturnum laborem exhauserunt in Ciceronis, Livii et ceterorum latinitatis auctorum scriptis observandis; quam rem cum multi magna cum diligentia et animi contentione fecerint, perpauci tamen sunt qui magnum aliquid aut praeclarum sint assecuti quique linguae latinae commendatione probentur.</p><p>
	Neque ego tam diligentem tamque accuratam et diuturnam operam in iis hominibus reprehendo, quibus necessaria est ad eam rem assequendam, cuius studio tam incenso ducuntur, hoc est ad bene et cum laude latine scribendum. Consilium vero quo tot de melioribus annis doctrinae studiis multarumque magnarum et utilium rerum cognitioni detractos, in hoc studium conferunt, cum aliam linguam paratam habeant qua cogitationes suas feliciter possint exprimere eamque comptam et ornatam, nullo modo possum probare. Hoc labore veteres caruisse nullamque tantam temporis iacturam fecisse neque illos facturos qui inventa et cogitata sua patrio sermone litteris mandare animum induunt, si negas, Sauli, tum vero te pactorum admonebo.</p><p>
	Convenit enim inter nos ut Socratico more sine pertinacia veritatem perquireremus, quae ita hac in re evidens est ut nullis verborum praestigiis possit everti; neque omnia sunt in eloquentia qua tantum vales ut quod nonnulli veteres sive illi oratores, sive sophistae fuerint, professi sunt, possis deteriorem caussam dicendo facere meliorem. Sed laetor coram iis iudicibus caussam agi quos nullum artificium possit pervertere, neque ullus illorum mentibus obiici error in re praesertim tam clara.
	</p></sp><sp><speaker>SAULIUS</speaker><p>Multo mihi formidolosior esse deberet eloquentia tua, Gonzaga, quam mea tibi, si in instituta disputatione ullus illi esset locus. Quod tu tam acri oratione ac vehementi modo a te recitata satis docuisti, cum ego nullum umquam in hoc genere aut periculum mei fecerim aut specimen dederim itaque tuam tibi artem facile concederem. Verum illud multo mihi magis quam tibi laetandum video, quod coram iis iudicibus caussa agitur, quorum sapientiae et ingenio nullis captionibus possit illudi.</p><p>
	Tua enim ista ratio quam tantopere amplexaris cuique occurri non posse existimas quamquam re falsa est, tanta tamen similitudine verum attingit, ut nulla ad speciem sit insignior. Verum hoc in loco unde te nulla rationis aut argumentorum vi exturbari posse confidis, quam commode consistas, mox apparebit. Quod ne longum faciam, illud quod a te positum est accipio, non de illis hominibus inter nos esse pugnam qui, quo tandem scribendi genere res suas mandent litteris minus laborant, modo a legentibus ipsorum scripta intelligantur; sed de iis nos disserere qui scribendo nomen suum eloquentiae laude student commendare, quales sunt poetae, oratores, historiarum scriptores atque ii quoque qui ingenuas artes ac doctrinas non hoc foedo et inquinatissimo orationis genere, quo multis ab hinc annis scholae utuntur, sed polito illo et eleganti litteris mandant.</p><p>
	Quam rem Platonem, Xenophontem, Aristotelem omnesque priscos illos magnos viros ac Philosophiae omnisque doctrinae et eruditionis omniumque praeclararum artium parentes, iuris quoque civilis auctores, sacros etiam theologos nostros Chrysostomum Nanianzenum, Cyprianum, Tertullianum, Ambrosium, Hieronymum, Augustinum et reliquos veteres semper fecisse constat.</p><p>
	Eiusmodi hominibus, si finem quem spectant assequi volunt, magna pars temporis a doctrinarum studiis ad eloquentiae auctores legendos eorumque libros assidua tractatione conterendos necessario est convertenda atque illorum scribendi genus summa cura omnique ingenii contentione observandum, quo sese ad illorum similitudinem, quam maxime possint, conforment. Omnia enim fere sunt, ut diximus, in hac imitatione, in artis praeceptis minimum, quae res homines a doctrinae studiis multos annos abstrahit.</p><p>
	Quam rem veteres non minus quam nostros facere solitos testis est Demosthenes, qui Thucydidem in ore et in manibus perpetuo habuisse, quamplurimosque annos in eius scriptoris assidua lectione contrivisse traditur. Quod idem aetate nostra fecisse M. Antonium Flaminium constat, cuius multos annos unum illud studium fuit ut poetas omnes latinos, eos nimirum ad quorum imitationem sese contulerat, initium faciens a Vergilio, deinceps memoriter recitaret; quibus finitis de integro inciperet, itaque per plures annos fecisse, omnes in orbem nullo die intermisso recitando. Idem alios facere existimandum est, qui ad summum laudis gradum in scribendo contendunt, nihilque interest utrum hic tantus ac tam assiduus labor in sua an in aliena lingua, cum utraque aeque diuturnum tempus postulet.
	</p></sp><sp><speaker>GONZAGA</speaker><p>In hoc vero paucos tibi assensuros puto.</p></sp>
<sp><speaker>SAULIUS</speaker><p>Assentientur omnes ii certe qui utramque rem experti sunt. Adsunt graves testes qui Bembum, quem in utraque lingua aeque laborasse tot egregia ab illo relicta monumenta testantur, saepe audierint, cum diceret sese non minus assiduam minusve diuturnam et diligentem operam et contentionem in Petrarcae et Boccacii quam in Ciceronis et latinorum poetarum scriptis observandis consumpsisse.
	</p></sp><sp><speaker>GONZAGA</speaker><p>At in linguae latinae auctoribus duplex suscipitur labor, quod in illis praeter eloquentiae imitationem perdiscenda sit lingua quo altero labore vel maximo, quique multum temporis aufert, carent ii qui italice scribere decreverunt.</p></sp><sp><speaker>SAULIUS</speaker><p>Duplex responsio est, altera simul cum modo scribendi linguam quoque perdisci et ea, quam superius prolixe explicavimus, non minus in hetrusca ista lingua perdiscenda quam in latina hoc tempore esse laborandum, quam vos qui eam, ut diximus, a vobis vultis peti, ab ipsorum etiam hetruscorum populari loquendi usu secernitis, ut nemo nisi ex praescripto vestro mittere verbum possit. Quo fit ut si quis bene italice scribere velit, aeque ac tam diu in Boccacii et Petrarcae observatione illi sit laborandum, si italus ac si gallus sit; nihilque intersit haec cura et diligentia in aliena an in sua lingua sumatur. Qua similitudine cogimur idem de latina lingua fateri neque dubitare debemus quin nobis in Petrarcae et Boccacii quam in Ciceronis et Vergilii lectione minus diu minusque attente sit versandum.
	</p></sp><sp><speaker>GONZAGA</speaker><p>Paucos te puto, Sauli, huius opinionis socios habiturum.</p></sp><sp>
<speaker>SAULIUS</speaker><p>Immo vero paucissimos ut paucissimi sunt qui huius rei periculum faciant, quique in rebus existimandis momentoque suo ponderandis mentem et cogitationem bene penitus defigant. Tu ipse, Gonzaga, si quis tibi iusiurandum deferat, minorem ne aetatis tuae partem in lingua hetrusca atque in Boccacii et Petrarcae scriptis evolvendis te putes contrivisse quam Longolius aut Ososius in latina lingua et in Ciceronis ceterorumque linguae Antistitum observatione, amabo te, quid respondeas?</p></sp><sp><speaker>GONZAGA</speaker><p>Quid omnino respondeam cui mea tantum studia nota sunt ceterorum ignota?
</p></sp>
<sp><speaker>SAULIUS</speaker>
<p>Satis, ut arbitror, tres priores loci purgati sunt, qui genere leviores sunt habendi atque eiusmodi, ut solutam optionem relinquant qua quisque lingua sibi scribendum statuat. Simul tamen doceant et admoneant, melius et praeclarius maioreque cum fructu et gloria operam et studium in latina lingua poni. Id quod tamen posterius clarius apparebit, cum dignitatem utriusque linguae inter se comparabimus.</p>
<p>Quarti et quinti loci qui deinceps sequuntur, maiora et graviora sunt momenta; quorum alter, hoc est quartus de innumeris post usum latini sermonis vulgo omissum novis exortum rebus, quae vocabulo latino careant, quae novis nominibus in aliena et mortua, ut vultis, lingua appellare non liceat et si appellentur, tum vero aliam plane linguam fore; quinctus sermonem Italiae popularem latino ut praestantiorem et pulchriorem anteponit.</p>
<p>Quae si vere dicuntur, non iam libera nobis reliquuntur consilia utram linguam sequamur; sed quarto efficitur ut latine omnino scribi non possit, quincto ut etiam si possit non debeat. Duo igitur loci qui susceptam quaestionem maxime continent, longiorem et fortasse etiam litigiosorem habent disputationem. —</p></sp>
	<p>Quae cum ille dixisset, BONCOMPAGNUS — Multum — inquit — diei iam processit horaque prandii appropinquans nos admonet ut ad sacrum accedamus. — Consurreximus igitur omnes sacroque peracto discubuimus.</p></div1>
<div1 n="Liber secundus">
<head>DE LINGUAE LATINAE USU ET PRAESTANTIA LIBER SECUNDUS</head>

	<p>Cum summa hilaritate iucundissimisque sermonibus ac iocis convivium celebravissemus, mensis remotis, BONCOMPAGNUS — Cum in nulla — inquit — disputationis parte, Sauli, te convenit defatigari, tum vero, haec quam nunc habes in manibus, omnem tuam acerrimam contentionem postulat. Venistis enim in mediam dimicationem atque in eam, in qua huius quaestionis vertitur summa; hactenus enim pugnam a vobis elusam putamus, quae nunc committenda est atque a comminando ad ineundum proelium descendendum. Non debes igitur nos nunc ut cum maxime ad te audiendum animis erectis destituere expectationemque nostram frustrari, sed tamquam nunc primum certamen inter vos committatur, integris viribus animoque infracto et manum conserere. Ex huius enim argumenti exitu pendet utrum nutantem et instabilem, ut adhuc, an certam et exploratam de instituta quaestione posthac habeam sententiam. Perge igitur alacri animo sententiam tuam nobis explicare.
	</p><sp><speaker>SAULIUS</speaker><p>Pergendum vero et fortiter agendum video; neque enim mihi imperiis tuis deprehenso integrum iam est adversus iussa contumacem esse. Initium igitur faciens illud repetitum volo, quod superius satis arbitror demonstratum, latinam linguam Italis alienam dici non posse; illud praeterea praemuniendum est, quod paulo ante leviter attactum enodatius nunc est explicandum. Nego igitur latinam linguam extinctam aut mortuam esse existimandam: neque enim ea res mortua vere ac recte appellatur quae nobiliore et praestantiore sui parte vivat et vigeat, quae res in investigationem nostram convenit.</p><p>
	Etenim cum sermonis duplex sit usus et facultas, altera loquendi, altera scribendi, longe haec infinitisque partibus illi praestat atque adeo rerum humanarum praestantissima est; quippe quae vitam, mores, humanitatem, omnes doctrinas, omnes artes, omnia denique nostra contineat; sine qua homines in altissimis ignorationis tenebris versentur, vitaque haec nostra agrestis et inculta haud multum sane a ferarum absit immanitate.</p><p>
	Litterarum enim praesidio scribendique facultate duce, omnes doctrinae omnesque artes, quibus vita haec nostra ad humanitatem excolitur, auctae et absolutae atque ad perfectum hunc statum adductae sunt, leges scriptae, vivendi tradita praecepta: nulla enim ars litterarum et scribendi ope deserta aut perfici et absolvi potuisset aut perfecta et absoluta durare, neque enim ulla earum primo et ab uno inventore ad perfectum et absolutum operis effectum perducta est aut omnibus suis partibus et numeris expleta, sed tantummodo inchoata, cui reliqui qui consecuti sunt eiusdem studii aemuli alia deinceps atque alia paulatim addendo omnes tandem scientias et doctrinas omesque artes ad perfectionem hanc, in qua nunc sunt, adduxerunt.</p><p>
	At hoc haudquaquam potuissent facere ope litterarum et scribendi facultate destituti ii, qui primos rerum inventores deinceps consecuti sunt, nisi primi illi inventores, iique qui primis proxime succreverunt, inventa et addita sua litteris et scriptura consignata successoribus reliquissent, praebuissentque materiam cui ipsi deinceps ac paulatim quae praeter iam inventa excogitassent, adderent: neque enim ex primis inventis lumen aliquod in eodem studio succedentibus potuisset praeferri, quo illi illustrati cetera, quae restabant, possent investigare atque superiorum inventa ipsi limare et polire.</p><p>
	Iam vero quae et quanta illa est utilitas quod litteris et scriptura deficientibus nullam priorum temporum et saeculorum, quae ante avos aut summum proavos nostros fuerunt, notitiam haberemus? Omniumque rerum memoria periret atque in maxima obscuritate et oblivione tot regna, tot respublicae, tot clarorum virorum res gestae, omnia denique temporum monumenta iacerent; ut qui rerum status superioribus saeculis fuerit, qui usus, qui mores, quae leges, quae instituta, quae bella, quae pestes, quae rerum conversiones, quae imperiorum eversiones, qui populi opibus et armis floruerint ne suspicari possemus quidem.</p><p>
	Quare cum singulis doctrinarum et artium inventoribus tantam gratiae nostrae partem debeamus, quanta est in singulis inventis rebus utilitas, litterarum et scribendi inventoribus universam gratiam omniaque nostram debemus; quorum ingenio et praeclarissimo omnium, quae excogitari possint, invento omnes artes omnesque doctrinae ad perfectionem et absolutionem venerunt (vita nostra legibus, moribus, institutis formata et exculta est, clarorum virorum memoria celebratur) vigentque virtutum monumenta a quibus vitae cum honestate et laude degendae sumamus exempla.</p><p>
	Cum igitur pars haec linguae, quae dignitate et gloria infinito intervallo alteri sit anteponenda, vivat ac vigeat eiusque numquam sit intermissus usus, sed iam inde ab eius initio cum in Latio hac lingua loqui homines coeperunt perpetuo retentus et cultus, siquidem et post Italam, Hispanam, Gallicam et ceteras linguas inductas numquam latine et quidem maxima ex parte scribi desitum est, ut paulo ante diximus qui tandem hanc linguam mortuam convenit vocare? Usum quidem minus nobilis illius partis omissum dicere possumus, neque eum ipsum omnino, quippe cui in rebus quae reliquas humanas dignitate antecellunt, in iisque locis in quibus negotia omnium maxima tractantur, sit adhuc locus, hoc est in scholis et in iudiciis. Quare diligenter cavendum est nobis ne posthac linguam latinam vigentem et florentem falso mortuam appellando per summam iniuriam et impietatem obruere et sepelire contendamus.
	</p></sp><sp><speaker>GONZAGA</speaker><p>Voluntati isti tuae, Sauli, quam ita egregiam erga linguam latinam ostendis, nihil illa tibi magnopere debet, quod illam ab interitu servare atque adeo defunctam iam et extinctam, ad vitam revocare verbis studeas, cum re non possis; neque ista tua distinctione de scribendo et loquendi facultate satis acute a te excogitata quidquam tibi est perfectum ac conclusum. Te enim virum omni eruditione perpolitum omnique eleganti doctrina instructum non fugit in unaquaque re ponderanda et iudicanda non ea quae extrinsecus adveniunt, sed vim et naturam ipsam rei esse spectandam et ad illam iudicium et extimationem nostram dirigendam.</p><p>
	Dubitari autem non potest quin vis et natura sermonis sit locutio eaque de caussa lingua et sermo sit a natura hominibus datus ut loquantur notionesque animi loquendo exprimant; eaque facultas non autem scribendi ars inventa nos a belluis destinguat. Hominum enim est inventum, ut tu ipse modo posuisti, quae loquimur ea litterarum monumentis et scriptura ad posteritatis memoriam consignare: res quidem praeclarissima, sed quae linguae natura ac vi sua nequaquam insit, verum illi extrinsecus accidat.</p><p>
	Cuius rei vel illud sit signum quod multae nationes fuerunt et etiam nunc sunt quibus hic scribendi usus diu fuerit ignotus et adhuc sit, atque adeo universus orbis terrarum eo usu multa saecula caruerit, cum inventor Cadmus proferatur, aut si quis alius fuit, qui multis saeculorum aetatibus post conditum orbem fuit.</p><p>
	Illa igitur tantummodo lingua vivere existimanda est qua loquimur quaeque nobiscum nascitur, cum nulla alia linguae et sermonis vita sit quam locutio. Qua vero non loquimur quaque loquendi usus, qui sermonis vita est, extinctus est, ea mortua plane est censenda neque naturalis nostrae appellanda, quippe quae non a natura insita nobis, sed a Magistro accepta aliena et dici et haberi debeat.</p><p>
	Qui enim alienam eam linguam non dicamus quam si propriam nostram esse contendamus, ceterae omnes Europae nationes nobis litem intendant, singulaeque illam suam vindicent? Quippe cuius usus non minor atque adeo frequentior sit apud illas, ut si eam alienam non libeat appellare saltem propriam nostram non esse cogamur confiteri.
	</p></sp><sp><speaker>SAULIUS</speaker><p>Enimvero, Gonzaga, cetera quae adhuc attulisti et si minus mihi probata sunt tolerabilia tamen fuerunt; haec vero tua tam captiosa ratio, pace tua dixerim, nullo modo ferri potest: non enim ista quam adduxisti solida est sententiae, sed verborum futilis et inanis differentia. Quod si verba potius sequi quam sententiam volumus spectare, nulla disputatio satis nobis procedet.</p><p>
	Definitio enim sermonis istam a te excogitatam differentiam refellit; didicisse autem te a dialecticis puto quarum rerum definitio sit una et eadem, eas res inter se non differre. Quae vero sit alia sermonis definitio quam verborum contextus et complexio quibus animi notiones et sensa ab iis, ad quos verba perveniunt, percipiuntur? Quid porro interest utrum verba haec ore pronuntiemus an in tabulis exaremus, cum uterque sit modus, quo verbis non autem nutu et significatione (ne eam latebram habeas) sensa nostra animique notiones, quibus volumus, aperimus.</p><p>
	Modi igitur sermonis cum aliis communicandi duo sunt, cum unus tantum sit sermo, alter oris, alter stili; quorum hic praestantior illo est habendus, quippe quod ille caducus sit ac subito intereat, auresque praetervehatur posterioribus verbis antecedentia trudentibus et expellentibus, at qui scriptura consignatur sermo immortalis est quique saepe repetitus adhaereat et retineatur neque praetervolet.</p><p>
	Quod si captionibus ego quoque velim tecum agere, vide in ratione ista tua quot sint vulnera. Principio quid tibi venit in mentem italam linguam natura nobis insitam vocare, cum hoc in nullam linguam cadat? Si enim ulla esset hominibus naturalis lingua, ea nimirum omnes homines omnesque gentes uterentur, quarum tam varius tamque inter se diversus nunc sit sermo; quae enim natura sunt ea ubique eadem et perpetua sunt neque locis aut nationibus aut temporibus variant. Facultatem tantummodo et aptitudinem ad loquendum natura hominibus dedit hoc vero aut illo sermone uti, hoc non a natura, sed ab aliis caussis habemus. Deinde si sermo qui perdiscendus sit naturalis non est id non minus in itala quam in latina lingua valet: utraque enim perdiscenda est nec refert utrum a nutrice an a praeceptore et utrum in schola an in domestica consuetudine.</p><p>
	Iam vero quid tandem ista tua distinctio ad questionem nostram pertinet? Aut quid verba inter nos aucupamur, cum in sententia non discrepemus? Quare quoniam aures ita delicatas habemus aliis utamur verbis duasque has res, quas adhuc uno vocabulo nominavimus linguae sive sermonis, distinctis nominibus vocemus alteramque latinam locutionem, alteram latinam scriptionem appellemus cum utraque res nihil aliud sit, ut diximus, quam modus sermonis proferendi animique cogitata enuntiandi; neque de origine utriusque, quod nihil ea res ad nos pertineat, laboremus sitque sane locutio vetustior, modo illud teneam, hanc scriptionem eundem usum ad verba emittenda, quem locutionem habere. Quam tu subtili quadam ratione rem ad tenue limando contendis non esse in natura et vi linguae, sed illi extrinsecus advenire; ad hoc solidam per se rem esse, quae natura et vi sua innixa stet, quae omnium rerum humanarum utilissima sit, qua sublata non multum homines abessent a belluarum immanitate.</p><p>
	Quod igitur in altera parte valet, idem cur in altera non suscipiatur non video ac si ideo Itala locutio, sive illam linguam velis appellare non enim repugno viva existimatur, quod usus Italice loquendi vigeat, cur non vivere existimetur latina scriptio, cuius usus numquam interierit?</p><p>
	Verum haec spinosa et captiosa sunt, potiusque ad rem inutilibus controversiis implicandam et involvendam quam ad veritatem explorandam accommodata, nosque in rebus futilibus nimium immoramur quae omitti omnino potuerunt; ut quod extremum posuisti de exteris gentibus linguam hanc singulis vindicantibus omitti etiam potuit. Nam non ideo Italis hominibus aliena est haec lingua aut minus ipsorum propria quod ea ceteris Europae nationibus communis sit, ut romana civitas non minus Romanorum propria erat quamvis illa non privati modo homines complures, sed integre quoque nationes donarentur. Igitur exteri linguae huius ut civitatis participes facti quemadmodum civitatem, ita linguam propriam Italorum ac secum communicatam debent agnoscere.</p><p>
	Retinendum est igitur latinum sermonem nobis et huic aetati nostrae alienum non esse neque extinctum ullo modo, quippe quem graves atque ingenio et doctrina praestantes viri se non deponere perpetuo testati sunt neque ab eo sese avelli nisi quotidianorum usuum necessitate sint passi, sed eum perpetuo usurparint in gravioribus negotiis et rebus, nimirum in gymnasiis, in doctrinis litterarum monumentis mandandis, in iudiciis exercendis, in actis et decretis publicis condendis, in historiis conscribendis, in epistolis inter se mittendis ut minus certum ab hinc annis non modo principes, sed privati etiam homines alio sermone quam latino litteras etiam familiares scribere verecundarentur, quem morem Genuenses tam in epistolis quam in tabulis conficiendis postremi omiserunt.</p><p>
	Duo igitur haec sint posita, alterum quod tu des mihi necesse est, latinam linguam non alienam, sed non minus nostram quam italam popularem esse eamque non extinctam, sed vigere; alterum, in quo tibi magnopere non repugnabo, eius usum in quotidiano et populari sermone esse intermissum, vel etiam, si ita mavis, plane extinctum, non quidem omnibus in locis, nam in scholis et in iudiciis viget.</p><p>
	His igitur positis id quod necessario sequitur suscipiendum est.</p></sp><sp><speaker>GONZAGA</speaker><p>Quod id tandem?</p></sp><sp><speaker>SAULIUS</speaker><p>Ut in novis nominibus fingendis quod veteribus latinis licebat, idem nobis quoque partim liceat, partim non item.</p></sp>
<sp><speaker>GONZAGA</speaker><p>Quae tandem sunt ista aut quae est ista distinctio?</p></sp>
<sp><speaker>SAULIUS</speaker><p>Ea quae huic loco lucem afferat ac sine qua in obscuritate nos versari necesse sit nihilque certi et explorati statuere possimus. Idem in omnibus controversis usuvenit ut sine distinctione veritas elucere non possit, sineque ullo fructu in arduis rebus investigandis et disceptandis laboremus, ut recte Horatius dixerit
<quote rend="block"><lg><l>
Non qui Sidonio contendere callidus ostro</l><l>
Nescit Aquinatem potantia vellera succum,</l><l>
Certius accipiet damnum, propiusve medullis,</l><l>
Quam qui non poterit vero distinguere falsum.</l></lg></quote>

In quam sententiam mentem bene penitus defigere debemus.</p><p>
	Versatur enim hoc tempore magnus error qui quamplurimos vel excellenti ingenio egregiaque scribendi facultate et eloquentia praeditos viros, quos non necesse habeo nominare, ni fallor, transversos egit dum putant non licere nobis nova vocabula novaque rerum nomina in latinum sermonem tamquam alienum inducere, quemadmodum Romanis olim licuit in suam videlicet linguam.</p><p>
	Hoc vere dicitur aliqua ex parte; at qui id omnino et in universum sine distinctione suscipiunt, eo errore lapsi sunt, quod caussas variandi sermonis non satis animadverterunt aut ponderarunt, neque res inter se longe diversas, ut par fuit, distinxerunt; id quod liquido apparebit. Nos igitur errorem aperiemus distinctione adhibita, quae disputationi nostrae lumen praeferat inveteratumque errorem eripiat.</p><p>
	Peto igitur a te, Gonzaga, et a vobis omnibus qui adestis, ut mentem acriter intendatis ac si qua opinio insedit animis vestris, eam, si ratio plane extorquebit, ne inviti deponatis (neque vos eorum, qui adhuc in hac facultate latine scribendi cum laude sunt versati, a re momentis suis ponderanda deterreat consilium) maioraque et graviora sint apud vos rationis et veritatis quam cuiusquam auctoritatis momenta. Pervincet enim ratio, ut spero, lapsos plane esse viros, ceteroqui doctos et ingeniosos, ac disertos.</p><p>
	Qui igitur veteribus in sua lingua vocabula mutare novaque alia ac novas loquendi formas inducere licuisse contendunt nobis non item, ii rationem et caussam eius rei debent afferre. At nihil est facilius aut magis in promptu forensis nimirum ac popularis loquendi usus, ad quem scribentes et oratores, poetae quoque se accomodare, ut mox planum faciam, cogebantur; quare ubi viget hic usus, ibi loquendi formas, vocabulaque variare non solum licet, sed necesse quoque est, si imperet usus varians
<quote rend="block"><lg><l>
Quem penes arbitrium est ac vis et norma loquendi.</l></lg></quote></p>

	<p>Hic igitur forensis et popularis usus pro tempore varius aliusque alii paullatim succrescens, veteresque loquendi ac pronuntiandi et scribendi formas expellens ac novas in eorum locum paullatim inducens, variare quoque oratores et scriptores cogebat ac non potestatem modo illis faciebat, sed vim quoque et necessitatem adhibebat nova vocabula novasque loquendi formas inducendi, quamvis id nonnumquam contra rationem fieret, id quod Cicero non uno in loco aperte testatur, qui sese populi usum sequi, quamvis contrarium rationi atque a veteri us tam in recte loquendo quam in scribendo abhorrens fatetur: nam rectius invideri florem quam flori dici, sed consuetudini serviendum quae flori accepi; item confidentem mala consuetudine loquendi in vitio poni.</p><p>
	Consuetudinem igitur quamvis malam sequitur Cicero, haec et multa eiusmodi loquendo at scribendo non pauciora. Maiores, inquit, nusquam nisi in vocali aspiratione utebantur, ideo ipse loquebar sic ut pulcros, Cetegos, triumpos, Cartaginemdicerem; aliquando, idque fero, convicio aurium cum extorta mihi veritas esset, usum loquendi populo concessi, scientiae mihi retinui. Veritati igitur et scientiae usum populi veluti arbitrium et normam loquendi anteponendum docet Cicero, quae res nobis prorsus est interdicta usu hoc loquendi magistro atque arbitro extincto. Forensis igitur et popularis usus, tum vigens, nunc extinctus vera et germana caussa est quae in potestate novarum vocum novarumque loquendi formarum inducendarum differentiam inter nos et veteres facit.</p><p>
	Quam rem ut copiosius explicem ac planiorem faciam dico, veluti hinc initium sumens, latinam linguam et ceteros omnes omniumque gentium sermones vocabula saepe et loquendi formas ac verborum terminationes, vocum quoque sonos variasse procedentibusque temporibus litterarum usum immutasse, aliamque pro alia posuisse, idque non in vocabuli modo, sed in consonantibus quoque; aliterque alio atque alio tempore verba ac nomina terminasse et inflexisse; ut Polybius affirmet tantam factam esse Romanae linguae mutationem ut pleraque in primo foedere a Romanis cum Carthaginenssibus icto anno primo post exactos Reges L. Iunio Bruto P. Valerio Poplicola consulibus vix ab antiquitatis studiosis ac peritissimis viris intelligentur.</p><p>
	Quod ne mirum videatur bona tua gratia, Praefecte, inscriptionem incisam in baside columnae erectae C. Duilio, ei, qui primus Carthaginenses navali proelio vicit, modo inventam, quam mecum attuli, quod eam ad hanc disputationem pertinere existimavi, proferam simulque tabulam, quae Genuae in aede maxima adservatur, a rusticano quodam patrum nostrorum aetate in finibus Genuensium haud procul ab urbe ipsa casu repertam cum is agrum foderet: magnam enim lucem afferret disputationi quae in manibus est. —</p><p>
	Annuente Boncompagno Saulius tabulas protulit, quarum antea aenea Genuensis tota integra est at Duelliana marmorea ruinis confracta multisque circum detractis partibus ut multa in illa desiderentur, quae industria et sollertia plurimoque labore Petri Ciachoni Toletani multae eruditionis eximiaeque antiquitatum cognitionis ac praestantis ingenii viri mihique amicissimi suppleta sunt, praeclare ac vere mea sententia.</p><p>
	Duo attuli exempla alterum veteris inscriptionis, ut est manca et circumcisa, alterum, in quo suppletae res minutioribus litteris notatae sunt, ut sententia inspicientibus et legentibus clarior sit, obscurissima aliter futura; primum exemplum tale est.</p><p>

 ANO
 D. EXEMET. LECIONES
 XIMOSQVE. MACISTRATOS 
 VEM. CASTREIS. EXFOCIONT. MACEL
 VCNANDOD. CEPET. ENQVE. EODEM. MAC
 EM. NAVEBOS. MARID. CONSOL. PRIMOS 
 LASESQVE. NAVALES. PRIMOS. ORNAVET. PA 
 VMQVE. EIS. NAVEBOS. CLASEIS. POENICAS. OM 
 VMAS. COPIAS. CARTACINIENSIS. PRAESENTE 
 ICTATORED. O OM. IN. ALTOD. MARID. PVC 
 QVE. NAV T. CVM. SOCIEIS. SEPTE 
 QVE. TRIREMOSQVE. NAVEIS. X 
 M. CAPTOM. NVMEI. 
 TOM. CAPTOM. PRAEDA. NUMEI
 CAPTOM. AES 


 OQVE. NAVALED. PRAEDAD. POPLO
 ARTACINIEN NVOS D
 EIS ARTA 
 
Exemplum suppletae sequitur. 

C. bilios. m. f. cos. asvorsum cartacinienseis en siceliad
rem cerens ecestANOs cocnatos popli romani artisumad
obsedioneD. EXEMET. LECIONES cartacinienseis omneis
maXIMOSQVE. MACISTRATOS luceis bovebos relictis
noVEM. CASTREIS. EXFOCIONT. MACELAm moenitam urbem
pVGNANDOD. CEPET. ENQVE. EODEM. MACestratod prospere
rEM. NAVEBOS. MARID. CONSOL. PRIMOS. Ceset, remecosque
cLASESQVE. NAVALES. PRIMOS. ORNAVET. PAravetq. diebus Lx
cVMQVE. EIS. NAVEBOS. CLASEIS. POENICAS. OMneis paratasq; 
sVMAS. COPIAS. CARTACINIENSIS. PRAESENTED maximod
dICTATORED. OlorOM. IN. ALTOD. MARID. PVCnandod vicet
xxxQVE. NAVtis cepeT. CVM. SOCIEIS. SEPTEm resmosque ducis
quinremosQVE. TRIREMOSQVE. NAVEIS. Xx. depreset
auroM. CAPTOM. NVMEI. 
arcenTOM. CAPTOM. PRAEDA. NUMEI
eraue CAPTOM. AES


 pondo
triompOQVE. NAVALED. PRAEDAD. POPLOM romanum donaverat
captivos cARTACINIENseis inceNVOS. Duxet
primosque consol de sicelEIS claseque cARTAcinienseom

triompauet earom rerom ergo S. P. Q. R. hanc ce ei columnam. p.</p><p>

	Lecta et inspecta inscriptione, SAULIUS — Sollerti — inquit — ingenio ac coniectura, historiasque diligenter inspiciendo et conferendo veritatem et integram inscriptionis sententia mihi videtur assecutus Ciachonus — omissumque sermonem repetens — Dii — inquit — immortales, quanta quotque in rebus linguae est facta mutatio a Duillio consule ad Ciceronis et Caesaris tempora.</p><p>
	Nam nullus apparet G litterae usus, cuius loco C semper ponitur: LECIONES, MACISTRATOS, CARTACINIENSES. Exiguus est usus vocalis U cuius locum O occupat: PRIMOS, CAPTOM; frequentissimus est usus — ei: SOCIEIS, NUMEIS. Qui vero nisi sententia declarante EXFOCIONT pro EFFUGIUNT intelligat? Sextus casus in consonantem exiens D littera terminatur: PRAEDAD, ALTOD, MARID. Praeteritum tempus non in — it, sed in — et exit: CEPET, VICET. Numquam interiecta vocalibus geminatur consonans, quem morem in semivocalibus fuisse apud veteres Quinctilianus et Festus tradunt. Quis ergo CESET pro GESSIT per se nisi antecedentibus vocibus et sequentibus intelligat? Caruisse aspiratione videntur TRIOMPO, CARTACINENSEIS.</p><p>
	Quod si tanta mutatio facta est linguae a Bruto et Valerio consulibus ad primi Punici belli tempora, numerusque annorum qui inter illos et Duillium consulibus interfuerunt subducatur, ducenti et quadraginta octo fuerunt, quanta inter Duillium et Ciceronem consulibus, nemo profecto Polybii verba mirabitur; nemoque qui prima conditae urbis tempora cogitatione et coniectura repetierit, non statuet vix aut exigua ex parte linguam Romuli Caesaris temporibus intelligi potuisse.</p><p>
	Verum inspicienda quoque est Genuensis tabula media inter Duelliana et Ciceroniana tempora quae ad Ciceronianam linguam propius accedit, longe tamen illius dissimilis.</p><p>

Q M MINVTEIS Q F RVFEIS DE CONTROVERSIEIS INTER GENVATEIS ET VEITURIOS IN 
RE PRAESENTE COGNOVERUNT ET CORAM INTER EOS CONTROVERSIAS COMPOSEIVERVNT ET QUA 
LEGE AGRVM POSSIDERENT ET QUA FINEIS FIERENT DIXSERVNT EOS FINEIS FACERE 
TERMINOSQVE STATVI IOVSSERVNT VBEI EA FACTA ESSENT ROMAM CORAM VENIRE IOVSSERVNT 
ROMAE CORAM SENTENTIAM EX SENATI CONSULTO DIXSERVNT EIDIB DECEMB L CAECILIO Q F 
Q MVVTIO Q F COS QVA AGER PRIVATVS CASTELI VEITVRIORVM EST QVEM AGRVM EOS 
VENDERE HEREDMQ SEQVI LICET IS AGER VECTIGAL NEI SIET LANGANTIVM FINEIS AGRI 
PRIVATI AB RIVO INFIMO QVI ORITVR AB FONTEI IN MANICELO AD FLOVIVM EDEM IBI 
TERMINVS STAT INDE FLOVIO SVSVM VORSVM IN FLOVIVM LEMVRIM INDE FLOVIO LEMVRI 
SVSVM VSQ AD RIVOM COMBERANE INDE RIVO COMBEANEA SVSVM VSQ AD CONVALLEM 
CAEPTIEMAM IBEI TERMINA DVO STANT CIRCVM VIAM POSTVIAM EX EIS TERMINIS RECTA 
REGIONE IN RIVO VENDVPALE EX RIVO VENDVPALE IN FLOVIVM NEVIASCAM INDE DORSVM 
FLOVIO NEVIASCA IN FLOVIVM PROCOBERAM INDE FLOVIO PROCOBERA DEORSVM VSQVE AD 
RIVOM VINELASCAM INFVMVM IBEI TERMINVS STAT INDE SVRSVM RIVO RECTO VINELASCA 
IBEI TERMINVS STAT PROPTER VIAM POSTVMAIAM INDE ALTER TRANS VIAM POSTVMIAM 
TERMINVS STAT EX EO TERMINO QVI STAT TRANS VIAM POSTVMIAM RECTA REGIONE IN 
FONTEM IN MANICELLVM INDE DEORSVM RIVO QVEI ORITVR AB FONTEI IN MANICELLO AD 
TERMINVM QVEI STAT AD FLOVIUM EDEM AGRI POPLICI QUOD LANGENSES POSIDENT HISCE 
FINIS VIDENTVR ESSE VBEI CONFLVONT EDVS ET PROCOBERA IBEI TERMINVS STAT INDE EDE 
FLOVIO SVR SVORSVM IN MONTEM LEMVRINO INFVMO IBEI TERMINVS STAT INDE SVRSVM 
VORSVM IVGO RECTO MONTE LEMVRINO IBEI TERMINVS STAT INDE SVSVM IVGO RECTO 
LEMURINO IBI TERMINUS STAT IN MONTE PROCAVO INDE SVRSVM IVGO RECTO IN MONTEM 
LEMVRINVM SVMMVM IBI TERMINVS STAT INDE SVRSVM IVGO RECTO IN CASTELVM QVEI 
VOCITATVST ALIANVS IBEI TERMINUS STAT INDE SVRSVM IVGO RECTO IN MONTEM 
IOVENTIONEM IBI TERMINUS STAT INDE SVRSVM IVGO RECTO IN MONTEM APENINVM QVEI 
VOCATVR POPLO IBEI TERMINVS STAT INDE APENINVM IVGO RECTO IN MONTEM TVLEDONEM 
IBEI TERMINVS STAT INDE DEORSVM IVGO RECTO IN FLOVIVUM VERAGLASCAM IN MONTEM 
BERIGIEMAM INFVMO IBI TERMINVS STAT INDE SVRSVM IVGO RECTO IN MONTEM PRENICVM 
IBI TERMINVS STAT INDE DORSVM IVGO RECTO IN FLOVIVM TVLELASCAM IBI TERMINVS STAT 
INDE SVRSVM IVGO RECTO BLVSTIMELO IN MONTEM CLAXELVM IBI TERMINVS STAT INDE 
DEORSVM IN FONTEM LEBRIEMELVM IBI TERMINVS STAT INDE RECTO RIVO ENISECA IN 
FLOVIVM PROCOBERAM IBI TERMINVS STAT INDE DEORSVM IN FLOVIVM PROCOBERAM 
VBEI CONFLVONT FLOVII EDVS ET PROCOBERA IBI TERMINVS STAT QVEM AGRVM POPLICVM 
IVDICAMVS ESSE EVM AGRVM CASTELANOS LANGENSES VEITVRIOS POSIDERE FRVIQVE VIDETVR 
OPORTERE PRO EO AGRO VECTIGAL LANGENSES VEITVRIS IN POPLICVM GENVAM DENT IN 
ANNOS SINGVLOS VIC N CCCC SEI LANGENSES EAM PEQVNIAM NON DABVNT NEQVE 
SATISFACIENT ARBITRATVV GENVATIVM QVOD PER GENVENSES MORA NON FIAT QVO SERIVS 
EAM PEQVNIAM ACCIPIANT TVM QVOD IN EO AGRO NATVM FRIT FRVMENTI PARTEM VICENSVMAM 
VINI PARTEM SEXTAM LANGENSES IN POPLICVM GENVAM DARE DEBENTO IN ANNOS SINGVLOS 
QVEI INTRA EOS FINEIS AGRVM POSEDET GENVAS AVT VEITVRIVS QEI EORVM POSEDEIT K 
SEXTIL L CAECILIO Q MUTIO COS ITA POSIDERE COLERQVE LICEAT EVS QVEI POSIDEBVNT 
VECTIGAL LANGENSIBVS PROPORTIONE DENT ITA VTI CETERI LANGENSES QVI EORVM IN EO 
AGRO AGRVM POSIDEBVNT FRVENTVRQVE PRAETEREA IN EO AGRO NI QVIS POSIDETO NISI DE 
MAIORE PARTE LANGESIVM VEITVRIORVM SENTENTIA DVM NE ALIVM INTROMITTAT NISI 
GENVATEM AVT VEITVRIVM COLENDI CAVSA QEI EORVM DE MAIORE PARTE LANGENTIVM 
VEITVRIVM SENTENTIA ITA NON PAREBIT IS AGRVM NEI HABETO NIVE FRVIMINO QVEI AGER 
COMPASCVOS ERIT IN EO AGRO QVO MINVS PECVASCERE GENVATES VEITVRIOSQVE 
LICEAT ITA VTEI IN CETERO AGRO GENVATI COMPASCVO NI QVIS PROHIBETO NIVE QVIS VIM 
FACITO NEIVE PROHIBETO QVOMINVS EX EO AGRO LIGNA MATERIAMQVE SVMANT VTANTVRQVE 
VECTIGAL ANNI PRIMI K IANVARIS SECVNDIS VEITVRIS LANGENSES IN POPLICVM GENVAM 
DARE DEBENTO QVOD ANTE K IANVARIS PRIMAS LANGENSES FRVCTI SVNT ERVNTQVE VECTIGAL 
INVITI DARE NEI DEBENTO PRATA QVAE FVERVNT PROXIMA FOENISCEI L CAECILIO Q MVTIO 
COS IN AGRO POBLICO QVEM VITVRIES LANGENSES POSIDENT ET QVEM OPIATES ET QVEM 
DECTVNINES ET QVEM CAVATVRINES ET QVEM MENTOVINES POSIDENT EA PRATA INVITEIS 
LANGENSIBVS ET ODIATIBVS ET DECTVVINEBVS ET CAVATVRINES ET MENTOVINES QVEM QVISQ 
EORVM AGRVM POSIDEBIT INVITIS EIS NI QVIS SICET NIVE PASCAT NIVE FRVATVR SEI 
LANGENSES AVT ODIATES AVT DECTVNINES AVT CAVATVRINES AVT MENTOVINES MALENT IN EO 
AGRO ALIA PRATA INMITTERE DEFENDERE SICARE ID VTI FACERE LICEAT DVM NE AMPLIOREM 
MODVM PRATORVM HABEANT QVAM PROXVMA AESTATE HABVERVNT FRVCTIQ SVNT VITVRIES QVEI 
CONTROVERSIAS GENVENSIVM OB INIOVRIAS IVDICATI AVT DAMNATI SVNT SEI QVIS IN 
VINCVLEIS OB EAS RES EST EOS OMNEIS SOLVEI MITTEI LIBERIQVE GENVENSES VIDETVR 
OPORTERE ANTE EIDVS SEXTILIS PRIMAS SEI QVOI DE EA RE INIQVOM VIDEBITVR ESSE AD 
NOS ADEANT PRIMO QVOQVE DIE ET AB OMNIBVS CONTROVERSIS ET HONO PVBL LI LEGI MOCO 
METICANIO METICONI PLANCVS PELIANI PELIONI F.
</p><p>
	Utraque tabula lecta SAULIUS ad omissum sermonem rediens — Nominum — inquit — formarum loquendi et ceterarum rerum varietas non aliunde profecto nascebatur, ut saepe iam dixi, quam ab usu loquendi populari, cuius vim Horatius diserte testatur illis versibus
<quote rend="block"><lg><l>
Multa renascentur, quae cecidere cadentque</l><l>
Quae nunc sunt in honore vocabula , si volet usus,</l><l>
Quem penes arbitrium est et vis ac norma loquendi.</l></lg></quote></p><p>

	Qui alio quoque in loco eos homines accusat, qui nova rerum vocabula spernentes vetera et obsoleta pugnaciter retinebant. 
<quote rend="block"><lg><l>
. . . . . . Quid autem</l><l>
Caecilio Plautoque dabit Romanus, ademptum</l><l>
Vergilio Varioque? ego cur acquirere pauca</l><l>
Si possunt invideor? Cum lingua Catonis et Enni</l><l>
Sermonem patrium ditaverit et nova rerum</l><l>
Nomina protulerit? licuit semperque licebit</l><l>
Signatum presente nota producere nomen.</l></lg></quote></p></sp>
<p>Quos etiam homines a Cicerone reprehensos et irrisos accepimus; tantumque huic usui tribuebatur ut ipse etiam Cicero, ut diximus, in recte scribendi ratione usum se rationi praeferre affirmarit. Quae auctoritas illorum consilium redarguit qui aetate nostra vetera et obsoleta vocabula boccaccianorum temporum consectantur, novis et quae in usu loquendi sunt spretis; neque animadverterunt se similitudine latinae linguae reprehensionem subterfugere non posse.</p>
	<p>Usus enim latine vulgo loquendi vel omissus, vel extinctus nova vocabula gignere non potest, ut vetera et Ciceronis temporibus usurpata nobis sint necessario et perpetuo retinenda. At in lingua populari diversum est, in qua popularis loquendi usus idem quod vetus romanus debet efficere; sed horum hominum opinio satis acute et copiose a Baldassare Castillionio refellitur qui mihi de hac re probabilius disseruisse videtur.</p>
	<sp><speaker>GONZAGA</speaker><p>Tu vero Castillionium tibi habeto. Ego Bembum et ceteros qui contra sentiunt tenebo, quorum, ni fallor, hac praesertim in re maiora sunt auctoritatis momenta.</p></sp>
<sp><speaker>SAULIUS</speaker><p>Maiora apud egregios viros esse debent rationis quam ullius humanae auctoritatis momenta, parceque de magnis viris loquendum est, meminisseque proverbii decet quod a comparationibus tamquam odiosis rebus nos iubet abstinere; sed haec alias nunc quod agimus.</p>
	<p>Nempe ita dicebamus, neque in eo sententiis discrepamus, non licere nobis in rebus quae veterum temporibus erant nova vocabula novasque loquendi formas inducere, quippe quod loquendi usus sit extinctus, a quo uno haec petenda sunt; quae res latine scribentibus nihil prorsus incommodat: veteribus enim latinis vocabulis veteribusque loquendi formis uti possunt.</p><p>
	Qua parte divisionis expedita, quae facilior est et minoris contentionibus fuit, altera restat longe difficillima atque in primis controversa, quae ita in speciem firma est ut quamplurimos qui non exiguos progressus in latinis litteris habebant, ab eo studio abduxerit. Quare ea quae hactenus diximus ludus et iocus fuerunt prae iis quae mox disputaturi sumus: in mediam enim et acerrimam dimicationem devenimus atque adeo in ipsam arcem invadendum est.</p><p>
	Tria igitur afferunt ii qui latine scribendi nullam esse facultatem hoc tempore contendunt, primum novas easque innumerabiles post usum latine vulgo loquendi extinctum exortas res quae nomine latino omnino careant; quo fieri ut si quis latine velit scribere, haec omnia cogatur omittere, maximamque proinde cogitationum et sensorum suorum partem non possit exprimere.</p><p>
	Alterum si vocibus non latinis eas res velit nominare non iam latine illum scripturum, sed barbare et inquinate, deformeque monstrum pariturum ex diversissimis duabus rebus conflatum.</p><p>
	Tertium est, si circumlocurionibus uti velit, molestum illum sibi et legentibus ingratum ac vix tolerabile negotium sumpturum; quid vero ea lingua facias qua recte et proprie animi sensa aperire non possis, sed per ambages te debeas auribus hominum insinuare? Cui vero omnino mortalium tantum ab usum suorum necessitatibus otii est ut te iustum diem vix dimidiam sententiam tam longo ac molesto verborum ambitu exprimentem ferat quam si proprie loquereris aut scriberes duobus verbis poteras expedire. Tu ne cum tanto conatu tantoque verborum apparatu nihil tandem dicas, tamen ne te audiri et legi postulare audebis? Quo vere operae pretio tantam molesti negotii molem tibi tandem studes conflare?</p><p>
		Quibus rationibus qui ita disputant, perfectum sibi et conclusum putant quod intendunt atque illis ita haerent, ut contra disserentium sermonem vix auribus admittant. Quam rem tu Gonzaga in oratione tua satis demonstrasti qui in hoc argumento plurimis fueris quod caussae vestrae munitissimam arcem putas.</p></sp><sp><speaker>GONZAGA</speaker><p>Et quidem ita munitam, ut si me et ceteros ex ea deieceris, lauream tibi deberi confitear.</p></sp><sp><speaker>SAULIUS</speaker><p>Palmam quidem ex hac victoria potiusquam lauream spero, ita levis mihi in hac dimicatione videtur exudandus esse labor, speroque te hoc in loco multo minus commode consisturum quam in tribus superioribus consisteris. Verum ne verbis tantum feroces videamur, pes est conferendus, presseque agendum ac distinctio praemunienda , cuius ut paullo ante diximus, ea est natura, ut res connfusas et obscuras explicet et illustret, verumque ab adumbratis speciebus secernat ac veritatem involucris evolutam in clara luce constituat.</p>
<p>Rerum igitur quibus nova sint imponenda nomina duo esse genera dico, alterum earum quae re et usu omninoque veteribus erant ignota; alterum earum quarum usum habebant veteres quidem quarumque essentia apud illos erat, quamvis eaedem forma quadam non illa quidem quae rebus ut sint, dat, sed extrinsecus adveniente variarent diversaeque a nostris essent.</p></sp>
<sp><speaker>GONZAGA</speaker><p>Exemplis haec mihi plane fieri velim.</p></sp>
<sp><speaker>SAULIUS</speaker><p>Fient vero. Superioris generis sunt quamplurima magistratuum ac principatum et procurationum, munerumque tam militarium quam civilium nomina ut duces, marchiones, lantgravi, sultani, bassae, bellerbei, sangiachi, asapi, exercitus magistri, columnelli; bellica praeterea et instrumenta, armorumque genera quamplurima bombardae, cannones, alabardae; quamplurima praeterea munitionum nomina et species, belloardui, casaemattae; formae platae et nonnulla eiusmodi. Quae res apud veteres non modo nullo in usu fuerunt, sed ne excogitatae quidem aut eorum nomina fando audita; ad hoc genus referenda quoque sunt urbium et provinciarum tum locorum et fluminum mutata nomina.</p><p>
	Alterum genus est earum rerum quae usu et essentia apud veteres eaedem erant quae apud nos sunt, quamvis forma non illa, ut saepe repetam, quae intima rebus est: a quaque res, ut sint habent, sed hac extrinsecus adveniente ac mutabili re eadem manente varient. Eiusmodi sunt complures vestium et ciborum ac condimentorum, ad hoc domesticorum instrumentorum tam urbanorum quam rusticorum, domesticaeque suppellettilis species, nonnulla quoque fortasse opificum instrumenta, et si qua alia sunt eiusmodi.</p><p>
	In primo genere debemus nos ad veterum similitudinem conformare, ut non vereamur res novas novis iisque quae habent vocabulis appellare, eaque vocabula scriptis nostris inserere, quique ita facientes latine negant scribere, ii Caesarem et Livium ceterosque latinae linguae principes latine negant scripsisse, qui magistratuum et imperiorum ac procurationum item bellicorum instrumentorum et ceterarum novarum ab exteris acceptarum, quae scribenda incidebant, nomina, suis vocabulis iisdem quibus ab exteris gentibus a quibus res eas accipiebant, appellabantur, insignia faciebant, quamvis ea neque a graeco sermone manarent, neque ulla similitudine latinam linguam attingerent.</p><p>
	Doceant igitur ii qui ita delicatas aures habent, cur non idem quod illis liceat nobis? Cur tandem minus latinus sit sermo noster magistratuum et procurationum, item bellicorum instrumentorum et armorum nominibus quae superius paullo ante commemoravi in scripturas nostras infertisquam veterum qui mediastuticos, saufetes, druidas, ambactos, item cestrosphendones, falaricas, acinaces, sarissas, cetras, rompheas et quamplurima alia similia magistratuum et armorum nomina in scripta sua transtulerunt.</p><p>
	Ea enim fuit veterum sententia ut quemadmodum civitatem suam non minus romanum putarent quod nonnullos saepe exteros in civitatem acciperent, ita linguam suam contaminari non putarent neque corrumpi, nec minus puram latinam esse quod nonnulla rerum novarum et antea inauditarum vocabula civitate donarent; qui mos omnium populorum et omnium temporum fuit et nunc, ut cum maxime, viget. Cui orationi occurri non potest, quod is mos ab illis tantummodo possit usurpari in sermone suo quorum lingua extincta non sit; nam haec ratio quando valeat, modo demonstravimus.</p><p>
	Longe diversa ratio est eorum vocabulorum quae non usus loquendi forensis et popularis populique arbitrium, sed novae exortae res vel peregre importatae neque Romano populo antea cognitae aut auditae necessario inducebant scriptoresque una cum novis vel exortis vel peregre advectis rebus aut nova ipsi fabricabantur vocabula aut peregrina usurpabant.</p><p>
	Quam rem qui licuisse illis facere concedunt, nobis negant, iis Pithagorae auctoritas est optanda, cuius dicta pro decreto rato et fixo illius discipuli habebant nefasque putabant rationem quaerere; nam ratione quidem quod statuunt docere possunt nulla.</p><p>
	Cur enim nobis minus quam veteribus novarum rerum nova nomina accipere et usurpare liceat? Aut quis rationem comminisci possit diversum statuendi? Quippe quae Romani et Latini homines ab usu et consuetudine populari sermonem immutante similiter atque nos non acciperent, neque in hoc secundo genere sese linguam mutare intelligerent. Neque enim quemadmodum in superiore genere cum nova vocabula novasque loquendi formas inducebant, vetera expellebant novasque in illorum locum subiiciebant, ita in hoc secundo genere cum nova magistratuum vocabula usurpabant Romanis non antea audita, idcirco nomina magistratuum suorum deponebant, quod fuisset novam linguam facere, sed vetera earum rerum nomina retinebant, linguaque eadem manebat.</p><p>
	Neque enim pro consulibus, tribunis, praetoribus, aedilibus, dictatoribus, pontificibus, saufetas, mediastuticos, druidas inducebant nec pro pilo, torace, gladio, sarissae, cestrosphedonis, cetrae, falaricae, acinacis nominibus utebantur, sed in rebus et magistratibus Romanis ac veteribus vetera nomina retinentes nihilque immutantes exteras res et magistratus, quae romano vocabulo carebant, suis et exteris vocabulis appellabant, neque ideo sese aliam linguam creare aut linguam latinam exteris vocabulis usurpandis putabant inquinare. Quod cur nobis idem non liceat nemo ne umbram quidem, ut ita dixerim, rationis poterit comminisci.</p><p>
	At in superiore genere non novas neque cognitas antea res novis et suis vocabulis peregre advenientibus nuncupabant, sed veteres et cognitas res novis nominibus veteribus expulsis appellabant novasque loquendi formas usu populari ita cogente veteribus paullatim obsoletis et expulsis inducebant semonemque sese ea in re mutare profitebantur. Quod non modo illis facere licebat, sed, ut saepe dixi, necessarium quoque erat usu populi ita imperante, at nobis ullo modo licere confiteor. Quam distinctionem si quis retinebit, errorem, si quem mante conceptum habet, facile deponet.
	</p></sp><sp><speaker>GONZAGA</speaker><p>Scimitarram igitur et alabardam in historia conscribenda nominabis?</p></sp><sp><speaker>SAULIUS</speaker><p>Alabardam nominabo, scimitarram non item, distinctionem, quam posui retinens. Nam Alabarda novuum hastae seu ferri, quo hasta praefigitur, genus est veteribus ignotum; ut non maiorem ea res mihi religionem iniiciat, quam Livio falaricae appellatio. At scimitarra Turcarum est falcatus gladius, semper autem homines usi sumt gladio: gladium igitur dicam et si exprimere formam velim, falcatum gladium dicam, a scimitarrae autem vocabulo abstinebo, latine enim non arabice scrivere volo.</p><p>
	Nam cum apud veteres singulae nationes gladium, hastam, scutum, galeam, toracem, loricam, suo unaquaeque nomine sibi proprio appellaret, romani vocabula exterarum gentium in iis rebus, quae sibi cum illis erant communia, in eoque armorum genere, quo omnes utebantur haudquaquam sequebantur, sed sua latina usurpabant, quamvis eadem arma forma nonnihil variarent, ut hispaniensem gladium, quem forma longe a romano gladio diversa fuisse constat, gladium tamen appellabant hispaniensem, quem gladium nomen proprium suum hispanum a latino longe alium habuisse necesse est.
	</p></sp><sp><speaker>GONZAGA</speaker><p>Verum illud fac tecum cogites, Sauli, longe aliam veterum ac nostram fuisse rationem; nova enim rerum nomina in latinum sermonem inserenda singula singularum nationum tum erant ceteris gentibus prorsus ignota, unoque proinde tantummodo vocabulo singulae res notabantur: Saguntinorum enim dumtaxat, ut multi putant, erat falarica, Hispanorum cetra, Macedonum sarissa.</p><p>
	Ut explicata et explorata hoc in genere esset veteribus latine scribentibus et loquentibus ratio nominis asciscendi, illius nimirum, quod unicum res habebat; at aetate nostra eadem res non uno tantum nomine est insignis, sed tot nomina fere habet quot sunt, quae ea re utuntur, nationes. Ut nobis in hoc genere haerendum sit neque satis perspectum et exploratum qui sit habendus delectus.</p></sp><sp><speaker>SAULIUS</speaker><p>Quem alium delectum habendum censeam quam ut singularum nationum scriptores latine scribentes suae quisque nationis vocabula teneant?</p><p>
	Italo igitur vocabulo utantur Itali, quamquam nisi arrogans id possit videri, ceteris quoque nationibus suadeam, ut itala potius vocabula sequantur, quod latina lingua verius Italorum quam ceterarum gentium dici possit quippe quam in Italia natam atque altam reliquae provinciae ab Italis acceperint, multaque sint eiusmodi instrumentorum et armorum italica nomina ad latinam linguam quam ad ceterarum nationum sermonem propius accedentia. Latini enim sermonis rationem et similitudinem propius attingit bombarda et sclopus quam artagliaria et archibugius.</p><p>
	Nisi fortasse quis dixerit illud nomen ceteris anteponendum quo ab ea natione apud quam inventum est instrumentum appellatur, in quo non magnopere repugnabo ac permittam ut hac in re suo quisque utatur iudicio.</p><p>
	Longe absurdior quamquam genere non nihil dissimilis est illorum error qui urbes et provincias veteribus nominibus appellant: Papiam et Longobardiam, Ticinum et Galliam Cisalpinam vocant, qua re quid dici possit ineptius? Aut qua in re a veterum more alieniores esse possint? Quaero quomodo latine scribere existimandi sunt ii qui a latinorum usu et iudicio tam longe recedant? Nam cum urbes et provinciae nomina pro temporibus soleant mutare, ita veteres scriptores se quoque ad nomina temporum accomodabant, neque scriptores modo, sed vulgo omnes.</p><p>
	Igitur Livius et ceteri quas urbes Anxur et Nequinum vocarunt, cum res illorum temporum quibus ita nominabantur litteris mandabant; easdem postea Terracinam et Narniam appellarunt, cum ad ea tempora venissent quibus oppida illa nomina mutaverant. Quid est porro ineptius quam cum veteres tantam Italiae partem Galliam Cisalpinam ab incolis nominarint, nos non eandem Longobardiam ob eandem caussam appellare? Quid enim magis latinam linguam vitiant Longobardorum, Flandrorum, Brabantinorum nomina quam Gallorum, Insubrium, Cenomanorum, Boiorum, quibus multae Italicae et Belgicae regiones nominantur? Non istam ad linguam pertinent, sed ab eventibus et casibus pendent.</p></sp><sp><speaker>GONZAGA</speaker><p>Atqui multi nostra aetate latine scribentes iisque quorum nomen clarissimum est in hoc, quem vocas, errore versantur.</p></sp><sp><speaker>SAULIUS</speaker><p>De re loqui non de hominibus iudicia facere in praesentia mihi propositum est: proinde tu ne me ad hanc necessitatem adigas.</p><p>
	Simili sunt in errore qui contra ut italice scribere videantur vetera populorum nomina recentibus ac mutatis vocabulis appellant et Belgas cum de Gallis et Belgis deque illis temporibus scribunt Francos et Flandros vocant; perinde quasi haec nomina a linguis mutentur et non a rerum eventis ac perinde quasi iidem sint populi Franci et Galli duobus nominibus appellati ut duae sunt linguae: eademque natio alia lingua, hoc est latina, Galli, alia, hoc est populari, Franci appellentur cum duae hae sint diversae nationes, Francique Gallos subegerint, Gallique partem etiam a se ipsis occupatam nomine suo, ut perpetuus fuit omnium gentium mos, appellarint.</p><p>
	Non haec, inquam, linguae sunt, sed rei, sed eventorum. Vides igitur, Gonzaga, ratio ista, quae familiam ducit, quamque ita firmam putabas, ut non modo non everti, sed ne labefactari quidem posset, quam facile corruerit quamque tota iaceat.</p></sp><sp><speaker>GONZAGA</speaker><p>Patronum te quamvis acrem et vehementem aequo animo feram, partes lucidis tibi assumentem non feram, quae audientibus sunt relinquendae.
	</p></sp><sp><speaker>SAULIUS</speaker><p>Superest altera distinctionis pars de rebus quarum extrinsecus adveniens forma mutata est, ideoque novarum speciem habent, cum re et essentia usuque veteres sint censendae; quae enim talia sunt ea nova appellari vere non possunt. Cuiusmodi vere sunt vestium omne genus, ciborum praeterea et condimentorum variae species, multa quoque domesticae suppellectilis ac nonnulla etiam opificum instrumenta. Perfacilis autem nobis et expedita haec est disputatio.</p><p>
	Quis enim dubitet quin haec omnia cum re et usu, qui in eiusmodi rebus spectandus in primis est, vetera sint veteribus quoque nominibus sint appellanda? Ac proinde latine scribentes exteriorem vestem quae ceteras tegat, togam debeant vocare, interiorem tunicam, viatoriam penulam? Forma, inquis, harum rerum diversa est a veteribus, quid tandem id refert, modo res essentia et usu eadem sit? Utrum enim in rebus nominandis maiora esse debent essentiae an extrinsecus advenientium rerum momenta? An nondum didicimus quae essentia eadem sint, ea ab iis, quae accidunt, non variari?</p><p>
	Quare quemadmodum ferreum capitis tegmen cum usu idem sit, forma tamen plurimum a veteribus differat suo vocabulo galeam a scribentibus appellari non reprehendis, cur non idem in vestimentis aequo animo feras? Vel ex iis quae in lingua populari usurpantur, te convincam; penularum formam nostra aetate in Italia plus vicies variatam vidimus quas tamen omnes uno eodemque tabarri nomine, quo vestis viatoria ab Italis appellatur, semper vocavimus.</p><p>
	Cur igitur eadem similitudo in latina lingua non feratur? Ut quemadmodum variae ac toties huius vestis mutatae formae idem semper tabarri nomen retinuerunt in populari sermone, ita in latino penulae nomen numquam admittant? Aut cur doliorum, cacaborum, pelvium, sellarum ceterorumque domesticorum instrumentorum vocabula non retineantur, cum supellex nostra eadem quae antiquorum usu et essentia sit ac forma tantum nonnihil variasse multa extant indicia; quae tamen res novis nominibus tamquam novae non notabuntur.</p><p>
	Summam faciam, res ab usu non ab artificio ac forma nomen accipere; exteriorem enim vestem quod interiores ac totum hominem tegat, non quod haec vel illa forma confecta sit, togam appellari, sellam quod in ea sedamus ita vocari non quod hac vel illa forma facta sit. Eodem igitur manente usu, a quo res nomen habent, eadem nomina manere debent, quacumque tandem forma effingantur, quae ut rebus nomen non dat, ita ne adimere quidem potest.</p><p>
	Nonnulla tamen nova plane esse et a nobis inventa non negaverim quae ad superius genus possint referri quaeque cum veteribus essent ignota nullusque earum plane esset usus voce quoque latina omnino careant, verum haec ita pauca sunt ut vix compareant. His nomen aptum et alatino vel a gareco manans facile potest imponi.</p><p>
	Quis enim manuum tegmina chirotecas nominari reprehendat? Quis ferreos orbes ab equo loris utrimque suspensos, quibus equitantes pedes inferimus, non recte iovium stapedas ab usu nominasse dixerit? Cur non illam in qua equitantes sedemus, sellam iure vocemus, cum latina vox sit sella instrumentumque sedendi sit quamvis veteres equitantes ea carerent? Eadem ratio erit ceterorum, si qua se offerent, quae nova voce sint notanda, quae adeo pauca sunt ut mihi in praesentia non alia quam haec tria in mentem veniant.</p><p>
	Minutula illa quae quam plurima oratione tua persecutus es cum Philippi arma pingeres minimi sunt facienda atque adeo supervacanea sunt omnino neque enim in scripta gravium rerum cadunt; sive enim doctrinas tractes, sive poemata conficias, sive de publicis rebus epistolas mittas, nihil opus est eiusmodi minutis rebus neque enim si quis res gestas Philippi aut carmininibus aut soluta oratione litterarum monumentis suscipiat mandandas, necesse habebit varias illas picturarum formas, quibus arma erant distincta et insignia, minute consectari quorum nomina gravibus viris vel in populari sermone ignota ab ipsis tantummodo artificibus vix sciuntur.</p><p>
	Virgili auctoritate contentus gravis et prudens scriptor sese ad eius similitudinem conformabit, qui Didonem aureis et purpureis pictisque vestibus conspiciendam inducens a minutis illis rebus abstinuit quae poematis dignitatem et gravitatem imminuunt satisque habuit formam pulcherrimae reginae vestibus ad venationem succinctae ita exprimere
<quote rend="block"><lg><l>
Sidoniam picto clamydem circumdata limbo</l><l>
Cui pharetra ex humero, crines nodantur in aurum,</l><l>
Aurea purpuream subnectit fibula vestem.</l></lg></quote></p><p>

	Quod Virgili iudicium sunt qui Homeri consilio anteponant, qui in rebus describendis minutissima quaeque nimium fortasse consectatus est; quem aetate nostra imitari studuit in Poemate populari lingua conscripto, quod Italiae liberatae inscripsit, Ioannes Georgius Trissinus eruditus quidem et doctus in primis vir atque egregius Poeta; at in hac re sapienter ne fecerit Homeri auctoritatem Virgilio praeferens, aliorum erit iudicium.</p><p>
	Equidem meum inter tantos viros, quique in Poetica facultate summum fastigiunm teneant, iudicium non interponam. Illud tenebo neque me de eo quisquam dimovebit Virgilii consilium ad Ciceronis eloquentiae antistitis sententiam propius accedere qui affirmat minutam et exilem atque humilem esse nimiam omnem diligentiam; quare in gravi oratione et in amplo illo genere res nimium enucleandas non esse aut minute persequendas.</p><p>
	Perspicuum autem est, ni fallor, nihil Heroico poemate magis ab humilibus et exilibus abhorrere ac magis grandia postulare; quam rem Virgilium iudicio potius adductum fecisse quam linguae egestate, quodque latinus sermo non ut Graecus in quas cumque formas velis, flexibilis minus minutis rebus explicandis aptus sit, ut nonnulli putant, Moretum declarat, in quo Virgilius res humiles ita minute persequitur ut nihil Graecis cedat.</p><p>
	Quid enim minutius simulque enucleatius dici potuit quam hoc?
<quote rend="block"><lg><l>
Sollicitaque manu tenebras explorat inertes</l><l>
Vestigatque focum laesus quem denique sensit.</l><l>
Parvulus exusto remanebat stipite fumus</l><l>
Et cinis obducte velabat lumina prunae.</l><l>
Admovet his pronam submissa fronte lucernam</l><l>
Et producit acu stuppas humore carentes,</l><l>
Excitat et crebris languentem flatibus ignem.</l><l>
Tandem concepto tenebrae fulgore recedunt</l><l>
Oppositaque manu lumen defendit ab aura.</l></lg></quote></p>
<p>Item illa
<quote rend="block">
<lg><l>. . . . . . Haec erat unica custos,</l><l>
Afra genus, tota patriam testante figura,</l><l>
Torta comam, labroque tumens et fusca colore,</l><l>
Pectore lata, iacens mammis, compressior alvo,</l><l>
Cruribus exilis, spatiosa prodiga planta,</l><l>
Continuis rimis calcanea scissa rigebant.</l></lg></quote></p></sp>

<sp><p>Eiusmodi minuta si in Poemata non sunt necessaria quod genus scribendi omnes flosculos admittit quanto eadem a gravitate historiae sunt magis aliena.</p></sp>
	<sp><speaker>GONZAGA</speaker><p>Veritatem mora, falsa festinatione valescere vere tradidit Cornelius Tacitus, quare paullo amplius immorandum est hoc in loco in quo disputationis summa in primis vertitur resque subtilius est tractanda ac prolixius et planius explicanda, neque veritas istius brevitatis involucris obtegenda.</p><p>
	Tu enim, Sauli, bellica dumtaxat nonnulla instrumenta et armorum genera protulisti, quae novis nominibus noncupari posse, veterum ipsorum exemplo et imitatione confirmare conatus es quam tamen rem non omnes tibi facile dederint, quin contra acerrimos adversarios te habiturum puto. Verum ego non necesse habeo omnibus in rebus tibi morose adversari, quare rem controversam et ambiguam a me tibi concessam in praesentia habeto: non enim libenter lites fero, sed pauca haec et tolerabilia sunt.</p><p>
	Quid cetera omnia quae in quotidiano usu versantur? Quae non paucula illa sunt quae commemorasti: chyroteca, stapeda, sella, sed pene infinita in omni rerum genere atque adeo tot, ut si quis summam subducat, plures sint pene aetate nostra res quae latino nomine careant quam quae latine nominentur eaeque eiusmodi sunt ut nisi sua quaeque voce appellentur, quotidianorum usuum commercia inter nos constare non possint.</p><p>
	Atque ut distinctionem tuam accipiam, earum rerum quae omnino non erant quas novo vocabulo noncupandas esse necessitas a te expressit ab iis quae quamvis formam mutarint, usus tamen earum viget idemque est ac proinde cum eadem sit substantia, eadem cum veteribus possunt dici, recteque idcirco illas veteribus nominibus vocari. Ut igitur tuam distinctionem sequar, quamplurimae ac pene innumerabiles sunt res in utroque genere quae novis nominibus necessario egent, quae oratione persequi non necesse habeo, nam et vulgo nota sunt et satietatem facerent. Sed cogitationi vos ea vestrae in omni genere, quaeso, subiicite eaque omnia animo circumspicite.</p><p>
	Principio in vestium quot nova sunt quorum nullus apud veteres erat usus? Ac praeter ipsum vestitum quot pannorum sunt inductae species veteribus plane ignotae? Quid in cibis? Dies me deficiat, si singulas species cum ciborum ipsorum, tum condimentorum velim recensere quae suis singulae nominibus appellantur quaeque apud veteres cum ipsae non essent, ne nominari quidem poterant. Iam vero salgamorum infinita genera a veteribus re diversa an non sunt suis propriis nominibus a nobis notata? Eadem multitudo rerum novarum ac novis et suis propriis vocabulis distinctarum in supellectili tam urbana quam rustica reperietur. Atque haec in eo genere sunt rerum quas novas plane esse affirmasti quarumque nullum fuisse usum apud veteres constat.</p><p>
	Alterius generis sunt ea quae eadem cum veteribus fuisse atque idcirco iisdem quibus apud veteres nominibus appellandas ex substantia atque ex usu argumentaris; quem locum non te facilius quam superiorem tueri posse reor nam, ut tibi dem, quae usu sunt eadem, quod ad nostram disputationem attinet, substantia quoque eadem esse quamvis forma quadam varient ac propterea eadem illis esse tribuenda nomina ut de toga et de tunica dixisti.</p><p>
	Ut igitur haec tibi dem non tamen haec pro cetero tuo acumine mihi pronunciare visus es, cum singula harum rerum genera compluribus speciebus ac variis distinguantur, quas singulas species suis propriis nominibus vocandas esse cum quotidianorum usuum necessitas vel ab invitis nobis exprimit, tum veterum exemplo demonstratur, quorum unum ero contentus ne nimis longum faciam. Velandi capitis cum usus sit unus non tamen omne capitis velamen uno eodemque vocabulo nominabantur, sed nomina simul cum speciebus erant varia: galerus, pileus, petasus, tiara, cidaris, diadema, corona, mitra et nonnulla alia.</p><p>
	Idem igitur nos quoque facere tum veterum exemplum, tum necessitas ipsa cogit, nam ut vestem exteriorem quae interiores tegit, togam, interiorem tunicam etiam nostro tempore recte vocari tibi assentior atque utramque rem eandem esse genere, substantia, usu cum veteribus non inficior, ita plures ac varias esse affirmo togarum et tunicarum species, varias item penularum, id quod vulgo notum est; quae singulae si uno generis vocabulo velis appellare et a veterum imitatione recedes neque te ministri ac pueri tui illas poscentem intelligent. Iam vero nauticarum rerum vocabula ipsiusque navis partium nomina, cum alia plane esset veterum navigiorum forma, quot ac quam pene innumerabilia sunt? Quibus cum latina lingua prorsus careat in quanta ac quam necessaria re, si latine loqui ac scribere volumus, muti esse cogemur? Quem igitur exitum habet distinctio a te inducta, cum in utroque genere tam multa sint quae proprio vocabulo noncupari sermonis et quotidianorum usuum necessitas cogit?</p><p>
	Minuta igitur haec quae contemnebas quae in omni genere infinita pene sunt quorum usu carere non possumus, si non scripto, id quod tamen nullo modo concedo, saltem loquendo, cum illis nobis opus est an non necessario sunt nobis millies in die exprimenda?</p></sp><sp><speaker>SAULIUS</speaker><p>Sunt vero, Gonzaga. Verum an memoria iam excidit, ita partitos nos esse inter hos duos sermones munera ut scripturam et graves res latinae linguae reservaremus, quotidianorum vero usuum commercia cum pueris, cum mulieribus, cum familiaribus, cum ministris, addo etiam cum magnis et gravibus viris ad popularem linguam delegamus?
	</p></sp><sp><speaker>GONZAGA</speaker><p>Misera vero et perdita omnino ista est defensionis latebra a te uno nunc primum excogitata praeclareque se habet egregius iste vester latinus sermo, quo quid mihi opus est aut quid me molesto negotio implicem tantoque studio ac labore eum mihi sermonem comparem, quo vix dimidiam rerum partem quae in usum mortalium cadunt, possim exprimere, cum meum paratum habeam, quo omnia animi sensa commode declarem omnesque res nominem?
	</p></sp><sp><speaker>SAULIUS</speaker><p>Nemini oratio mea vim affert liberaque sunt tibi et vero cunctis hominibus consilia, quo quisque sermone sibi utendum statuat, verum quas tu novas res in omni genere quotidianorum usuum protulisti, eas non magnopere ad disputationem nostram dico pertinere; nam si mihi tecum pugna esset de loquendo, valeret tua ratio in quotidianis commerciis: ineptus enim ac ridiculus plane sit, si quis vulgo ac cum familiaribus et ministris et opificibus alio quam populari sermone utatur. Verum nos non de loquendo, sed de scribendo ambigimus.</p><p>
	Docuimus autem modo eiusmodi res in scribendo non cadere, nisi raro admodum, atque inter familiares ac mercatores, si quis illorum eas res per epistolam sibi mitti postulet easve in tabernae et societatis adversaria referat; at in epistolis de gravibus et publicis rebus quales sunt quas Principes et oratores quique Principibus sunt ab epistolis atque ii, qui publicas et graves res tractant, inter se scribunt, in orationibus, in iudiciis, in historiis scribendis, in poematibus conficiendis, in primis vero in Gymnasiis atque in doctrinae studiis et disputationibus nullus est, ut planum fecimus, minutis istis locus.
	</p></sp><sp><speaker>GONZAGA</speaker><p>Hoc vero optimum quod doctrinas et scientias latino sermoni reservas. Id vero est eiusmodi ut nisi de tuo pudore et iudicio detrahere vererer, affirmare non dubitarem te talium, qui te audiunt, virorum summae dignitati illudere voluisse. An quisque est tam omnium litterarum ignarus qui nesciat latinum sermonem minime omnium doctrinis et optimis artibus tractandis aptum? Quippe qui primis nominibus maxima ex parte careat, qui substantiam, quantitatem, identitatem, quidditatem, poenitatem, peritiam, perditionem, sublimitatem, aptitudinem, incertitudinem, diversitatem, indifferentiam, paternitatem, fraternitatem ac longe maximam eius generis partem dicere non possit atqui in his vocibus doctrinae in primis versantur quippe quae de rebus in universum et aeternis disserant quas a materia abstrahunt.</p><p>
	Vocabula vero liberalium et mathematicarum artium apud latinos nulla sunt ut Lucretius et alii patrii sermonis egestatem conqueri soliti fuerint, qua fieret ut Graecorum inventa latinis litteris explicari non possent Ciceroque ipse cum philosophiam latinis litteris mandare aggressus esset, nova vocabula a Graecis mutuata in latinum sermonem inducere coactus est.</p><p>
	Et adhuc non pudebit egentissimam latinam linguam cum ditissima Itala conferre, in qua doctrinae commodissime nulla linguae inopia tardante tractentur et explicentur? Tu vero latinum istum sermonem tuum tibi habeto, ego veram et solidam rationem tenebo.</p></sp><sp><speaker>SAULIUS</speaker><p>Neque meum est, Gonzaga, dignitati tantorum virorum illudere neque est, cur tu acumen meum hac in re desideres, quod ego nullum mihi assumo, quin etiam a te datum neque agnosco et libenter tibi remitto; quaeque dissero, ea non ingenii ostentandi consilio, sed veritate ductus loquor, pauca igitur pro re tibi respondebo neque egentem neque ad doctrinas tractandas parum aptum esse latinum sermonem, quorum alterum de egestate suo loco reservo, tum cum de utriusque sermonis comparatione et pulchritudine agetur, in quo spero me latini sermonis copiam et divitias, contra popularis Itali sordidam inopiam et egestatem non modo his Proceribus, qui adsunt, ita ut nulla dubitationis fibra in animo cuiusquam sit residua, sed tibi ipsi probaturum aperiamque in quo linguarum uberatatem et egestatem positas putem.
	</p></sp><sp><speaker>GONZAGA</speaker><p>Hoc vero optimum ut linguam omnia quaecumque in mortalium usum cadunt, commode et clare exprimentem egentem vocemus, quae vero vix dimidiam rerum partem possit exprimere, eam divitem faciamus. Tum vero me non tardum modo, sed amentem plane et stupidum fatebor.</p></sp><sp><speaker>SAULIUS</speaker><p>Suo quisque periculo peccat, Gonzaga. Cum de re disseruero ac quale id sit, quod dico, exposuero, tum utra sit absurdior sententia apparebit.</p><p>
	Quod vero attinet ad scientias tractandas, ea distinctio quam initio praemunivi hoc me laqueo expedit. Caret enim latina lingua aliqua ex parte nominibus primis, quod doctrinae in illa tractatae non sint, neque enim Romanis hominibus illud erat a continentibus bellis et ab orbe terrarum rebusque humanis imperio regendis otium ut doctrinae studiis vacarent. Vocabulis igitur ad forensem et quotidianorum usum minime necessariis et a nulla necessitate inductis nihil mirum est illos caruisse; quam egestatem tum sentire coeperunt cum sese ad doctrinarum studia contulerunt illamque emendare sunt aggressi nomina ista prima quae desiderabantur in latinum sermonem inducentes.</p><p>
	Cuius rei auctor fuit Cicero qui e Graeco fonte in Patrium sermonem ea transferre ac latinitate donare instituit multaque nova vocabula non ab usu populari inventa, sed a Graeco sermone accepta in latinam linguam induxit.</p><p>
	Distinctionem igitur initio positam retinentes quod in bellicis instrumentis armorumque et munitionum genere ac magistratuum, procurationum, honorum, imperiorum nominibus fecimus, idem in doctrinis tractandis faciamus, nosque ad Ciceronis iudicium et imitationem conformemus ac viam quam ille eloquentiae parens atque antistes nobis patefecit, insistere atque ingredi ne dubitemus, quo in loco paullo magis libet immorari remque planius explicare.</p><p>
	Cicero igitur apeirian infinitionem dixit, axioton aestimabile, analogian comparationem, proportionem, prolepsin anticipationem, pronoian providentiam, adiaforon indifferens, axioma effatum, sive enuntiatum, sive pronuntiatum, apodeixin demonstrationem, proegmena producta, vel praecipua, apoproegmena reiecta, synkatathesin assensionem, politikon civile ac populare, katalepsin comprehensionem, katalepton comprehensibile, synpatheian coniunctionem sive consensum, sive convenientiam naturae, dogmata decreta sapientiae, enargheian perspicuitatem, evidentiam, pate motus animi, prepon decorum, ennoias notitias rerum, entelecheian continuatam quandam et perennem motionem, eytaxian ordinis conservationem, eythymian securitatem animi, thymosin excandescentiam, sfairan globum, kathekon officium, kategoremata quae de quodam dicuntur, katorthosin rectam effectionem, omologian convenientiam, orizontes finientes orbes, theoremata percepta, fantasian visum, poiotetas qualitates, zodiakon orbem signiferum et alia complura quae in linguam latinam induxit partim nova vocabula latinisque hominibus antea inaudita, ut ipse ait, fabricando, partim usitatis latinae linguae vocibus graecas interpretando.
	</p></sp><sp><speaker>GONZAGA</speaker><p>At multa sunt quae Cicero latina facere aut non potuit aut non ausus est. Cuiusmodi sunt apofthegmata, asomaton, bonorum telika quae ad finem pertinent; poietika quae eius sunt efficientia, mysantropon, nomofylakas, paradoxa, dynaton, prosopopoian strateghika et alia complura.</p><p>
	Deinde quae nova vocabula ii, qui doctrinas latinis litteris tradendis suscipiebant, fabricabantur, ea scimus Romanis hominibus nimis dura videri solita, eorumque aures ab illis vehementer abhorruisse ut diffidenter et verecunde et ipse Cicero et reliqui nova vocabula formarent a quo igitur nos concessam hanc licentiam habemus ut audacter et immodice id facere nobis licere putemus, quod ipsi linguae latinae auctores et Antistites tam parce ac modice et quasi verecundantes facere solebant? Ut multis vocabulis graecis ipsis uterentur neque illa novis latinis auderent interpretari.
	</p></sp><sp><speaker>SAULIUS</speaker><p>Verum illud non addis, Gonzaga, Ciceronem et ceteros doctos viros, qui sese doctrinarum studiis dabant, vulgi iudicium ea in re reprehendere solitos Quinctilianumque quantum qualemque Rhetorice artis praeceptorem interdum stomachatum nonnullorum insolens fastidium qui ens et essentia et alia eiusmodi ut nimis dura non ferrent. Atque, ut me tibi indicem, prudentis et ingeniosi viri esse statuo, ad tempora sententiam accomodare seque ad illorum mutationem conformare. Inusitata erant Romano populo bellicis occupationibus perpetuo distento doctrinae et philosophiae studia quae alii in nullo magno pretio habebant, alii etiam aspernabantur tamquam res futiles et inanes Romanaque gravitate indignas.</p><p>
	Quin etiam nonnulli ea studia dicebant esse iuventuti corrumpendae atque a militaribus laboribus ad otiosam et desidem vitam traducendae. Nihil igitur mirum est eos homines qui doctrinarum studia partim aspernabantur, partim etiam detestabantur, novas voces ab usu forensi abhorrentes a repudiatis studiis inductas auribus admittere noluisse, quae res doctos viros verecundiores ac timidiores faciebat.</p><p>
	Verum bellicosa illa ac gloriae plena tempora luctuoso Italiae fato abierunt mutataque omnino est ratio. Nos enim doctrinae studia toto pectore amplexi illa in summo honore habemus ingensque hominum multitudo maximam aetatis et operae partem quin etiam nonnulli omnem ipsam aetatem et operam in illis ponunt frequentissimaque tota Europa ac celeberrima sunt gymnasia ad quae ex circumiectis et longinquis quoque regionibus ingens iuvetutis vis quotidie confluit, ut repudiari non debeant vocabula sine quibus doctrinae explicari non possunt.</p><p>
	Quod si ita verecundis sumus ut nova vocabula, quibus uti latine loquentes semper in laude posuerunt, usurpemus eaque latinis litteris scribentes latinisque casibus graecis omissis inflectentes ac nominantes latina faciamus, quae res adeo in hac lingua usitata est, ut doctrinarum omnium et artium nomina quaeque ab illis tractantur graeca fere sint omnia, verum, ut dixi, latinis litteris exarata latineque pronuntiata et inflexa, ut non modo nos, sed veters illi qui a novis vocabulis abhorrebant, non magis illa graeca quam latina esse existimarent.</p><p>
	Sexcenta sunt atque adeo infinita grammatica, rhetorica, logica, dialectica, philosophia. Non enim grammatike aut rhetorike dicimus aut graeco more inflectimus, ut secundus casus sit grammatikes, filosofias, sed grammatica, grammaticae; topica, topicae; philosophia, philosophiae. Mathematica, geometrica, astrologia, musica, poetica, theologia, philosophia, physica, politica, ethica, oeconomica, chirurgica, comoedia, tragoedia, epici, elogia, exameter, pentameter, trimeter, hendecasyllabus, dactylus, spondeus, choreus, trocheus, harmonia, prosopopoeia, ortographia praeterea omnes fere verborum et sententiarum figurae, metaphora, tropus, apostrophe, hyperbole, parenthesis, synedoche, antiptosis, anomalum, hyperbatum, antiphrasis, paraphrasis, sed quid ago? Aut quid ea sigillatim persequor quae univerasae et uno verbo dici possunt, omnia grammaticorum et rhetorum vocabula.</p><p>
	Idem in Mathematicis et Medicis animadvertere licet, quorum omnia fere vocabula graeca sunt latine pronuntiata, inflexa et terminata quae a Graecis accepta atque usu pertrita non iam pro Graecis, vel ab ipsis veteribus, sed pro Latinis habebantur ad hoc horizontes, eclipsis, coluri, paralleli, arcticus, antarcticus, planetae, cosmographia, geographia, topographia, tropicus, zodiacus, melancholia, ephimera, hemitritea, phlebotomia ut etiam latinis nominibus omissis (multae enim sunt harum rerum latinae voces) graecis tamquam magis propriis ac magis rem declarantibus libentius utantur idque omnibus approbantius et laudantibus.</p><p>
	Idem videre licet in architectura in qua maxima vocum pars graecae sunt perystilium, epistylium, stylobatus, zophorus, acroteria, triglyphi, metopae, bases, anterides, hyperthyrum, triclinia, oeci, ginecaeum, andronitis, xysta, hypocaustum, apoditerium, apotheca, pinachoteca, hydraulica.</p><p>
	Quod si nemini dubium umquam fuit, quin omnes artes tam illae quae mechanicae, quam quae liberales appellantur, singulae sua propria rerum quae ab illis artibus tractantur, haberent vocabula ab usu forensi segregata, quaeque in illa tantummodo arte nominarentur, in hoc genere habebantur graeca haec nomina ac scholis inclusa in doctrinisque dumtaxat tractandis usurpata, ab illis in foro et in alis scribendi generibus, si ita videtur, abstineamus.</p><p>
	Quamquam Romani ipsi multas res in forensi ac domestico et quotidiano usu graecis vocabulis nominabant eaque non iam pro graecis, sed pro latinis usurpabant: chirographum, singrapha, ephippia, stratagema et alia complura ad haec omnium fere rerum, quae ad architecturam et aedificationem pertinent, vocabula.</p><p>
	Quem igitur morem Cicero et reliqui omnes veteres in graecis vocabulis in Latium inducendis instituerunt, eum nos ad reliqua, quae illi non tractarunt, perducamus illorum exemplo et auctoritate inducti. Et qui etymologiam, amphibologiam, ironiam, idolatriam et sexcenta alia tamquam latina ab illis pronuntiata et inflexa ac terminata; quaeque his nominibus subiecta sit notio etiam a graecarum litterrarum ignaris intelligi videmus, cur ab analogia, adiaphoria, entelechia, symphatia et eiusmodi reliquis abstineamus non video. Quid declarent vulgo, inquis, non percipietur, ne illa quidem quae diximus vulgo tum percipiebantur, cum primum in latinam linguam inducta sunt; quae tamen res doctos homines non deterruit ab illis usurpandis. Et qui latine scribunt litteratis tantum hominibus et in scientiarum studiis versatis scribunt.</p><p>
	Quae nostra ratio auctoritate quoque priscorum illorum patrum qui Iuliis et Claudiis imperantibus tum cum latinus sermo eiusque quo quotidianus et foremsis usus maxime vigeret, relicto idolorum cultu christianae religioni nomina dabant, comprobatur. Idem enim servarunt prisci illi latini homines christiani facti in quibus complures fuerunt ingenio, eloquentia, doctrina praestantes viri. Hi omnia fere sacrorum ordinum ac sacrarum rerum nostraeque religionis nomina a Graecis accepta latina fecerunt, quod genus sunt: clericus, laicus, cathecumenus, acolitus, exorcista, hypodiaconus, diaconus, presbyter, episcopus, chorepiscopus, synodus, ecclesia, oecumenicus, haeresis, anathema, dioecesis, paroecia, martyr, baptismus, eucharistia, mysterium, mysticum, holocaustum, pentecoste et cetera quae longum fuerit.</p><p>
	Quid igitur dubitamus aut quae tandem ratio prohibet quin omnia quae docendi necessitas postulat graeca in latinum sermonem transferamus, Veterum auctoritate invitati illorumque iudicium sequentes ac necessitate ipsa compulsi distinctionemque illam, quam diputationi nostrae praemunivi, retinentes illudque nobiscum reputantes non haec eius generis esse quae ab usu populari et forensi inducantur nova vocabula.</p></sp><sp><speaker>GONZAGA</speaker><p>Isto modo omnia omnibus linguis dici potuerunt nihilque posthac erit cur sermones inter se comparemus, aliumque alio uberiorem et ditiorem dicamus falsoque Lucretius et veteres omnes patrii sermonis egestatem conquerebantur, si quidem alienis vocabulis pro suis uti liceat. Ego vero latinam linguam non iam suam, sed alienam plane esse existimabo in quam tanta vis externorum verborum inducatur neque scientias et artes latino sermone tractari umquam concedam, sed graeco aut, ut tibi hoc gratificer, graecolatino.
	</p></sp>
	<sp><speaker>SAULIUS</speaker><p>Non in eo, ut paullo ante dixi, positas urbis Romae atque imperii fortunas putabant Romani, ut expavescerent in rebus novis neque antea auditis aliena novaque vocabula in linguam suam inducere neque idcirco romanam linguam alienam ferri et suam esse desinere existimabant (ut non minus romanam urbem aut populum Quiritium esse tum credebant, cum non unum aut alterum hominem, sed integros populos civitate donabant ut cum omnem Albanum populum quem diruta Alba Romam commigrare coegerunt in civitatem acceptum nomine et iure civium Romanorum esse voluerunt illorum primoribus etiam in senatum lectis).</p><p>
	Ego quoque libentius graecas illas voces latinis verbis exprimerem atque adiaforian indifferentiam, asomaton incorporeum dicerem, cum praesertim corporeum apud latinos legam. Nunc quoniam hoc religiosum esse plerisque video in latinaque lingua casta et integra ab omni contagione servanda diligentiores et cautiores sumus ne dicam morosiores ac ne quid gravius etiam addam quam ipsi illi veteres latini exquisitiusque nobis, si Diis placet, iudicium assumimus ac piaculum nos putaremus admittere si possibili et impossibili uteremur, quae vocabula Quinctilianus docendi antistes non horruit ad illud confugio quod nemo reprehendere possit quoque aures suas contaminari non debeat putare, ut veterum exemplo in doctrinae studiis et artibus tractandis graecis vocibus utatur.</p><p>
	Deinde non nobis nunc de latina lingua in primis est instituta disputatio, sed illam cum Itala comparamus, in qua re miror illud ad egestatem coarguendam a te afferri quod ego tibi possim referre. Quid enim? Minus graecis vocibus in artibus et doctrinis Italo populari sermoni est utendum quam latino? Aut felicior ea in re est italus sermo? Aut parallelum, tropicum, sphaeram, horizontem, octagonum, apostrophen, hyberbolen, hexametrum, endecasyllabum, elogium aliis quam graecis vocibus nominat? Feliciusque homoeomeriam, anacephaleosim, analogiam, sympatiam, entelechiam, etymologiam, enthymema verbis italis popularibus quam latinis explicabitis? Quae si in italam linguam accepta pro Italis pronuntiatis atque itala haberi vultis et esse contenditis, cur eadem in latinam inserta latina existimari non debeant, nemo dixerit, nisi idem diploma pontificium aut Caesaris ostendat, quo plus iuris sit italo populari sermoni quam latino concessum ut graeca aliena vocabula in italam linguam translata italica sint habenda, in latinam inducta, non item latina censeantur.</p><p>
	Verum ego tenere me non possum quin quae saepe de hac re animo agitavi, vobis exponam. Ego enim quorundam hominum rationem mirari non satis possum qui in quo a veterum similitudine et usu maxime recedunt, in eo sese illorum esse persimiles et imitatores in primis putant, quin etiam uno Cicerone latinam linguam terminant neque alia vocabula quam quibus ille usus est usurpare fas putant. Quod si suscipitur, tum vero non nobis modo, sed Romanis ipsis hominibus alia lingua quaerenda fuisset, qua animi notiones explicarent. Etenim si quis rationem ac summam subducat atque omnes vitae nostrae partes, urbanasque et rusticas res circumspiciat maiorem fortasse numerum earum rerum quae in quotidianum usum tum cadebant, quas non attigit Cicero, inveniet, quam earum, quas nominavit, id quod ex ceteris scriptoribus liquido apparet.</p><p>
	Verum ne a proposito longius recedam, haec ipsa prima nomina quam multa sunt in latina lingua, quae in Cicerone non leguntur, a quibus ille non iudicio aut quod parum latina illa putaret, abstinuisse existimandus est, sed quod in res, quas tractabat, non cadebant. Quod si quis contra sentiat, is et ratione et re ipsa refellitur; qui enim flagrantia dixit, qui perversitatem, qui impuritatem, insaniam, socordiam, inscitiam, debitionem ac sexcenta atque adeo innumerabilia alia, cur idem a fragrantia, diversitate, puritate, vesania, vecordia, peritia, perditione abstineat?</p><p>
	Aliqua igitur differentiae ratio ab iis qui contra pugnant comminiscenda est. Sed quomodo re non convincantur, cum innumera eiusmodi sint quae in usu latinae linguae et ipsius Ciceronis et superioribus aetatibus fuisse ex Plautii, Catonis, Lucretii, Varronis, Caesaris, Sallustii, Livii, Celsi, Virgilii scriptis perspicuum sit, quae non pigebit referre. Dabis veniam, Praefecte, satietasque quam rei enucleandae necessitas inducit tibi erit devoranda.</p><p>
	Plauti enim sunt abitudo, amabilitas, palpatio, receptio, incogitantia, obstaculum aliaque complura; Terentii abitio, deambulatio, exprobatio, vecordia, cantilena; Catonis deportatio, putor; Lucretii canor, connexus, amaror, spurcitia; Varronis albor, ariditas, aritudo, cibatus, cinctus, attactus, exurigo, exemptio, famulitium, frigedo, latratus, mistura, pinguedo, seminatio, tonsura; Caesaris acclivitas, declivitas, deiectus, obiectatio; Hirtii iugulatio; Sallusti algor, gnaritas; Virgilii assultus, canities, descensus aliauqe complura; Livii adactio, adiectio, alloquium, coercitio, comploratio, comprecatio, constrenatio, deiectus, decursio, devexitas, defertio, descensio, excensio, eruptio, fatigatio, insectatio, intercursus, litatio, procursatio, rubor, simplicitas, succlamatio, transfugium, vagatio, variatio, vigor, violatio; Celsi coercio, gestatio, recursus, refectio, suffusio, marcor, futura; Catulli esuritio; quae omnia a Cicerone non ut parum latina reiecta sunt quippe quae non modo in vulgi sed in doctorum usu essent, sed quod in rebus, quas tractavit, usu non evenerunt, omissa.</p><p>
	Quid posteriores Plinius, Tacitus, Quinctilianus, Columella et ceteri quorum innumerabilia sunt eiusmodi nomina in omni rerum genere a Cicerone praeterita, ab ipsis cum usus esset, crebro usurpata. Tantos ne ac tales viros ingenio et doctrina Ciceronis aetate haudquaquam inferiores a latina lingua excludemus? Illorumque iudicium repudiabimus? Hi praeterquam quod ea ipsa, quae modo rettulimus nomina non a Cicerone modo, sed a reliquis quoque, quos nominavimus, acceperunt, innumera ipsi addiderunt atque adeo ea omnia, quae non modo in doctrinarum studiis tractandis, sed quae in rebus quoque domesticis et forensibus in omnique usu vitae sese offerebant.</p><p>
	Eorum igitur haec sunt a Ciceronis saeculo vel omissa vel non litteris mandata: abdicatio, ablutio, accidentiae, accumulatio, accursus, acor, accervatio, admissio, adoratio, advectio, adustio, aequiparatio, aestuatio, alligatio, amaritudo, ambustio, apparitura, astrictio, attactio, avulsio, aversio, aversatio, austeritas, caesura, captivitas, captura, cautela, circumactus, circuncisura, circuncisio, circumplexio, circumstantia, colluctatio, computatio, concoctio, conculcatio, condictio, concussus, congruentia, conniventia, consummatio, contactus, contradictio, convulsio, coctio, comparatio, crematio, decoctura, deflexus, defluvium, dedignatio, densitas, densatio, deputatio, defectio, destinatio, directio, diversitas, dupplicatio, effluentia, egestio, elevatio, emunctio, enarratio, evagatio, evectus, executio, exhibitio, expuitio, exulceratio, facundia, fartura, feracitas, figuratio, foetor, fultura, improbatio, incisio, incubatio, infusio, iniectus, laevitas, laevor, latratus, minutio, mucor, murmuratio, nictatio, nodatio, opacitas, oscitatio, ovatio, perfusio, perditio, peritia, pinguitudo, popularitas, praecipitatio, praelusio, praeoccupatio, procursio, pugncitas, purificatio, rasura, rancor, reatus, recisio, recreatio, redhibitio, revulsio, rigatio, signatio, scalptura, statura, structura, strangulatio, sublimitas, substitutio, suffocatio, suffosio, suctus, superventus, suppositio, suppuratio, synceritas, tactus, textus, tinctura, tinctus, torsio, torvitas, transcriptio, transcursus, transfusio, versura, vesania, vanitas.</p><p>
	Quid illa quae in rerum et locorum descriptione atque in re rustica tanta cum venustate sunt a Caesare, Celso, Plinio, Columella formata nomina? Si quis ab illis abstinebit, sanum ne illum atque integra mente uti putabimus? Contabulare, contabulatio, contignatio, inspirari, fibulari, decussare, decacuminare, impendare, asperari, clatrare, cuspidare, fenestrare, fastigiari, radicari, flexuosus, angulosus, sinuosus, labrosus, gibbosus, syluosus, surculosus, racemosum, loculosus, carnosus, fungosus, granosus, rimosus, torosus, lignosus, numerosus, pectorosus, muscolosus, lacertosus, spongiosus, fistulosus, cuneatus, cuneatior, lunatus, capitulatus, sinuatus, cultellatus, discuneatus, denticulatus, striatus, reticulatus, virgulatus, clavatus, imbricatus, spiculatus, acuminatus, turbinatus, turbinatior, carinatus, fornicatus, pandatus, cultratus, capitulatus, aculeatus, pulvinatus, umbilicatus, geniculatus, echinatus, fimbriatus, ansatus, pectinatim, imbricatim, caniculatim, muricatim, orbiculatim, squamatim, li atim, enodis, internodia, exemptilis, loculamenta.</p><p>
	Denique Romanorum hominum latinaeque linguae perpetuus usus fuit ad res quas tractabant, vocabula apta formare; tantaque vis novorum nominum, quae recensui, cum multa me praeteriisse non ignorem, post Ciceronis aetatem scriptoribus inductorum significat atque adeo aperte declarat a nullo nomine, quod necessitas notionis animi declarandae induceret, illos abstinere solitos. Qui enim in castris et in re militari aquationem, pabulationem, lignationem, frumentationem dixerunt, cur iidem essentiam, quantitatem, substantiam dicturi non fuerint? Quae igitur nova istaec religio saeculum tenet? Castiores videlicet ac puriores atque adeo latiniores latinis ipsis ac priscis illis magnis viris sumus.</p><p>
		Equidem Ciceronem eloquentiae magistrum habeo ad eiusque similitudinem me, quantum possum, semper studebo conformare, genusque dicendi illiusque stilum et elocutionem ceteris praeferam; verum non illis vocabulis tantummodo, quibus ille usus est, latinam linguam definiam neque illam tam angustis terminis includam. Hoc enim neque Cicero ipse vult neque in veterum cogitationem umquam venit.</p>
		<p>Sed satis ac nimium fortasse hoc in loco commorati sumus tempusque est ut ad ultimum argumentum de linguae latinae eximia dignitate atque praestantia, quod est omnium maximum et gravissimum, tractandum accedamus. —</p></sp><p>Hic cum Gonzaga haud parvam respondendi voluntatem significaret, BONCOMPAGNUS se interponens — Tempus — inquit — post meridianum aestusque iam fractus nos admonet, si idem quoque vobis videtur, ut et corpus nimis diuturna sessione languens ac spiritus pene consopitos solita exercitatione recreemus et excitemus Saulioque exiguum hoc spatii ad respirandum atque animum ab acerrima contentione relaxandum detur ut parva hac quiete refectus ac veluti renovatus vegetior ad ea quae reliqua sunt transigenda accedat. — Consilio ab omnibus collaudato aedes pontificias egressi per sublimem porticum iter Vaticanos hortos versus cepimus.</p></div1>
<div1 n="Liber tertius">
<head>DE LINGUAE LATINAE USU ET PRAESTANTIA LIBER TERTIUS</head>

<p>Cum in hortos pervenissemus ac tam variarum amoenitatum aspectu oculos et animos aliquantum pavissemus, in nemus coniunctum exivimus; quod per mollissimos clivos facilibus ascensibus et descensibus aliquandiu pervagati ad aediculam , quae est in medio nemore, accessimus. Ibi in marmoreis sedilibus aream ambientibus in conspectu consedimus, procerissimis ac frequentibus arboribus locum opacantibus. Hic BONCOMPAGNUS ad Gonzaga conversus — Dabis — inquit — veniam, Gonzaga, nobisque omnibus gratificaberis ne disputatio de re, quam satis enucleatam putamus, diutius extrahatur. Iam enim dies in ferum inclinatus est egoque totam disputationem hodie absolvi cupio; superestque extremum argumentum gravissimum, ut intelligis, quod paucis transigi posse non puto. Neque debes tu caussam tuam parum defensam putare, quam in oratione a te recitata tam copiose et accurate egisti, ut nihil te ad ea, quae in illa dixisti, magnopere addere posse putemus. Neque quae tu ornate et distincte multa attigisti ea nobis exciderunt quae hic contra Saulium puta repetita. — Et ad Antonium conversus — Permissu — inquit — Gonzagae, quem scimus in auctoritate nostra futurum, perge, Sauli, ac comparationem utriusque linguae inter se, si idem ceteris placet, ingredere.</p>
	<p>Hic cum omnes Boncompagno essemus assensi, Gonzagaque se illius voluntati morem gerere dixisset, SAULIUS — Ita nobis — inquit — progressa ratio est in quattuor his partibus quas absolvimus, ut quamquam meam sententiam ab omnibus quicumque de rebus existimare possunt, veriorem visum iri spero, tamen tua quoque, Gonzaga, approbatores reperiat. In hac vero popularis Italicae linguae suscepta laudatione, in qua se in primis tua iactavit oratio, cuiusque laudandae studium te tam longe extulit, ut eam latinae linguae non dubitares praeferre, paullum diversa a superiore mihi ingredienda est disserendi ratio.</p><p>
		Ego enim sic statuo, latinam linguam non modo infinita laude populari isti tuae anteponendam illique popularem multis partibus de dignitate et pulchritudine concedere, sed latinam et praestantissimam esse, contra Italam popularem non in comparatione modo cum latina, sed ipsam per se, id quod magis mireris, ignobilem et abiectam rudemque et mancam atque inoppem esse nullaque dignam laude.</p>
	<sp><speaker>GONZAGA</speaker><p>Ego quoque, Sauli, orationem mutabo neque dicere verebor credidisse me, quae hactenus dixisti, ea te iudicio adductam pro latina lingua contra Italam disseruisse; nunc te odio quodam execrabili in patrium sermonem efferatum esse, apparere. Cui nescio qua tandem re ab illo laesus tam iniquus sis tamque atrox in illum coortus sis orationeque tam non modo aspera, sed truci quoque illum insecteris vir ceteroqui ingenio tam miti.</p></sp><sp><speaker>SAULIUS</speaker><p>Non odio in Patrium sermonem efferatus, cuius caussam nullam habeo, haec protuli, Gonzaga, sed indignatione iusta commotus; tum ut vos vicissim ulciscerer neque haec quamquam vera sunt, tam ego mea sponte attulisse videri velim, quam a vobis irritatus vobis rettulisse. Ac quoniam me nudavi, comprimenda iam non sunt, quae animo inclusa habeo.</p><p>
	Ego enim ita sentio duas esse in primis caussas quamobrem lingua popularis nostra non tam deformis et incompta nonnullis videatur; alteram naturalem rerum patriarum amorem, qui mentis aciem perstringere et caecare solet; alteram usum, quo assiduo aures nostrae possidentur, quod si quis tanto sit animi robore, ut ab hoc usu mentem valeat abducere cogitationemque a consuetudine avocare, isque popularem linguam latinae audeat dignitate et pulchritudine non dico anteferre, sed aequare; atque adeo linguam hanc sua deformitate non contemnendam ducat, hunc, quamquam neminem consuevi appellare asperius, nihil omnino de his rebus iudicare posse dicam.
	</p></sp><sp><speaker>GONZAGA</speaker><p>Non animadvertis, Sauli, te de tot clarissimorum virorum quos orbis suspicit praestanti iudicio splendidoque ingenio detrahere ac Petrarcam, Dantem, Sannazarium, Bembum, Ariostum, Guicciardinum, Machiavellum, Castillionum, Carum, Casam, Trissinum, Tassos patrem et filium, Speronum, Scipionem Gonzagam, Alamannum, Molzam, Bernam, Anguillarium, Ptolomaeum, Pignam, Bocciardum, Portium, in primis vero Victoriam Columnam in qua muliebris gloria aequaverit ne, an superaverit virilem, quis ausit pronuntiare? Compluresque alios vituperare, qui si linguam patriam ita turpem et ignobilem iudicassent, quomodo tam longum ac diligens studium, tamque assiduam et diligentem operam in ea omni scriptorum genere excolenda et illustranda posuissent?
	</p></sp><sp><speaker>SAULIUS</speaker><p>Nihil tantorum virorum auctoritate de sententia moveor Gonzaga; nulla lingua est tam ruis et agrestis ut in ea a praeclaris ingeniis cum laude elaborari non possit. Id quod nostra aetate declaravit Paulus Folieta huius, qui adest, Folietae frater germanus, qui patrium sermonem nostrum Ligurem, quem ipsemet rudem et incomptum iudicat, tam vario poematum genere insignem fecerit; quae omnes quicumque ligustice sciunt mirentur. Maluit videlicet Folieta in patria lingua quamvis rudi, quae ipsi promptior et facilior esset, quam in aliena cultiore curam et industriam suam ponere; quod idem fecisse claros viros, quos nominasti, cur existimandum non sit? —</p></sp><p>
	Hic BONCOMPAGNUS — Supersedeamus — inquit — amabo a iudiciis clarorurm virorum ponderandis et coniiciendis neque hoc in illos arbitrium in praesentia nobis assumamus. Odiosa enim sunt haec neque sine offensione transigi possunt. Quare quod instituisti perge, Antoni, neque continuata disputandi series tam saepe interrumpatur quae non facile deinde contexitur:ista enim quae interponuntur multum tempus auferunt, cuius angustiis vides quam urgeamur.</p><p>
	Tum SAULIUS — Quoniam — inquit — in unaquaque re aliquod est proprium naturaque illi insitum bonum quo illa res maxime commendatur, in rerum contentione spectandum in primis est quod sit illarum rerum, quae inter se comparantur, bonum. Cuius boni quae earum maxime particeps est, in quaque bonum hoc est pluribus numeris expletum cuique pauciores illius boni partes desunt, ea res haud dubie perfectior et praestantior est censenda aliisque praeferenda.</p><p>
	Nihil est enim rerum perfectio, ut idem saepe repetam, quam nullis partibus, quae illius rei essentiam conficiant, carere; omnisque res magis minusve perfecta est magisque minusve ad perfectum statum accedit, vel ab eo recedit, prout in unaquaque plures aut maiores partes earum quae ipsam rem conficiunt atque ut ipsa res sit, faciunt, insunt vel desiderantur.</p><p>
	Investigandum est nobis quod sit hominum sermonis bonum quaeque res illum conficiant, ad quod bonum qui sermo propius accedet pluribusque illius boni partibus cumulatior erit, is profecto perfectior erit dignitateque antecedet. Hoc autem bonum cum, ut in ceteris rebus, ita et in sermone nihil aliud sit quam, ut sapientiae professores recte tradunt, ipsarum rerum essentia cumque essentia rerum ab illarum definitione indicetur, is nimirum sermo perfectior erit in quo humani sermonis definitio absolutior et expletior erit cuique pauciores partes deerunt ex iis, quae essentiam sermonis conficiunt.</p><p>
	Quae definitio cum, ut a Dialecticis didicimus, ex duabus rebus conficiatur genere et differentia, cuius differentiae ea vis est ut speciem constituat formaque rebus det, quae ut res ipsae sint efficiat, genus et differentia, quae sermonis definitionem conficiunt, nobis quaerenda sunt.</p><p>
	At genus perspicuum est:est enim ore editus sonus. Differentia vero ita nobis est investiganda; duas esse aiunt res quibus homines a ceteris animantibus differant, rationem quam eandem intelligendi ratiocanandique vim appellant et hunc ipsum sermonem. Quod saepe Homerus testatur, qui homines — , hoc est articulatim et distincte loquentes, appellat. Qui sermo cum genere cum belluis communis sit, omnes enim ore edunt sonum, in quo tandem differat videndum est; at hoc Homerum expressisse diximus:belluae enim unum tantum sonum uniusque formae numquam variatum edunt, at homines articulatim loquuntur, sermonemque veluti articulis distinctum habent, quem innumeris figuris variant distincteque sunt apud illos ac quamplurinae soni editi formae, quas vocamus voces, ad sensa et notiones animi distincte declarandas aptae. Ut nihil aliud sit humani sermonis definitio quam ore editus articulatim sonus variis verborum formis distinctus ad notiones animi distincte, ita ut ab audientibus percipiantur, declarandas aptis.</p><p>
	Qui igitur sermo varius magis ac multiplex erit, verborumque formis ac figuris et terminationibus distinctior et ab illo confuso et obscuro uniusque semper figurae et terminationis sono multiplici variatione sua remotior, in eo profecto humani sermonis cumulatior erit definitio, isque sermo ex pluribus constabit earum rerum quae essentiam sermonis conficiunt; quare perfectior erit existimandus is sermo propiusque ad humanitatem accedens ac proinde pulchrior et praestantior atque idcirco nobilior.</p><p>
	Nihil est enim aliud pulchritudo quam ipsa rerum perfectio quod et ipsum indicat deformis et formosi nomen, quasi deformibus rebus aliquid desit de forma, quae rebus essentiam dat, ac de partibus illis, quae formam rerum conficiunt; formosis vero integra adsit forma omnibus iis partibus quae ipsam formam, hoc est essentia rerum, conficiunt, expleta. — Tum BONCOMPAGNUS — In hoc — inquit — Gonzagam ipsum a te Sauli non dissensurum puto. Hic GONZAGA — Nescio — inquit — an satis mihi percepta sit Saulii sententia atque eadem sit quae mea.</p><p>
	Ego enim ita existimo omnium rerum regulam ad quam res ipsae sint dirigendae, finem esse; ab eoque omnia pendere, ut recte in scholis tradatur res speciem et definitionem a fine accipere. Quod hoc exemplo planum sit:finis domus cuiusque caussa domus inventa est, ille est ut nos ab iniuriis caeli, quibus corpora nostra sunt obnoxia, defendat; definitio igitur domus a fine manans haec erit, aedificium ad nos a caeli iniuriis defendendos comparatum, eaque perfectior erit domus, quae melius et perfectius beneficium hoc nobis praestabit. Cum igitur sermonis finis sit animi sensa aperire, ea profecto perfectior erit lingua et dignitate antecedet, quae perfectius finem suum assequitur notionesque animi melius declarat.</p><p>
	Talem porro esse Italam linguam nostram Saulius paulo ante non negavit, quem cum urgerem innumera esse quae hac aetate latine explicari non possent, eo confugit, ut diceret, innumerabilia haec, quae ipse minuta vocabat, in scripturam non cadere, sed ad popularem linguam reiicienda esse, quae quotidianis usibus et commerciis aptior sit. Quare efficitur ut hic noster patrius sermo aetate saltem nostra praestantior latino sit habendus, quae tam multa explicare non possit. — Tum SAULIUS — Finem sermonis esse hanc ipsam notionum animi declarationem et explicationem quam dicis, nemo, Gonzaga, negaverit (quaeque res propositum finem perfectius assequantur eas perfectiores quoque esse, hoc quoque tibi facile omnes dabunt).</p><p>
	Verum duplex tibi datur responsio. Primum hoc in illis tantum valere rebus quarum aliae perfectius, aliae minus perfecte ad finem, quem spectant, perveniunt. Quae regula in linguarum comparationem non cadit, siquidem nullus est sermo tam barbarus et agrestis qui finem hunc non perfecte assequatur quique non animi sensa, ita ur ab illius linguae gnaris perfecte intelligantur , declaret; quo fit ut si hac regula linguarum dignitatem et praestantiam metiamur nullus sit inter illas perfectionis gradus, quo altera alteram superest; alia est igitur dignitatis linguarum ponderandae ratio, ea nimirum, quam dixi, multiplex distinctaque verborum varietas ab illo belluarum uno semper et eodem neque distincto oris sono quammaxime recedens.</p><p>
	Altera est responsio tuam ipsam rationem quam contra me attulisti mecum facere, nihilque esse quod caussam tuam magis premat quam hoc ipsum quod tu ad eam sublevandam protulisti. Longe enim atque elegantius animi sensa et notiones explicat latinus quam popularis Italus sermo. In qua re magnum versari errorem teque et reliquos qui ita disputant labi docebo erroremque aperiam. Non enim perfectius finem assequi is sermo est censendus animique notiones melius declarare qui nonnulla privatarum rerum vocabula habeat, quibus alter sermo cui ipse comparatur, careat ut in hoc nostro Italo sermone usuvenire dicis. Nam hoc non natura aut vi sermonis fit neque quod is sermo copiosior sit ac uberior aut quod copia et ubertas linguae ex ea re sit spectanda, sed quod eae res illarumque usus quibus nova sunt indita vocabula, apud latinos non erant. Quo fit ut res quae omnino nullae essent nominari non potuerint, quae si fuissent nominibus suis profecto essent notatae.</p><p>
	Sed sermonis perfectio in eo posita est isque sermo perfectius finem assequi est censendus qui omnes animi notiones melius, clarius, distinctius, copiosius, magis proprie et elegantius declarat eamque habet verborum et loquendi formarum copiam et varietatem, quae ad hoc faciendum apta in primis sit vique propria verborum valeat neque ope extrinsecus petita circuitibusque et ambagibus egeat. Qualem esse latinum sermonem dico quaque contra egestate popularem Italum laborare facile ex iis , que dicturus sum, apparebit.</p><p>
	Confirmari hoc potest linguae Graecae exemplo quae omnium consensu copiosissima his ipsis vocabulis, quibus latina caret, quae in Patrium sermonem Italum non vis ipsa sermonis, sed res postea inventae importarunt. Fingamus enim sermonem aliquem inopem et egentissimum quem ex altera parte Graeco copiosissimo opponamus(eumque esse Indorum occidentalium aetate nostra repertorum, si modo is talis est). Verum nihil prohibet id fingere an ideo copiosiorem illum Graeco faciemus quod sexaginta sint apud Indos rerum vocabula quibus Graecus careat? Id enim non ubertate linguae fit quam egentissimam ponimus, sed quod eae res quarum ea sunt vocabula apud Indos tantummodo sint neque alibi illas ferat solum.</p><p>
	Sermonis igitur perfectio perfectiorque finis assecutio ex virtute et copia ipsius linguae non ex novis exortis rebus, quae novis vocabulis insignes sint faciendae, est existimanda; eaque lingua, ut idem saepius repetam, perfectius finem assequi est censenda, quae omnia negotia, quae in usus et commercia hominum communiter cadunt, melius, uberius, verborum propria vi, quae aliena ope non indigeant, possit explicare, quamvis nonnullarum rerum vocabulis careat, quae cum is sermo copiosior, quem dicimus, vigebat, non erant in hominum usu ac propterea nominari non poterant.</p><p>
	Neque vero Caesar Ciceronem linguam Romanam ditasse ac copisiorem fecisse ideo dixit, quod is nova rerum novarum nomina in eam importarit, nam id quidem perspicue falsum est, sed quod linguam loquendi formis variarit et locupletarit ad notiones animi copiosius et maiore cum dignitate explicandas aptis. Quam rem qui non videt is neque scire distinguere neque acute in rebus videre est censendus neque in quo ubertas et divitiae ac perfectio linguae posita sit, intelligere (tardusque proinde et hebes neque recte aut acute de rebus iudicare posse est existimandus.</p><p>
	Ex iis, quae modo disserui, sequitur ut altera mihi sit addenda linguarum commmndatio:ea est haec ipsa ubertas verborumque et elocutionum copia, quae animi notionrs sensaque omnia verbis propriis neque aliunde petitis possit declarare, ut ea lingua haud dubie praestantior sit quae ditior et uberior est, contra ea quae egens sit et deficiens inferior sit habenda:egestas enim ut in ceteris rebus omnibus ita in oratione in malis ponitur, contra divitiae et copia in bonis.</p><p>
	Duabus igitur his rebus fixis et stabilitis linguarum nobilitatem et praestantiam varietate et distinctione quae, illas a confuso illo et immani belluarum sono quam longissime removeat, tum autem copia et ubertate in primis contineri, dico latinam linguam duabus hisce rebus populari Itala longe praestare ac proinde nobilem, splendidam, magnificam, copiosam, locupletem, distinctam, politam, comptam, elegantem, et esseet vocari debere; contra popularem ignobilem, obscuram, confusam, humilem, inopem, rudem, incomptam, absonam.</p><p>
	Quam rem cum in omnibus orationis partibus, si quis singulas expendat, apparere affirmo tum vero perspicuam esse in duabus illis quae multo maximam partem in oratione obtinent atque adeo totam fere illam continent, hoc est in nomine et in verbo. Recte enim Plato, cui Plutarchus assentitur, ex his duobus tantummodo confici orationem putat. Cuius sententiam quod ea ad disputationem nostram in primis pertineat non pigebit summatim referre, nisi forte id tibi, Praefecte, molestum fuerit. — Hic BONCOMPAGNUS — Molestum narras? Quid tandem gratius mihi aut iucundius facere possis quam tantos viros omnisque elegantis doctrinae Antistites de praeclara re disputantes inducere? Quorum sententiam nolo te summatim, ut dicis, perstringere, sed diligenter explicare ac dilatere eoque gratior oratio tua hac in re fuerit, quo prolixior. — Tum SAULIUS — Morem tibi geram, Praefecte, nec laborem prasertim iucundum detractabo.</p><p>
	Affirmant igitur summi viri veteres nomini et verbo tantum tribuisse, ceteris orationis partibus neglectis, ut quod nunc pronuntiatum sive effatum a Graecis — a nonnullis etiam — appellatur, quod e nomine et verbo solis constat, — , hoc est orationem vocarent, quasi ex duabus his tantum rebus nomine et verbo constet oratio:hoc praedicatum, illud subiectum, ut scholae verbis utar, Dialectici appellant, quod effatum simulatque pronuntiatur verum vel falsum indicat. Cum haec enim audimus, Socrates disputat, Imperator pugnat, continuo nihil praeterea requirentes notionem animi ea proferentis cognoscimus effatumque aut verum aut falsum intelligimus.</p><p>
	Constat enim orationem et vocem articulis distinctam eo repertam, ut actiones et qui agerent, item animi permotiones et qui permoverentur inter se significare et exprimere homines possent. Verbo autem et nomine solis res commode significantur et explicantur, cuius significationis caussa orationem diximus repertam; reliqua vero non ut nomen et verbum significare putat Plato neque necessariam significandi vim habere, sed ascitiam quadam quae maiorem vim sermoni significando addat orationemque variet. Quemadmodum qui spiritus et quantitates litteris annotant, ii non litteras, sed affectiones et accidentia ac differentias litterarum variare dicendi sunt.</p><p>
	Non igitur ex ceteris partibus, sed per eas partes oratio conficitur neque dissimilis res est ac si quis cum dicatur medicamentum ex cera et galbano confici captiose obiiciat, ignem et vas omissa esse sine quibus illa misceri non possint, ita oratio non ex reliquis sex partibus conficitur, sed earum opera, ut sine illis confici non posse videatur. Qui enim verberare aut legere dicit aut verberari ac legi; item qui Socrates aut Caesar is aliquid intelligendum profert. Non item si quis quidem aut, per, enim, ab, ac, cum, seorsum, pronuntiet:nihil enim his vocibus auditis animo percipimus nisi cum verbo et nomine una pronuntiemur. His enim vel omnibus coniunctis nihil nisi inanes sonos proferimus:nomine autem cum verbo constructo continuo fit oratio quae animi notionem declarat ut non iniuria hae duae solae partes orationis putentur, ex quibus confici orationem constat, ex reliquis sex non confici orationem aut illis constare, sed per illas confici dicendum est.</p><p>
	Quibus etiam rebus oratio saepe non indiget, quod Romanam linguam declarare addit Plutarchus, quae praepositiones paucis exceptis sustulerit neque ullis omnino utatur articulis, quod Homerus etiam fecit qui perpaucis quibusdam nominibus articulos tamquam poculis ansas ac galeis cristas adiecit; in aliis vero infinitis omisso articulo neque perspicuitati neque decori quidquam detraxit. Confirmantur haec insigni exemplo quod neque animal ullum ullumve instrumentum aut armorum genus aut res ulla alia partis suae alicuius detractione pulchrior sit aut gratior et efficacior, oratio autem coniunctionibus ademptis pulchrior evadit maioremque habet ad movendum vim ut vultu, voce, manu, gestu, impuri hominis contumaciam fregisti et factum est hoc tua diligentia, vigilantia, consilio, auctoritate et illa adest, instat, hortatur, viget. Recte igitur Rhetores eam figuram commendant quae coniunctiones orationi detrahit, quibus qui semper utuntur ii orationem efficiunt plerumque languidam ac molestam quod variatione careat.</p><p>
	Dialectici certe qui coniuctionibus maxime opus habent, non partem orationis coniunctionem putant, sed colligandi instrumentum quod ipsa docet appellatio, nisi velis lorum oneris ac gluten libri partem esse. Sed et reliqua non magis quam coniunctio orationis partes aut elementa sunt dicenda, nam pronomen perspicue nominis est species; quod participium appellatur, mixtum quiddam est ex nomine et verbo temporum ratione verbum, casuum nomen attingens; praepositiones frustis fragmentisque verborum similes sunt quas festinandi orationemque contrahendi studium induxit.</p><p>
	Quibus rebus docent unamquamque ceterarum partium usuum aliquem orationi praestare, partem autem et elementum eius non esse:hunc enim honorem solis nomini et verbo deberi quae primum illum connexum efficiunt in quo verum aut falsum locum habet; quem ut paulo ante diximus alii — , alii — , Plato orationem ipsam vocat.</p><p>
	Quo Plutarchi Graeci hominis ac gravissimi viri eiusdemque scriptorum mea sententia Principis testimonio apparet, Romanum sermonem Graeco proculdubio nervosiorem minusque languidum esse, quippe qui a coniunctionibus longe magis abstineat illisque non nisi raro admodum utatur cum Graecus sermo eisdem refertus sut easque passim inculcet ut integram pagellam legere non possis in qua millies non reperias coniunctiones</p><p>
—, –, –,</p><p>
quam rem veluti per transennam attingendam esse haud ab re duxi.</p><p>
	Verum ut ad institutum redeam fit ex hac Platonis a Plutarcho explanata et dilatata auctoritate ut latinum sermonem si is in duabus his rebus popularem linguam infinito intervallo antecedere demonstrabitur longe illa praestantiorem esse fatendum sit. Quod ne longius fiat, sigillatim nobis deillis est disputandum et presse agendum resque enucleanda. Veniam autem mihi abs te dari postulo, Praefecte, si in rebus in speciem minutis et exilibus quaeque minimum habeant splendoris tuaque audientia vix dignae videantur ac pueriles magis aures postulent Grammaticorumque scholae potius sint, nimium fortasse me esse, res ipsa coget.</p><p>
	Prius igitur, Gonzaga, de nomine in quo cum omnia apud latinos distincta et varia sint, quid tandem est absurdius ac magis barbarum et ab omni polite loquendi modo magis alienum quam nomen in lingua populari casibus non variari? Neque rectos casus ab obliquis neque obliquos inter se esse distinctos? Sed omnes uno modo terminari ut ab audientibus internosci non possint neque animi notio possit percipi? Quinquepaertita est apud latinos casuum distinctio quae res duo efficit nam et linguam varians pulchriorem illam et elegantiorem ab horidoque illo belluarum neque distincto sono dissimiliorem facit et notionem animi vi sua explicat et aperit; qua utraque re popularis sermo in quo omnes casus eodem exitu terminantur plane caret.</p><p>
	Quantam porro partem ad pulchritudinem rerum augendam et commendandam varietas teneat, cum omnes artes quae opus suum variare in primis student ipsaque loquendi et scribendi facultas quae nulla in re aeque laborat, tum dictatum illud vulgo acceptum et approbatum declarat, rerum varietate naturae pulchritudinem in primis contineri. Quare vobis popularis sermonis assertoribus si linguam istam vestram illustrare et commendare cupitis a delectatione quae ex varietate capitur, animi et aures hominum sunt dessuefaciendae novaque delectandi lex est inducenda.</p><p>
	Caussa autem ne linguae huius deformitas ita appareat diuturnus est et assiduus usus, quo aures assuefactae et corruptae sunt; a quo usu difficile est, ut iam diximus, cogitationem se vocare. In alia igitur lingua hanc turpitudinem fingamus in qua lingua nullus corruptus usus mentis et cogitationis vim labefactet. Iulius amat Fabius, quomodo tandem hic amantem ab amato dignosces? Haec res est Iulius. Do hanc rem Iulius. Huc ades Iulius. Accepi de Iulius. Quae cum in alia lingua absurda et non ferenda auribus sint, cur talia quoque in populari sermone non videantur, unus usus facit. Quo igitur confugies, Gonzaga? Ubi niteris?
	</p><sp><speaker>GONZAGA</speaker><p>Subsiste vero, Sauli, nec in re quae tam facilis responsu sit, tua tantopere exultet oratio, quod casus in latina lingua, idem praepositio adiuncto articulo in Itala praestat:vides quam facile me ex hoc laqueo expedierim.</p></sp><sp><speaker>SAULIUS</speaker><p>Latebram videbam, sed non est ea in qua popularis linguae ignobilitas possit latere. Nam nobis non de notionibus animi exprimendis, quam facultatem esse in omnibus linguis inter nos convenit, est instituta disputatio, sed de illis compe et polite exprimendis deque utriusque sermonis pulchritudine et praestantia.</p><p>
	Quae pulchritudo in varietate in primis posita est, ad quam nihil praepositio et articulus iste tuus prtinet, quin etiam decore et ornatu omisso, quod ad vim exprimendi attinet, quam parem in praepositione cum articulo et casibus facis, paucos habebis assensores. Utrum enim est elegantius ac praestabilius, notioem animi natura et vi verbi, cui subiecta ea notio est, exprimi an externo adminiculo vocem egere? Est vero persimilis tua ista ratio ac si quis eum cui crura integra et valentia sint, nihilo meliore conditione esse contendat illo qui pedibus captus non aliter ingredi possit quam scipione innixus.
	</p></sp><sp><speaker>GONZAGA</speaker><p>Non sentis, Sauli, te simul cum Itala nostra lingua Graecam reprehendere cui omnes linguae facile primas concedunt, articulis enim aeque ipsa ac nostra utitur?</p></sp><sp><speaker>SAULIUS</speaker><p>Verum tu quoque fac cogites, Gonzaga, multa esse in hac re ongentia popularis sermonis vitia, quibus Graeca lingua omnino caret. Principio Graecus sermo articulos ipsos aeque ac nomina inflectit articulosque ad casuum varietatem in omnibus tribus numeris ipsos quoque variantes accommodat.</p><p>
–, –, –, –
–, –
–, –, –, –
–, –, –, –
–, –
–, –, –, –
–, –, –, –
–, –
–, –, –, –</p><p>
En Graecos articulos varie ac per omnes casus inflexos varieque terminatos quique varietate sua notiones distinguant minusque aures laedat et satietatem effugiant, at elegans hic noster popularis sermo sui ubique similis est eodemque vitio eademque egestate in articulo, quo in nomine laborat, quem non magis variat quam nomen aut casibus inflectit:<foreign lang="ita">lo, la, li, le</foreign>in omnibus casibus.</p><p>
	Deinde Graecus sermo articulis contentus est at popularis noster cum sentiat nullam vim distinguendi inter se casus articulum per se habere, quippe qui casibus ipse similiter careat, praepositionem illi addit di, da, a, qua articulus, qui per se iaceret, nitatur ut tota oratio plena sit duabus vocibus millies repetitis<foreign lang="ita">lo, la, de lo, de la, a lo, a la, da lo, da la</foreign>. Idem est in plurali numero, qua re fit ut articulis nomini sustentando adhibitus ipse adminiculo egeat, qua re quid excogitari possit deformius aut verbosius?</p><p>
	Accedit, quod rem in primis continet, Graecum sermonem nihlominus ut articulis careat per se ac vi sua stare solaque casuum inflexione et varietate aeque ac latinum significantem esse; quod declarant Poetae apud quos rarus admodum est articulorum usus, Homerus quidem, id modo mox docebo, adeo ab articulis abstinuit ut integrum eius librum sine articulis legas, quo fit ut ornatus et decor articolorum usum in Graecam orationem inducat sine illis per se staturam at in popularem Italum sermonem egestas et necessitas, qui nisi illis fulciatur, stare non possit. Iam vero quam gravis est illa reprehensio, quod in casibus rectis qui praepositionis di, a, da, carent, agens a patiente discerni non potest:<foreign lang="ita">il maestro ama il discepolo; il romano vince il Greco</foreign>; qui hic in amante ab amato aut vincente a victo discernendo articuli tandem est usus? Cum idem articulus in utroque sit? Quid, quod non semper articulo popularis sermo utitur?<foreign lang="ita">Giulio ama Cornelio</foreign>; amantem hic ab amato non discerno, quod vitium in alia lingua clarius aparebit:Iulius amat Cornelius.
	</p></sp><sp><speaker>GONZAGA</speaker><p>Quod in latino sermone casus facit idem in Italo efficit ordo.</p></sp><sp><speaker>SAULIUS</speaker><p>Cum manca et imbecilla lingua vestra uno articulo et parepositionis adminiculo non satis subnitatur, aliud quaerit, quod est ab ordine, quo ne ipso quidem satis fulta staret, nisi tolerabilia isthaec necessitas faceret, nulla est enim alia sensa animi explicandi facultas.</p><p>
	Deinde non semper ordo iste tuus agentem a patiente distinguit, ut illud Petrarcae:<foreign lang="ita">La vita il fine, il dÃ¬ loda la sera</foreign>. Item illud<foreign lang="ita">Vincitore Alessandro l'ira vinse</foreign>. Item illud<foreign lang="ita">Che d'Homero dignissima et d'Orpheo Stella commise</foreign>etc. et sexcenta eiusmodi. Sed cum in alias orationis formas hoc vitium saepe cadit, in interrogatione ita frequens est ut perpetuum dici possit, in qua nihil omnino affert ordo quamobrem patientem ab agente discernas.<foreign lang="ita">Chi ama Lucrezia? Chi accusa Cornelio? Chi ingiuria Fabio?</foreign>Et sexcenta eiusmodi. Quomodo hic tandem ex ordine cognosces utrum rogeris amet ne an ametur Lucretia? Accusetur ne an accuset Cornelius? Faciat ne an accipiat iniuriam Fabius?</p><p>
	Illud ad extremum accedit vitium quod est eiusmodi ut mirer, Gonzaga, qui tibi venerit in mentem Graecae linguae mentionem omnino facere quippe qui nihil afferre posses quod magis contra te faceret magisque comparatione sua caussam tuam premeret; quae lingua, quamvis articulis utatur nihilo tamen minus quam latinus sermo, nomina casibus inflectit et variat ut sine articulis per se stare et haerere possit, quam rem Poetae declarant apud quos perrarus est articulorum usus.</p><p>
	Homerus quidem, ut modo dixi, illis fere abstinuit, ut integro libro articulum non reperias:</p><p>
–
–
–
–
–
Homeri carminibus oppone initium Italici Poematis:
		<quote rend="block"><lg lang="ita">
<l>Le donne, i cavallier, le arme, gli amori,</l><l>
Le cortesie, le audaci imprese io canto</l><l>
Che furo al tempo che passaro i Mori</l><l>
D'Africa il mare e in Francia nocquer tanto.</l></lg></quote></p></sp>

<p>In quattuor carminibus octies articulus repetitur, bis praepositio</p>
<sp><speaker>GONZAGA</speaker><p>Etiam ne, Sauli, de clarissimo illo Italiae lumine detrahere non vereberis? Divinumque poema pervellere non dubitabis.</p></sp><sp><speaker>SAULIUS</speaker><p>Dii meliora. Ego ne ut tanto me scelere Italiae patriae Divinique prope viri memoriae obstringam? Quem immo omnium in primis suspicio quoque neminem praedicare soleo omnibus Poetices laudibus cumulatiorem, quippe cuius versatile ingenium in omni fere poematis genere excelluerit. Non igitur Ariosti caeleste prope ingenium perstringo neque tam priecta sum audacia aut impudentia, sed popularis linguae flagitia insector quae ille tollere linguam ve mutare nullo modo potuit.</p><p>
	Ad hoc genus pertinent tria illa quae apud Graecos articuli sunt et — appellantur, quod nominibus subiiciantur cum superiores — nominentur, praeponuntur enim, latini nomina relationis vocant, in quibus eadem sunt quae in articulis qui praeponuntur peccata. Carent enim et ipsa casibus eoque superioribus vitiosiora sunt quod nullis omnino generibus distinguuntur cum superiores articuli maris et faemine genere saltem sint discreti:<foreign lang="ita">lo, la,</foreign>hic vero eadem est trium omnium generum omniumque casuum vox. Latinus igitur sermo per genera et casus has orationis partes variat:qui, quae, quod, cuius, cui, quem, quam, quod, quorum, quarum, quibus; magis variant distinctioresque sunt apud Graecos. At popularis sermo ab omni varietatis elegantia perpetuo abhorrens tot variata genera totque casus una eademque voce pronuntiat:qui–<foreign lang="ita">il quale</foreign>, quae–<foreign lang="ita">la quale</foreign>, quod–<foreign lang="ita">il quale</foreign>, cuius–<foreign lang="ita">del quale</foreign>et<foreign lang="ita">de la quale</foreign>, cui–<foreign lang="ita">al quale</foreign>et<foreign lang="ita">a la quale</foreign>, quem–<foreign lang="ita">il quale</foreign>, quam–<foreign lang="ita">la quale</foreign>, quod–<foreign lang="ita">il quale</foreign>, a quo–<foreign lang="ita">dal quale</foreign>, a qua–<foreign lang="ita">da la quale</foreign>, quorum–<foreign lang="ita">de li quali</foreign>, quarum–<foreign lang="ita">de le quali</foreign>, a quibus–<foreign lang="ita">da li quali</foreign>et<foreign lang="ita">da le quali.</foreign></p><p>
	Neque levia aut parva aut pauca videri debent haec, quod tres tantum sint voces, nam cum relationes sint neque unius privatae rei notiones, sed in universam orationem sese vi sua fundant, infinita existimanda sunt ut infinitus est usus cum nulla fere sit periodus quae illis careat. Iam vero quam illud non ferendum est, tam articulum quam quod longe maius est, nomen ipsum atque adeo totum hunc popularem sermonem uno e tribus generibus carere; marisque dumtaxat et foemine genus habere neutri expertem hic, haec, hoc;<foreign lang="ita">il, la</foreign>, pulcher vir, pulchra mulier, pulchum brachium;<foreign lang="ita">bello uomo, bella donna, bello braccio</foreign>. Latet deformitas in usu, tolle usum continuo apparebit; quid enim minus auribus ferendum qum pulcher vir, pulcher item brachius?</p><p>
	Postremo quantum illud est popularis sermonis et quam intolerabilem vitium, quod comparandi nomine careat? Ut si alium alio doctiorem dicere velit non possit. Adverbio suppletur, inquis, facile defectus:pi — dotto. Non nego, quod ni fieret, quarendus alius nobis prorsus esset sermo, sed non tollitur deformitas; quid enim est deformius quam cum tam frequens sit coparatio, nomen, quod vi sua comparationem exprimat, hanc linguam non habere, sed in re tam necessarii et frequentis usus in alienam opem confugere?</p><p>
	Quod vitium magis apparebit alterius sermonis similitudine; quis enim non mancam et inopem linguam Gallicam dixerit, quod nomine superlativo careat ac pro doctissimo, pro sapientissimo, pro continentissimo, ter doctum, ter sapientem, ter continentem dicat? Quod idem in adverbiis facit ut pro optime, pro iustissime, ter bene, ter iuste dicat. Inopiam et egestatem in lingua Gallica sentimus at eandem in Itala non agnoscimus quod aeque liberum non sit nobis in Italico atque on Gallico sermone iudicium usu oppressum.</p><p>
	Ac ne illud quidem popularis istius sermonis in nomine leve est vulnus aut parum illum deformat quod a nobis haudquaquam fuit praetereundum, quod eo nominum genere caret popularis sermo quae duabus syllabis ita termonantur:ludibundus, spectabundus, populabundus, moribundus. Quibus nominibus quam scite quamque commode ac significanter utatur latinus sermo, qui in illo non sunt rudes, plane intelligunt; cum popularis usque adeo illorum sit expers ut qui latine nesciat illorum notionem vix animo concipiat.</p><p>
	Quae tam multa popularis linguae flagitia si quis mente tenebris evoluta secum reputet, profecto barbaram huius linguae originem agnoscat eamque ut rudem et degenerem auribus respuat atque animo aspernetur inscitiamque atque adeo stuporem illam cum latina comparantium irrideat. Non necesse habeo singula minuta persequi, nam et ora urget et altera quae restat pars, hoc est verbum, longioris et maioris est disputationis; in quo tot sunt ac tam insanabilia vulnera ut nominis vitia, quae attigimus, quamquam nec levia nec exigua sunt, ludum et iocum fuisse dicas.
	</p></sp>
	<sp><speaker>GONZAGA</speaker><p>Iam posthac, Sauli, ut te audio loquentem, feno opus erit Itala hac lingua scribentibus et loquentibus, quod enim os belluarum lingua loquitur, ei non hominum cibus sed belluarum quoque pabulum convenit. Praeclare igitur se habent tot splendida ingenia quorum tam multa tamque egregia ac pene Divina hoc patrio sermone tam soluta quam numeris astricta oratione extant scripta.</p></sp><sp><speaker>SAULIUS</speaker><p>Neque ego Italam popularem linguam belluarum appello, Gonzaga, neque praestantissimorum ac doctissimorum virorum, quos dicis, Divina ingenia minus quam tu suspicio aut scripta minus miror in quibus tantam eloquentiae vim et copiam expresserint. Sed quoniam illud pro disputationis nostrae fundamento sumptum est, quod mihi omnes dederint, sermonum praestantiam in eo versari ut a belluarum incondito sono quamlongissime absint, non aliter latinam linguam populari Italae possum praeferre, quam si popularem belluarum sono propiorem doceo; quae res me cogit verbum saepe usurpare. Verum istud ad invidiam trahere non est, Gonzaga, candoris tui neque debes tantam universi odii molem ea de caussa mihi conflare.</p></sp><sp><speaker>GONZAGA</speaker><p>Nete moveat quod non serio dixi, Sauli. Ego enim omnia tua in bonam partem accipio, quare disputationem de verbo ingredere.
	</p></sp><sp><speaker>SAULIUS</speaker><p>Ingrediar vero dabisque veniam si in eius vitiis colligendis tibi fortasse atrocior videbor quam in nomine visus sum, sed veritas, quamvis nonnihil interdum pungat, aequo animo ferenda est. Cum igitur omne fere verbum duplex sit duplicemque vim habeat, alteram agentis, alteram patientis ac propterea apud Latinos et Graecos duplici forma varietur et distinguaturquarum altera vim agendi, altera patiendi declarat ut amo rt amor; quid per Deum immortalem deformius et imperfectius excogitari potest quam patientis verbo popularem linguam omnino carere atque ita dimidiam verborum partem tantummodo habere? Qua re fit ut in patiendi vi personis, temporibus, modis, haec lingua prorsus sit orbata, ut manca et trunca plane dicenda sit; quae res cum innumerabilibus formis et terminationibus in latina lingua varientur, omnibus iis formis privatus est popularis iste vester sermo ac pro omnibus iis vocibus, personis, modis, temporibus unam tantum vocem subiicit, hoc est patientis, quod vocant nomen participium, verbo sum, es, est, omnibus verbis addito; qua re quid rudius magisque absonum aut egentius dici possit? Singulos modos strictim persequamur ut egestas et deformitas huius sermonis magis appareat.</p><p>
	Atque in modo indicantis, qui ordine primus est, animadverte quam res latino sermone personis et temporibus varietur:amor, amaris, amatur, amamur, amamini, amantur; amabar, amabaris, amabatur, amabamur, amabamini, amabantur; amabor, amaberis, amabitur, amabimur, amabamini, amabuntur. Duodeviginti formis modus indicandi variatur ita distinctis ut simulatque vox emittitur persona et tempus nulla re externa adiuncta ipsa vi vocis prolatae intelligatur; at in populari lingua una tantummodo est vox, amato, quae verbo sum adiuncto tot ac tam varia notiones subiectas habet:<foreign lang="ita">io sono amato, tu sei amato, colui Ã¨ amato, noi siamo amati, voi siete amati, coloro sono amati</foreign>. Idem in reliquis temporibus:<foreign lang="ita">io era amato, io sarÃ² amato</foreign>; quam deformitatem et egestatem non ferendam usus tegit at nos illam ratione et comparatione verbi agentis detegamus.</p><p>
	Quis enim eam linguam ferret atque non e mortalium vita exterminandam diceret, quae verbo agentis careret ac pro eo in omnibus personis, modis et temporibus nomen participium, addito verbo sum, es, est, subiiceret. Quam rem amabo ita mecum considera amo, amas, amat, amamus, amatis, amant; amabam, amabas, amabat, amabamus, amabatis, amabant; amavi, amavisti, amavit, amavisti, amavit, amavimus, amavistis, amaverunt; amabo, amabis, amabit, amabimus, amabitis, amabunt. En latinae linguae divitiae triginta formis distinctus est modus indicantis, quae personas, numeris, et tempora distinguunt.</p><p>
	Finge nunc id quod est in populari patientis verbo:idem in agentis et pro illis modis omnibus hanc vocem amantis, addito verbo sum, es, est subiice ut sum amans, est amans, sumus amantes, estis amantes, sunt amantes; eram amans et cetera quae consequuntur in omnibus temporibus, quis tam deformem paupertatem non aspernetur?</p><p>
	Quae ut clarior sit in hac ipsa populari lingua comparatio eadem inducatur:<foreign lang="ita">io amo, tu ami, colui ama, noi amiamo, voi amate, coloro amano; io amava; io amai; io amerÃ²</foreign>et ita in omnibus personis. Quis nunc feras pro tam variatis et distinctis numeris, temporibus, personis, nomen unum participium subiici:<foreign lang="ita">io sono amante, tu sei amante, colui Ã¨ amante, noi siamo amanti, voi sete amanti, coloro sono amanti</foreign>. Et sic in ceteris temporibus:<foreign lang="ita">io era amante; io fui amante; io era stato amante; io sarÃ² amante;</foreign>ab hac manifesta deformitate et egestate verbi agentis mentem et cogitationem ad eandem in verbo patientis converte, tum ea apparebit et detegetur quae nunc in usu latet.</p><p>
	Sed ad veritatem investigandam eo ingenio nobis opus est quimentem, ut diximus, et cogitationem ab usu possit abducere. Quamquam quid ego ingenium aut cogitationem loquor? Rem ipsam exemplo explicemus ut turpitudo non iam ingenio aut cogitatione aut ratiocinatione deprehendatur, sed sensu ipso manifesto teneatur, quam deteget verbi agentis ex altera parte respondens comparatio hoc modo: —<foreign lang="ita">Io vi priego, Signor mio, che vogliate accettare Giulio a servitii vostri et state sopra l'honor mio che trovarete in lui tutta quella fede et diligentia che in servitore possiate aspettare maggiore et conoscerete con l'esperienza ch'io nel metterlo con voi ho havuto non meno riguardo al servitio vostro che al ben suo</foreign>. — Finge nunc sermonem popularem verbo agentis carentem atque in illius locum participium cum verbo sum, es, est necessario subiiciente hoc modo: —<foreign lang="ita">Io vi sono pregante, Signor mio, che siate volente essere accettante Giulio a vostri servitii et siate stante su l'honor mio che sarete trovante in lui tutta quella fede et diligentia che da servitore siate possente essere aspettante maggiore et sarete conoscente con l'esperientia, che io in essendolo stato mettente con voi, sono stato havente non minor riguardo al vostro servitio che al suo bene</foreign>. — Cuius tandem aures sic loquentem ferant?</p></sp><p>
	Hic BONCOMPAGNUS Saulium interfatus — Enimvero — inquit — non iam ingenio, sed sensu plane carere existimandus sit, si quis pudendam deformitatem non sentiat.</p><sp><speaker>SAULIUS</speaker><p>Ab eeadem deformitate verbum patientis sola consuetudo vindicat cuius tanta vis est ut sensum ipsum opprimat neque aurium modo, sed id quod multo magis mirandum est, oculorum quoque, qui longe acrior est atque adeo omnium sensuum acerimus quique res menti altissime imprimit atque infigit.</p><p>
	Quam rem vestitus huius saeculi Europaeorum hominum declarat quo nihil viri gravitati magis indecorum magisque ab honestate abhorrens fingi potest quique obscoena specie sua levitatis plena omni Asiae atque Africae risui et vituperationi merito est. Quid enim deformius aut magis pudendum excogitari possit exteriori curtissimo sago, quod nobis pro toga, vix dimidiam corporis partem tegente, cum tenuissimus pannus, quo crura et foemora ambiuntur, ita arcte corpori adhaereat millique fibulis superiori toraci devinctus ita adductus sit et contentus ut non modo crurum et foemorum ipsorum exprimat formam illaque veluti nulla re tegente nudata et aperta praebeat inspicienda, sed natium quoque et ipsorum virilium obscaenamprominentem formam matronis et virginibus ipsis palam contemplandam obiciat.</p><p>
	Ut omittam septuplicia supeinducta foemoralia instar culcitrarum tanta vi tomenti infarta itaque turgentia ut expassis cruribus homines veluti valgos incedere cogant ingressumque tardent. Ut etiam silentio praeteream interiores arctissimas tunicas et multiplices toraces mille locis temere lancinatos et fenestratos quibus nugis mire ornari vestitum dictitant; qui toraces innumeris ipsi quoque fibulis adducti humeros atque artus ita constringunt et comprimunt ut usum membrorum interdum impediant, quam tamen obscoenam atque incommodam ac morionibus potius quam gravibus et honestis viris aptam speciem mens adeo non cernit consuetudine caecata et oppressa ut contra hoc vestitus genus elegans in primis et concinnum virique dignitati decorum iudicet.</p><p>
	Verum ut eo redeam unde digressi sumus, ab eadem deformitate, ut dicebam, verbum patientis sola consuetudo vindicat. Nam rationem quidem nemo erit, ni fallor, tam caelesti ingenii acie praeditus qui non dico comminisci, sed somnianre ullam possit quae patientis ab agentis verbo diversum faciat turpiusque esse loquendi genus ostendat,<foreign lang="ita">io sono amante</foreign>quam<foreign lang="ita">io sono amato</foreign>. Ceteros modos persequamur.</p><p>
	Ecce modus imperandi:amer, ameris, ametur, amemur, amemini, amentur et futurum tempus eiusdem modi:amator, amantor, quibus omnibus modis caret popularis sermo. Idem in infiniti modo: amari —<foreign lang="ita">essere amato</foreign>. In iisdem vitiis, ne longum faciam, versantur reliqui modi: si amarer, si amareris, si amaretur, si amaremur, si amaremini, si amarentur —<foreign lang="ita">se io fussi amato, se tu fussi amato, se colui fusse amato, se noi fussimo amati, se voi foste amati, se coloro fussero amati</foreign>. Ut semper aures nostrae duabus vocibus amato, amati et verbum sum, es, est personent.</p><p>
	Iam vero cum vestra ista lingua popularis in omnibus personis, modis, verbi patientis tota deficiat ne in agendi quidem verbo integra est, sed multis locis manca et trunca, multis enim in modis caret personis et temporibus, ut in modo imperandi: amato, amatote, amanto; futurum, quo omnino caret, a modo indicandi mutuatur:<foreign lang="ita">amerai, amerete.</foreign></p><p>
	Cum amem, cum ames, cum amet —<foreign lang="ita">conciosia ch'io ami, che tu ami, che colui ami</foreign>; caret hic personis quas idem exitus inter se non discernit. Cum amaverim, amaveris, amaverit et quae sequuntur —<foreign lang="ita">conciosia ch'io habbia amato, che tu habbi amato</foreign>; si amavissem et ea quae sequuntur —<foreign lang="ita">s'io avessi amato</foreign>; si amavero et ea quae sequuntur, mutuatur hic quoque futurum a modo indicandi.</p><p>
	Caret etiam gerundio lingua vestra infinitique modo pro illa utitur: amandi gratia —<foreign lang="ita">per cagione di amare</foreign>. A supino etiam deficitur cuius locum obtinet ille ipse infiniti modus: visum, visu —<foreign lang="ita">io vado a vedere, io vengo da vedere</foreign>. Participio quoque futuri temporis tam in agentis quam in patientis verbo orbata est: amaturus, amandus —<foreign lang="ita">per dovere amare, per dovere essere amato</foreign>. Quae omnia apud latinos scite et eleganter distincta clariorem et pulchriorem sermonem faciunt.</p><p>
	Et adhuc non pudebit rudem istam et informem popularem Italam linguam cum politissima et decora atque eleganti latina conserere? Aut quisquam erit integra mente utens, qui tamtam popularis sermonis egestatem cum uberrimis latinae linguae divitiis conferat? Quae egestas praeter deformitatem illa quoque duo vel maxima habet incommoda, quod satirtatem affert verbo illo sum, es, est in singulis pagellis millies repetito et vocibus longo adminiculorum egentibus longiorem orationem necessario facit. Contra latina lingua vocibus ipsis sua vi nulla ope externa petita rem declarantibus elegantem et perspicuam habet brevitatem.
	</p></sp><sp><speaker>GONZAGA</speaker><p>Vide ne non modo Italorum, sed exterarum quoque nationum odia tibi irrites, quorum sermones iisdem sunt in e atis eademque, cuius tu Italum nostrum arguis, laborant egestate.</p></sp><sp><speaker>SAULIUS</speaker><p>Quasi vero plus Galliae et Hispaniae debeam maiorve sim verecundia quam Italiae obstrictus? Aut non Hispani et Galli aequo animo ferant, ipsorum sermonem a me damnari, quem videant, patrio non parcere?</p><p>
	Iam vero in verbo quanta illa est popularis huius linguae egestas, quod cum quattuor sint verborum formae quas Grammatici nostri coniugationes vocant quarumque nonnullam effigiem aliquibus in locis popularis sermo habet ut in modi infiniti, in quo perspicua est distinctio: amare, vedere, leggere, udire non eandem elegantem varietatem in omnibus modis et temporibus retinent? Id quod latinus sermo facit. Uno exemplo, ne longum faciam, ero contentus; futuri indicativi en prima coniugatio amabo, amabis, amabit; en secunda: docebo, docebis, docebit; tertia: legam, leges, leget; quarta: audiam, audies, audiet. Vides latini sermonis varietatem et elegantiam vario verborum exitu et terminatione satietatem fugientem, at in populari idem est omnium verbirum exitus eademque forma:<foreign lang="ita">io amerÃ², tu amerai, colui amerÃ ; io vedrÃ², tu vedrai, colui vedrÃ ; io leggerÃ², tu leggerai, colui leggerÃ ; io udirÃ², tu udirai, colui udirÃ </foreign>. Egentissima lingua eodem modo verba semper claudit.</p><p>
	Ad hoc quanta sunt illa ac quot popularis linguae in hoc ipso verbo dehonestamenta, quod cum quadripartitum sit apud latinos verborum genus, quae quadripartitam vim habeat, quattuor animi notionibus exprimendis sigillatim aptam:primam quae actionem ipsam puram et simplicem declarat, ut lego; alteram quae eandem actionem frequentem exprimit, ut lectito; tertiam quae actionem vel incohantem vel procedentem ac crescentem demonstrat, ut calesco; quartam quae desiderium et conatum quendam ostendit, ut parturio. Quattuor his generibus ac formis Itala lingua prorsus caret, ut notiones illis subiectas quae uno verbo exprimit latinus sermo, longo verborum ambitu minusque significanter a populari explicentur.
	</p></sp><sp><speaker>GONZAGA</speaker><p>Sint ista quae dicis, Sauli, latinusque sermo casibus et variato verborum exitu sit Italo nostro distinctior et multiplicior. Verum haec varietas non maius intervallum inter humanum sermonem et belluarum horribilem sonum constituere videtur neque si quis aciem mentis intendat, in hac in primis varietate huius dissimilitudinis caussa inest, sed in eo, quod ex hac varietate ac veluti articulis distincta locutione sensa animi et notiones exprimuntur. Quo fit ut ad hanc similitudinem inducendam parum omnino in hac varietate ponendum sit, modo sermo is ipse minus varius ad notiones animi declarandas aeque aptus sit. In qua expressione vis omnis humani sermonis a belluarum clamore secernendi posita est, aliud igitur quiddam ad hanc dissimilitudinem inducendam maius esse censeo?
	</p></sp><sp><speaker>SAULIUS</speaker><p>Huc et illuc te licet verses, Gonzaga, eodem revolveris; nam varietas , ut docui, ad animi sensa liquidius et explicatius exprimenda valet; quam rem contendis sermonem humanum a belluis in primis distinguere visque ipsa exprimendi, ut supra docuimus, in primis vocibus quae casibus, temporibus, personis distinctae sint, sua sponte et per se inest nulla extrinsecus petita ope et lingua praeter hanc ipsam a belluis dissimilitudinem ab ipsa per se varietate mire ornatur et commendatur satietatesque vitatur, quod vitium est in omni re vel maximum auresque in primis offendit.</p><p>
	Duabus orationis partibus quae sermonem fere continent, nomine et verbo, de quibus tantummodo disserere constitueram, absolutis confecisse me plane puto quod intenderam, hoc est, sermonem latinum populari Italo dignitate et pulchritudine infinito intervallo anteponendum esse. Verum tenere me non possum quin de reliquis quoque orationis partibus, non tamen omnibus, ne sim nimius, nonnulla strictim attingam locaque tantum indicem quae maiore quis otio possit dilatere, quam rem sine ullo omnino operae pretio fore non puto. Ac primo de adverbio, cuius usus post duas illas partes, quas caput esse orationis posuimus, est frequentissimus.</p><p>
	In quo dabis mihi, Gonzaga, ut Grammaticorum regulis inpraesentia omissis, quod ad disputationem nostram pertinent, tres adverbiorum formas triaque genera mihi liceat ponere. Primum est eorum quae per se suaque sponte existuunt neque aliunde deducuntur, ut clam, non, etiam, pene et sexcenta eiusmodi. Alterum genus est quod qualitatis a Grammaticis appellatur, quod a nominibus secundis seu adiectis quaeque adminiculo alterius nominis nituntur, trahitur; quod infinitum est, ut infinita sunt ipsa nomina a quibus adverbia manant, quorum nullum fere est, quod non adverbium sese gignat, ut docte, caste, iuste, suaviter, sapienter, pulchre et eiusmodi innumerabilia. Tertium genus est quod a verbis ducitur, vel a nominibus ipsis non adiectis, sed per se haerentibus et stantibus. Cursim igitur in unoquoque genere videamus popularis istius sermonis, quem tantopere amplexaris, flagitia.</p><p>
	Atque in primo nonnullas species attingamus, nam omnia persequi infinitum fuerit; en adverbium affirmandi et asseverandi, quod una aut altera voce in oratione est insigne:<foreign lang="ita">si, certo</foreign>; at in latino innumeris: etiam, ita, certe, ne, quid ni? , profecto, sane, plane, utique, nempe, nimirum, prorsus. Quae voces praeterquam quod sermonem variant variandoque ornant et satietatem vitant, varias quoque subiectas in hoc affirmandi genere habent notiones, quas suis singulas nominibus notari, verum fuit.</p><p>
	Idem vulnus est in adverbio similitudinis una aut altera voce explicato: quasi, come, at latinus sermo quamplurimis vocibus adverbium hoc ad ornandum variat: quasi, ceu, tamquam, ut, uti, velut, veluti, sicut, ciuti, quemadmodum.</p><p>
	Unus item aut alter est in populari sermone intendendi modus:<foreign lang="ita">grandemente, assai</foreign>, at in latino complures:multum, valde, magnopere, impense, longe, prorsus, omnino, plurimum.</p><p>
	Eadem ratio est illius generis adverbiorum cito, celeriter, propere, raptim, festinanter, propediem, quamprimum, quae quamquam ad unum genus referuntur, diversam tamen inter se vim subiectam habentia diversis quoque inter se vocibus insignia esse debent neque in unum nomen confundi, hoc est, presto; item illorum:subito, illico, statim, continuo, mox, extemplo, simul ac, evestigio, actutum; item illoruma:adhuc, hactenus, hucusque. Paucis his contentus ero in primo hoc genere, ne longum faciam.</p><p>
	In secundo genere non quidem adverbiis caret popularis sermo, nam alius prorsus sermo quarendus esset nobis, sed omnia adverbia ipsa, quae infinita sunt, uno eodemque exitu terminat, cum apud latinos exitus tot sint ac tam varii quot adverbia ipsa docte, caste, salubriter, salutariter, callide, celeriter, aspere, caute, iuste, amanter, periculose, egregie, continenter, recte, prave, bene, male. Vides, Gonzaga, extremam dictionis partem sive unius, sive duarum syllabarumin quas quod accentum consequantur, exire dictionem recte dixerimus, quam multiplex quamque varia sit, quot exitus quamque varios sonos efficiat qui satietatem vitent et varietate delectent; at in populari sermone omnia adverbia huius generis qualitatis duabus eisdem que syllabis eodem exitu eodemque sono terminantur, hoc est,<foreign lang="ita">–mente: dottamente, castamente, aspramente, cautamente</foreign>et sic omnia.</p><p>
	Quid igitur tanta sermonis latini varietate venustius et elegantius? Quid contra popularis egestate et satietate ieiunius aut languidus aut stomachosus? Quam satietatem et egestatem si quis in consuetudinis patrocinio latere defendat, puto te ipsum intelligere, Gonzaga, quam is misera et perdita defensione utatur, qui a re et ratione desertus ad consuetudinem confugiat, quae non turpitudinem tollat (id enim sola ratio et veritas efficere potest) sed deformitatem tegat ab eaque contemplanda ac sentienda et animum abducat et aures avocet. Quod consuetudinis patrocinium si suscipitur, iam nullus posthac erit sermo tam rudis , tam imcomptus, tam agrestis qui non ad decorem Atticae linguae elegantiamque revocetur.</p><p>
	Videmus enim rudibus et indoctis suae cuique patriae sermonem maxime pulchrum esse eoque in primis illos delectari, usque adeo ut videre liceat mulierculas et rusticanos Ligures, si forte exteri per Liguriae fines iter facientes illos percunctentur sermone hetrusco ea, quae usuum necessitas postulat, irridere ac quarere, cur non exteri quoque, quemadmodum ipsi, bona lingua utuntur, mala illa abiecta, linguam videlicet suam, quam rudem et absonam esse, ne nos quidem Ligures negamus, ceteris anteferentes. Adeo consuetudo ignaros homines suae quemque linguae primas dare compellit.</p><p>
	Quid, quod in hoc adverbiorum genere idem est vitium, quod paulo ante in nomine tantopere reprehendimus? Desideratur enim hic, ut ibi, vox comparandi, neque enim amantius , iustius, sapientius dicere popularis sermo ut latinus potest. Quo incommodo in ceteris quoque adverbiorum generibus non nihil laboratur propius, longius, celerius.</p><p>
	Reliquum est tertium genus, quod vel a nominibus ipsis per se stantibus neque adhaerentibus manat, quo egentissimus iste sermo caret omnino, quod ad animi sensa explicanda ad orationemque venuste variandam, mirum est quantam vim habeat quantumque sermoni addat ornatum; ut cursim, strictim, gradatim, saltim, subsultim, acervatim, punctim, caesim, ductim, ictim, imbricatim, catervatim, pagatim et innumera eiusmodi. In eorum locum popularis sermo ab egestate sua didicit vel nomen cum praepositione subiicere:<foreign lang="ita">di punta, di taglio</foreign>vel participium:<foreign lang="ita">correndo, saltando</foreign>. Claudicat igitur in adverbio popularis sermo.</p><p>
	Quid? In ea orationis parte, quam coniunctionem vocant, commodius consistit aut eum locum melius tuetur? In illa vero longe maiora sunt vulnera sordidaque inopia magis apparet. Cuius coniunctionis complures species cum in totam orationem usu ac vi sua sese fundant milliesque repetitae eam fere totam occupent neque ulla sit non dico periodus, sed ne ullum quidem colum ac comma quod careat coniunctionibus, orationem quae sine illis res quaedam divulsa est ac dissipata neque cohaerens esset, copulant et continuant ac veluti conglutinant et coagmentant.</p><p>
	Quocirca ad satietatem vitandam, quam tam creber usus necessario gignit decoremque et venustatem orationi addendam, variam in primis esse decet hanc orationis partem, ut cum eadem notio millies in sermonem cadat, nomnibus variata minus ab auribus fastidiatur et aspernetur; quam rem egregiae praestat latinus sermo qui unamquamque coniuctionis speciem multis vocibus variat, cum popularis una aut altera voce speciem strictim ac breviter persequamur.</p><p>
	Multiplex est appelatione apud latinos copulandi species: et, etiam, ac, atque, quae, quoque, cum, tum, at apud populares una et simplex — et — nonnullis locis anchora quae vox — et — in omni fere periodo repetita quid vitii habeat quantamque aurium offensionem, si minus hae ipsae aures usu depravatae iudiciumque consuetudine corruptum sentiunt, periculum eius rei in latino sermone aliquis faciat neque ulla alia voce quam — et — in copulando utatur, tum deformitatem deprehendet.</p><p>
	Nec praeclarius se habet, quae consequitur disiungendi species apud latinos varia: vel, ve, aut, seu, sive, apud populares una –o–. Minus peccatur in tertia adversandi specie, quamvis longe latino in hac quoque popularis de varietate concedat: sed, verum, vero, at, atqui, etenim, tamen, verumtamen, quamquam, quamvis, licet, tametsi, haec latinus; popularis:<foreign lang="ita">ma, benchÃ©, quantunque, se bene.</foreign></p><p>
	At in specie caussae et rationis reddendae, quam quaro loco ponimus, maxime perspicua est popularis sermonis inopia; quippe, quod cum hoc genere coniungendi nullum sit apud latinos vocibus ditius, nullum contra est apud populares egentius. Unam enim tantum habet vocem — perch' — aut quam nonnulli addunt — percioch' — at latinus innumeras: nam, namque, enim, etenim, quia, quod, quoniam, propterea quod, quando, quandoquidem, si, siquidem, quippe, utpote, videlicet, scilicet et alia non pauca. In eadem egestate in iisdem sordibus iacet ea pars, quae quid ex dictis sequatur et unde aliquid nascatur et deducatur colligit ieiuna plane et inops; duas enim aut summum tres habet voces:<foreign lang="ita">adunque, onde, perilchÃ©</foreign>at latinus sermo innumerabiles:ergo, igitur, ideo, itaque, idcirco, quare, quamobrem, quapropter, quocirca, proinde.</p><p>
	Exigua sunt haec et minuta specie quis negat? Verum re et usu magna et plurimi facienda ac quemadmodum in symphoniacorum choris vox gravis et ad imum depressa minime quidem speciosa videtur, fundamentum tamen totius harmoniae sive concentus est, ita parvis his particulis tota orationis dignitas non in postremis nititur, sine quibus oratio ipsa varia, distincta, ornata, copiosa, ampla, nitens, splendida esse non potest.</p><p>
	Age ut e Grammaticae scholis aliquando exeamus et per Rhetorum spatia excurramus, cum ea sit orationis laus vel maxima ut quampaucissimis verbis iisdemque significantibus animi sensa et notiones exprimat, quod homines ita fere sint a natura facti, ut longiorem orationem molestae ferant animoque celeritate sua ad exitum festinanti odiosa sit omnis mora ac proinde omnes fere eorum hominum consuetudinem vitent, quorum sermo paullo est prolixior supervacaneumque ac negotiis impedimento sit, cum rem brevibus possis transigere, longa oratione illam extrahere audientiumque tempora variis multisque occupationibus districta morari, Dii immortales, quanto intervallo ea commendatione latinus sermo est isti vestro populari anteponendus, qui eleganti brevitati ac dilucida omnia pronuntiet minimeque sit ob longitudinem audientibus gravis aut odiosus, cum contra popularis Italus ab inopia vocum significantium atque ab egestate sua cogatur fere longo verborum ambitu uti.</p><p>
	Uno aut altero exemplo rem absolvam: —<foreign lang="ita">io mi credeva che lo dovessi fare</foreign>— quam verbose prae latino: — facturum credidi — ; —<foreign lang="ita">io era stato di parere che si dovesse andare</foreign>— dimittendum censueram — : duobus tantum verbis numero eandem et aeque perfectum nullaque re plane imminutam sententiam exprimit latinus sermo, qua non minus decem verborum ambitu, ut videre licet, popularis complecti potest. Quod si quis certius periculum ea de re facere velit, paginam latini sermonis in popularem hunc convertat; pignore contendere sum paratus sesqui altera ut minimum, portione popularem prolixiorem fore ac sesquialteram paginam occupaturum.</p><p>
	Id adeo duabus de caussis in primis sit, quod sermo hic magna ex parte referciendus sit duabus aut tribus millies repetitis vocibus, hoc est:<foreign lang="ita">sono, stato, piu, il, lo, la, di, da</foreign>, quas voces necessitas et inopia induxit quod verbis patiendi et casibus, item nomine comparandi sermo iste careat; quae res praeter prolixitatem absonum quoque sermonem hunc facit eisdem vocibus perpetuo ac continenter resonantem.</p><p>
	Altera illa caussa est eaque non parva , quod caret fere compositis verbis et nominibus hic sermo, nisi paucula aliqua a latino accipiat; quae compositio non modo vim rei, sed significationem quoque addit totumque effatum atque omnem actionem integramque sententiam unico verbo saepenumero complectitur: perficere, conficere, adducere, inducere, deducere, perducere, producere, circumducere, subducere, inferre, efferre, deferre, afferre, auferre, circumferre; advertere, avertere, convertere, pervertere, importare, exportare, asportare; immittere, emittere, dimittere, submittere, remittere, cuius verbi ea vis est, ut populari sermone reddi non possit, remitto hoc tibi, ne meam vicem aegre feras.</p><p>
	Quomodo hoc populari lingua imiteris, vix reperias, innubere, enubere, iniicere, eiicere, coniicere, abiicere, reiicere, deiicere, proiicere, subiicere;<foreign lang="ita">irrogare, abrogare, erogare, amandare, ablegare</foreign>, elegantes voces quibus caret popularis sermo; pervincere, quod non facile nisi multis verbis populari sermone exprimas: — pervicit remis ut promontorium superaret — ; intorquere, detorquere, extorquere, item exprimere, quorum duorum vocabulorum ea notio, quae per translationem sit, hoc modo, expressi hoc ab illo necessitas, item si eam opinionem a vobis veritas extorquebit, elegantissima est, qua plane caret vulgaris sermo.</p><p>
	Aspicere, respicere, prospicere, despicere, suspicere, infundere, effundere, profundere, confundere, offundere, excidere, adigere, abigere, adhibere, redhibere, inhibere, exhibere, aberrare, adiudicare, abiudicare, annuere, abnuere, innuere, renuere, accedere, discedere, abscedere, recedere; adesse, abesse, inesse, subesse, advolare, involare, avolare, evolare, praetervolare, acclamare, conclamare, proclamare, abdicare, adscribere, describere, affingere, allicere, illicere, elicere, arripere, abripere, proripere, attingere, pertingere, contingere, advehere, avehere, invehere, evehere, provehere, circumvehere, praetervehere, influere, effluere, circumfluere; abiurare, eiurare, eripere, immergere, emergere, effodere, incurrere, excurrere, exorare, perorare, peragere, effugere, confugere, perfugere, difugere; pervadere, amovere, dimovere, semovere, oppugnare, propugnare, secedere, seducere, seligere, seponere, includere, excludere, secludere, recludere, avocare, sevocare, seducere, pervius, invius, avius, devius, combustus, ambustus, praeustus, semustus et sexcenta id generis, quae uno verbo integram sententiam atque integrum effatum, comprehendentia cum a populari sermone pluribus verbis longisque ambagibus sint explicanda breviorem, significantiorem, elegantiorem orationem faciunt. Quae in primis res Graecum sermonem commendat, quippe qui ad plures voces in unam componendas felicissimus sit.</p><p>
	Iam vero cum tot aperuerimus popularis sermonis vulnera, unum illud, quod mox detecturus sum, illum maxime deformat atque insanabile est omnino; nam cum illud sit praecipuum omnis sermonis munus cuiusque adeo caussa sermo ipse repertus est, ut sensa animi clare et dilucide ac distincate explicet idque commodius fiat ab ea lingua, quae omnes res, quascumque tulit natura quaeque in usus quotidianos cadunt omnesque hominum actiones et officia suis propriis vocabulis inter se distinctis habet notata, omni dubio procul ea lingua, quae hoc possit, infinitis partibus infinitique laude erit illi sermoni anteferenda, qui egens et ieiunus multas atque inter se diversas res uno eodemque vocabulo cogitur appellare. Ecquid habes ad hoc, Gonzaga?</p></sp><sp><speaker>GONZAGA</speaker><p>Expecto quo evadas.
	</p></sp><sp><speaker>SAULIUS</speaker><p>Superioris generis esse affirmo latinam linguam quae divitiis suis id, quod dixi, efficiat; in posterioris generis sordibus iacere mancum istum et inopem popularem vestrum sermonem, innumera exempla proferre possim. Nec ullus sit modus, si omnia, quae infinita sunt, persequi velim atque adeo totum latinum Dictionarium sit evolvendum. Perpaucis aliquot ero contentus.</p><p>
	Verbi gratia animi illa permotio, qua voluntas in res placitas fertur, amor generis nomine vocatur at omnes quicumque latine sciunt, intelligunt, quam varie et diversae inter se notiones huic generi subiiciantur, dilectio, benevolentia, charitas, voluntas, pietas, indulgentia, studium, quae diversae notiones diversis nominibus a latinis distinctae omnes generis nomine a populari appellantur, hoc est, amoris.</p><p>
	Neque ab hoc genere abest stomachari, irasci, excandescere, item succensere; quae voces quamquam eandem animi perturbationem declarant, eleganter tamen simulque ad significandum apte illius remissio et intensio nominibus distinguitur.</p><p>
	Praeterea his generibus timori, dolori, laetitiae, variae diversaeque inter se species subiiciuntur a latino sermone, ut par est, vocibus distinctae, timori: timor, metus, terror, pavor, formido, horror, consternatio, trepidatio, quae vox non ab homine posita, sed simul cum re videtur nata; dolori: dolor, moeror, tristitia, aegritudo, angor; laetitiae: laetitia, gaudium, hilaritas, iucunditas, exultatio, iubilatio. Verum haec et eiusmodi multa alia a laitni sermonis rudibus minus animadvertuntur.</p><p>
	Quid illa? Quae non modo gnari, sed rudes quoque sentiunt? Quis enim ferat socium, collegam, comitem, sodalem, aequalem, uno nomine, cum res tam diversae inter se sint, a populari sermone nuncupari? Similiter vitium, flagitium, nequitiam, item malitiam, improbitatem, scelus, nefas, pravitatem, unum habere vocabulum? Item peccatum, delictum, crimen, noxam, piaculum, tam discrepantes inter se res, quamvis ad idem genus revocari possint, una voce a populari sermone nominari? In quo genere illud nullo modo potest ferri, criminis nomine et criminandi verbo re in quotidiano usu ac fando tam frequenti popularem sermonem prorsus carere.</p><p>
	Eiusmodi sunt queri, expostulare, lamentari, quae tantam habent inter se differentiam, ut non specie, sed genere pene distinguantur, cum tamen uno eodemque vocabulo a populari sermone sint notata; item hostis, inimicus; item conari, niti; item cruor, sanguis; item sanies, pus; item invenire, reperire, nancisci; item abire, discedere; item adire, accedere, appropinquare, quae diversa fere genere ipso hoc verbo — accostarsi — vulgaris appellat sermo; item ire, ambulare, ingredi, incedere; item fessus, lassus; item petere, poscere, postulare, quaerere, rogare, percunctari; item loqui, fari, affari; item dico, aio, autumo, fertur, perhibent, praedicant; item promittere, polliceri, spondere; item certare, pugnare, dimicare, decernere, praeliari.</p><p>
	Iam vero cernere, spectare, intueri, videre, contemplari aut ornant sermonem voces unius eiusdemque rei tam variae aut si nonnihil disserentes subiectas habent notiones, egestatem popularis linguae in comparatione insignem faciunt. Iam crudelitas, saevitia, immanitas; iam splendeo, et splendor, fulgeo et fulgor, candor, corusco, rutilo; his adde nidorem, fragrantiam, odorem, si idem valeant, varietate sermonem condecorant, si aliquid commini notioni addunt, ut certe addunt, egestatem popularis linguae coargunt.</p><p>
	Exposito obnoxium perspicue aliquid addit, uno tamen vocabulo utrumque appellatur a populari sermone; perspicue item inter se differunt funis, restis, rudens, fides, quas diversas notiones popularis sermo una voce complexus inopiam suam ostendit; his adde opem, auxilium, adiumentum, suppetias, quae omnes atque aliae fere infinitae multorum generum diversae inter se rerum species, non ornatus tantum caussa, sed quod alia ab alia diversa vis illis subiecta sit vocibus a latino sermone singulis uniuscumque speciei nominibus distinctae a populari uno generis nomine comprehenduntur. Qua re quid dici possit obscurius aut confusius aut egentius aut vero etiam foedius?</p><p>
	Quod si quis eiusmodi vitia, quae pene infinita sunt, quibusque tota lingua referta est, ea excusatione defendere pergat, quod et si laudabilia no sunt haec, tamen quod ad idem genus revocentur, tolerabilia esse, is misera et plane perdita defensione utitur, nec quidquam ad institutam disputationem pertinente. Nam si hoc suscipiatur, species eidem generi subiectae non magnopere referre utrum uno eodemque nomine exprimantur an suo unaquaeque species nomine sit insignis et ab alia diatincta, iam posthac equum a bove et ab aquila et a delphino nihil attinebit nominibus distinguere:genere enim generisque nomine omnes animantium species inter se communicant; nobisque non tolerabilis ne sit popularis sermo in praesentia quaestio est, sed interillum et latinum suscepta est dignitatis contentio. Nihil igitur talis defensio de popularis sermonis ignobilitate et contemptu imminuit, qui hac generis latebra tegi non potest.</p><p>
	Ex qua etiam ut te in apertum campum veritatis coniiciam, quid illa quae idem vitium habent in rebus non modo specie inter se differentibus, sed genere quoque prorsus disiunctis; quae ipsa quoque infinita sunt, quomodo tandem aut quo ore defendes? Aut vero quomodo tu ipse erga popularem sermonem ita affectus poteris ferre?</p><p>
	Verbi gratia honor, decus, existimatio, fides, officium, quae tot ac tam differentia genere uno eodemque honoris nomine a populari sermone nuncupantur; item pudor, verecundia, erubescentia, quae res sunt in laude, dedecus et ignominia, quae sunt in vituperatione longe diversae inter se res, uno vocabulo, hoc est, — vergogna — nominantur. Quid porro tam diversum inter se quam clamare, obiurgare, castigare, increpare? At res tam alieni alia ab alia generis, unum habent nomen, hoc est —<foreign lang="ita">gridare</foreign>—; unum item contumeliae, probra, convicia res aperte inter se diversae. Quid porro tam absurdum atque horribile quam complicatum, curvum, res notione inter se distantes, cui addere potes flexum, aduncum, uno nomine, —<foreign lang="ita">piegato</foreign>—, appellare?</p><p>
	Non tantum inter caelum et terram quantum inter has notiones quarum voces mox subiiciam, est intervallum. Eae sunt: largus, latus, laxus, his adde adverbium procul; largi enim sunt qui donant eosque large dicimus donare; lata est semita; laxus nodus, laxare nodum; item summae prudentiae est a stultis procul decedere. At lepidus iste noster popuilaris sermo omnes eas res uno eodemque vocabulo, hoc est — largo — appellat:<foreign lang="ita">largo donatore, dona largamente, larga strada, largo nodo, alargare il nodo, star largo da matti.</foreign></p><p>
	Ut me interdum tam egentis sermonis ac sordidi nostram omnium Italorum vicem pudeat. Minus mehercule insaniat, si quis ficus, cerasa, mala, nuces, sorba, pira, nespila uno cerasi nomine appellans bene et distincte ac dilucide sese loqui putet; omnia enim haec poma sunt atque arborum foetus, qui genere saltem inter se communicant, at illa nulla aut generis aut similitudinis alterius ve ullius rei affinitate inter se attingunt.</p><p>
	Quam tamen sermonis egestatem rudemque et incomptam barbariem exteras nationes iure nobis obiicere posse non credo; neque enim res apud illos meliores esse puto, minoribus ve incommodis aut vitiis laborare; quam rem de Hispanis quidem et Gallis asseverare non dubitem.</p><p>
	Quam diversae, ut incoeptum persequar, inter se sint notionis alter et alius, omnes intelligunt; utramque rem uno vocabulo nominat popularis sermo. Ad hoc genus pertinent atque hic repetenda sunt quae superius multa de adverbiis et coniunctionibus strictim percursa sunt.</p><p>
	Variatio in his et eiusmodi innumeris rebus non ad sermonem tantummodo ornandum et illustrandum valet satietatemque vitandam, quod ipsum tamen faciendum est per se plurimi, sed multo magis ad illum distinguendum clarioremque et magis perspicuum faciendum, quae prima est eloquentiae laus quaeque una res humanum sermonem a voce secernit belluarum.</p><p>
	Neque vero longe abest ab hoc loco, quod ad hanc ipsam popularis sermonis egestatem magis aperiendam divitiasque et opulentam suppellectilem latini proponendam et explicandam in primis valet, non est omittendum, hoc est, notiones illas, quae suum proprium in sermone latino habent vocabulum, cum eaedem in populari sermone suo proprio vocabulo careant atque ita careant ut notiones ipsae vix noscantur paucisque admodum veniant in mentem, cum tamen usu sint frequentissimae atque innumerabiles iisque totus sermo sit refertus. Quare longis ambagibus et circuitionibus ad notiones eas explicandas in populari sermone opus est; quae res et venustatem orationi detrahit et eam verbisiorem simulque languidiorem et enervatiorem facit.</p><p>
	Quae mihi ex tempore et in nomine et in verbo succurrent, ea acervatim et sine ordine proferam; sunt igitur haec:sancire, moliri, moles, impartiri, irrumpere, irruere, infruere, grassari, iterare, inurere, incumbere, incubare, trudere, intrudere, extrudere, excutere, captare, aestuare, connivere, caligare, caecutire, frustrari, manare, procrastinare, asseverare, libare, delibare, percrebuit, uterque, neuter, alteruter, superne, supine, ut supernus ictus, supinus ictus, expers, compos, obnoxius, lugubris, teter, praeposterus, perspicuus, perplexe, multiplex, annus, menstruus, opportunus, invisus, infestus, vecordia, secordia, petulantia, procacitas, bifidus, fruges, fruticari, farcire, fulcire, fulcrum, vortex, aemulatio, obtrectatio, patulus, expers, compos, pandus, repandus, compages, vastus, impressio.</p><p>
	Quid illa? Quae praeter propriam vim significandi sunt eiusmodi ut una cum re ipsa nata videantur neque ab hominibus imposita, sed ab ipsa rerum natura manare, cuius generis sunt clangor, bombus, crepitus, sussurrus, fremere, frendere, cachinnus, titillare, titubare, trepidare, vibrare, trux, truculentus, toruus. Sed quid ago? Qui rem pene infinitam parvo hoc temporis curriculo exequi pergo? Modum igitur faciam; per otium, si cui hoc erit studium, colligere ea poterit.</p><p>
	Et adhuc non pudebit sordidam hanc popularis sermonem egestatem atque adeo verbosissimam mendacitatem cum latinae linguae affluentissimis opibus conferre? Illasque tenebras cum hoc nitore et splendore comparare? Hic mihi occurritur ab iis, qui popularis sermonis propugnationem susceperunt, quod te, Gonzaga, in oratione tua praetermisisse miror. Diligenti enim conquisitione unam aut alteram, summum tertiam rem invenerunt, quas res nominibus distingui a populari sermone solent gloriari, cum a latino uno eodemque nomine notentur, — il valore —, — la scaramuccia —, — il fresco: haec fere puto esse , nam alia mihi in praesentia in mentem non veniunt. Si qua alia sunt, ea velim a te mihi suggeri, Gonzaga.</p></sp><sp><speaker>GONZAGA</speaker><p>Perge vero, Sauli.</p></sp><sp><speaker>SAULIUS</speaker><p>Eas res latinus sermo nominibus diversis a virtute, praelio, frigore non discernit.</p><p>
	Illud etiam addunt dupplicato praeterito imperfecto eiusmodi, quem a subiungendo Grammatici nostri nominant, recte et decore et significanter uti popularem sermonem: — se io amassi, io farei — cum latinus in hoc genere mancus sit nihilque variet: site amerem, illud facerem. In qua re amentem ne inscitiam an proiectam istorum impudentiam mirer? Tu cum latinus sermo in eodem genere non dico decuplo tanto amplius voces nec centuplo, sed millesimo possit tibi referre ac pro tribus aut quattuor vocabulis non dico sexcenta, sed sex millia proferre, ut in tanta ac tam infinita multitudine pauculae illae voces vix in conspectu sint, tamen tam ab omni pudore eris derelictus, ut popularem sermonem idcirco cum latino audeas conferre?</p><p>
	Illud etiam, ut finem tandem faciam, restabat ad huius sermonis vituperationem, quod praetereundum nullum modo fuit quodque nulla ratione possit excusari; necessitas enim has particulas:il, lo, la, di, da, pi–, sono, stato, tota oratione inculcandi, ut tertio quoque verbo aliqua illarum sit usurpanda, etsi defomitatem non tollit, neque satietatem imminuit consilium tamen aliquo modo excusat. Egens enim lingua e media barbarie emergens verbo patiendi, ut saepe iam dixi, nomineque comparandi et casibus ea res sine harum particularum ope animi notiones omnino declarare non posset. Quid? Ubi nulla necessitas cogit, qua tandem re pravuum consilium excusabis?</p><p>
	Nullam rem nominat hic sermo cui non proponat numerum unius: —<foreign lang="ita">uno uomo — , — un cavallo — , — un fiume — , — una casa — , — una CittÃ </foreign>— ; quo quid excogitari possit ineptius aut magis supervacaneum? Quid enim? Cum hominem, equum, flumen, domum, urbem, singulari, numero pronuntio, non ipsa vi dictionis quilibet percipit, me unum dicere? Neque enim equus aut urbs plus una esse potest, si enim plures essent iam non recte illas Urbem appellarem. Ut auctores huius popularis linguae reprehensionem ineptae ac futilis loquacitas captasse videantur fiatque ut quo sermone nihil excogitari possit egentius eodem nihil sit verbosius. Quibus ineptiis latinus et Graecus, Hebraicus quoque et Arabs sermones carent. Simili sunt in reprehensione Gallorum et Hispanorum sermones non minoribus sordibus ipsi quoque inquinati neque minoribus minusque supervacaneis ineptiis referti.</p><p>
	Ex iis omnibus, quae complura collegi, liquido efficitur quod nunc summatim colligam, cum hae sint praecipue sermonis laudes, ut sit copiosus, varius, significans, brevis, in omnibus quattuor hisce rebus sermonem latinum infinitis partibus populari praestare.</p><p>
	Perorare possem, sed parva appendix addenda est, quae ad ignobilitatem popularis sermonis in nullas non partes declarandam non parum facit. Nam neque in soluta oratione numerosus esse potest hic sermo et metris minime aptus est, quippe qui brevibus et longis syllabis ut latinus et Graecus non distinguatur. Quo fit ut temporibus careat neque oratio tamquam pedibus quibusdam ingredi possit; quem metri defectum ut supplerent atque ut aliqua esset carminum effigies, similiter desinentes atque inter se respondentes extremas duas carminum syllabas commenti sunt, quibus rhythmum effici dicunt. Quae res illud vitium habet maximum, quod detruncat notiones ac veluti angustiis quibusdam animi sensa coarctat, ut quae scriptor animo agitet, pronuntiare libere non possit, sed rhythmi necessitati cogatur parere neque ingenium necessariis similiter desinentibus vocibus tamquam carceribus coercitum libere possit excurrere.</p><p>
	Quod vitium sentiens vir acutissimo ingenio, utinam constantiore consilio fuisset, Claudius Ptolemaeus ut ab hisce compedibus Poetarum ingenia eximeret, novam exametrorum formam ad Latinorum et Graecorum similitudinem commentus est. Laudarem inventum nisi conatum et laborem inaniter captum exitus docuisset:popularis enim linguae exilitate sublimitatem illam heroicis carminibus aptam non capi experiendo compertum est.</p><p>
	Sed tempus iam est ut ad id, quod initio dixisti in dignitate sermonum ponderanda spectandum in primis esse, veniamus.</p></sp><sp><speaker>GONZAGA</speaker><p>Id nisi molestum est libenter repetierim.</p></sp><sp><speaker>SAULIUS</speaker><p>Quin mihi pergratum feceris.</p></sp><sp><speaker>GONZAGA</speaker><p>Aurium iudicium hac in re ceteris omnibus anteponendum puto, quippe quae magis sentiant offensiones, nulla autem re aeque aures offenduntur atque horrido ac truci et aspero sono. Ille igitur sermo ceteris iure praefertur, qui ab omni asperitate quamlongissime absit quique in aures dulcior influat easque iucundiore suavitatis sensu perfundat. Talem porro esse patrium sermonem nostrum ab eoque ceteros omnes suavitate superari nemini dubium erit, qui animadverterit omnes voces vocalibus terminari neque mistarum consonantium asperitate aures laedi. Cui suavitati doctum quendam virum tantum tribuere solitum initio dixi, ut haec linguam Superis ipsis, si humana lingua loqui velint, maxime convebientem affirmaret.
	</p></sp><sp><speaker>SAULIUS</speaker><p>Iovem, si humana lingua loqueretur Platonis lingua locuturum fuisse , qui dixit, is non linguae Graecae dinitatem et pulchritudine voluit extollere, sed miram ac prope Divinam et Iove ipso dignam in Platone fuisse eloquentiam, demonstrare. At Divinus iste tuus vir non hominis alicuius eloquentiae, sed sermoni populari Italo eam laudem tribuit. De quo si quis querat, quoniam illum in coetu et consilio Deorum fuisse oportet, qui eorum intimos sensus introspexerit atque hoc quoque arcanum elicere potuerit, qua tandem lingua Superi ante hunc sermonem inventum locuturi fuissent; equidem puto illum simile quiddam coqui illius Plautini responsurum. Ut enim ille dixit in nidorem ciborum a se conditorum Iovem coenare rogatusque cum ad condiendos cibos nusquam est vocatus in quem tandem odorem coenet Iupiter? Respondit eo die Iovem incoenatum cubitum ire, ita hunc responsurum puto, mutos tum futuros fuisse Deos. Verum omisso Divino isto homine ad te orationem converto, Gonzaga.</p><p>
	Firmiora argumenta tradunt Rhetores vel orationis initio statim opponenda, vel ad extremum reservanda, levioribus interiectis, quod duobus his locis posita maxime adhaereant. Quare minime miror te argumentum istud de sermonis suavitate tamquam firmissimum et in quo explicando in oratione recitata plurimus fuisti ut clausula disputationis nostrae esset, voluisse. Verum vide quam a te dissentiam, Gonzaga. Hoc enim argumentum, quo ad linguam commendandam nihil aeque sermonem istum vestrum premat ac despiciendum faciat; in quo argumento quam multa peccentur, ita mecum considera.</p><p>
	Primum labi te dicent in eo, quod putas, consonantibus voces asperius terminari; non enim consonantibus asperiorem vocem fieri, sed gravitatem ac sonans quiddam addi maiorisque ponderis ac sublimiorem sermonem fieri. Deinde, cum id quod paullo ante ostensum est, nihil varietate sit iucundius ac pulchrius, qua vitium satietatis in omni re vel maximum in primis vitatur, auribus haud dubie iucundior erit ea oratio, quae non vocibus eosdem exitus omnibus habentibus constet, sed quae varie et multipliciter cadentibus terminetur et distinguatur. Praeterea ut in vocalium exitu sit ista quam inesse vis, dulcedo, non tamen ea perpetua et continuata potest esse iucunda, quod nulla re magis natura nostra, ut saepe iam diximus, quam varietate delectetur, contra continuatione offendatur.</p><p>
	Ac quemadmodum si quis epulum det, in quo omnes cibi e saccaro sint, vel saccaro conditi, cito convivias satietas ac nausea etiam capiat, contra illae epulae sint iucundae, quae multiplici condimentorum genere variatae simul cum dulci falsum, austerum, acidum, asperum, subamarum, habent illaque vina Galli in primis in pretio habeant, quae una cum leni austerum mordicans habeant immistum neque ille chorus delectet, qui unius tantum soni temperatus iucunda quadam et inter se comgruenti dissimilium sonorum varietate, quam Graeci — vocant, concinant.</p><p>
	Ita nihil est quod sermonis pulchritudinem et decorem aeque commendet atque hoc varie cadentium vocum suavitatemque cum gravitate miscentium temperamentum; neque nimia ista et perpetua ac nusquam intermissa dulcedo sermonem suaviorem facere, sed molliorem et effeminatiorem reddere est dicenda. Neque vero huic ipsi suavitati sunt primae dandae, quae nimia sermonem potius deprimit quam extollit:facit enim ut nihil grande ac sonans habeat, quam laudem nonnulli in sermone commendando vel primam putant.</p><p>
	Quod igitur primum ac maxime excellens ad popularem sermonem extollendum sumunt, id ego in vitio vel maximo ponendum statuo; quam humilitatem et turpitudinem si aures nostrae consuetudine oppressae in hac lingua minus sentiunt, in alia in qua aurium liberum sit iudicium neque usus vinculis constrictum, facile et liquido deprehendent, nimirum in latina et Graeca ex qua utraque exempla subiiciamus quae rem planam faciant. 
–
Eadem verba redde demptis extremis consonantibus. 
–</p><p>
	Deformitatem magis sentiemus in latina quae proprior et naturalis nobis est. Quamquam mihi semper frequens conspectus vester multo iucundissimus, hic autem locus ad agendum amplissimus, ad dicendum ornatissimus est visus Quirites, tamen hoc aditu laudis, qui semper optimo cuique maxime patuit, non mea me voluntas, sed meae vitae rationes ab ineunte aetate susceptae prohibuerunt.
<quote rend="block"><lg><l>
At trepida et caeptis immanibus effera Dido</l><l>
Sanguineam volvens aciem maculisque trementes</l><l>
Interfusa genas et pallida morte futura</l><l>
Interiora domus irrumpit lamina et altos</l><l>
Conscendit furibunda rogos ensemque recludit</l><l>
Dardanium, non hos quaesitum munus in usus.</l><l>
Redde eadem omnibus vocibus vocali ita terminatis.</l></lg></quote></p>

<p>Quaqua mihi sempe freque conspectu veste multo iucundissimu, hi aute locu ad agendu amplissimu, ad dicendu ornatissimu e visu Quirite, tame ho auditu laudi, qui sempe optimo cuique maxime patui, no mea me volunta, se vitae meae ab iuventute 
<quote rend="block"><lg><l>
aetate susceptae ratione prohibueru.</l><l>
A trepida caepti immanibu effera Dido</l><l>
Sanguinea volve acie maculique tremente</l><l>
Interfusa gena e pallida morte futura</l><l>
Iteriora domu irrumpi limina e alto</l><l>
Conscendi furibunda rogo enseque recludi</l><l>
Dardaniu no ho quaesitu munu in usu.</l></lg></quote></p><p>

	Qui igitur Graecam et Latinam kinguam vocalibus ita omnem terminet atque ea de caussa suavitatem sese illi addere putet ac non contra sordidam humilitatem et non ferendam deformitatem sentiat neminem puto fore, qui tam inepte desipientem non ingenio tantummodo stupido ac prorsus amentem existimet, sed sensu plane carentem statuat.</p><p>
	Equidem sermonem Hispaniensem populari Italo ne ipsos quidem Hispanos praelaturos puto, sed hac in re tolerabiliorem illum esse autumo, qui voces suas terminatione et vocalium et consonantium variare didicit, quam rem sensisse aiunt Baltassarem castillionium quo ingenio quamque ad omnia versatili, qua doctrina, qua eloquentia, qua scribendi facultate, tum autem qua prudentia, qua magnarum rerum intelligentia, quoque usu virum, in libro quem illum de utriusque sermonis comparatione ferunt conscripsisse. Praeclare vero dictum illud Delphici oraculi, quo nullum est verius aut sapientius, NE QUID NINIS, servavit popularis iste tuus sermo, qui suavitate hac insulsa ductus non modo nimius sed infinitus fuit.</p><p>
	Ut contra non illum sermonem laudaverim, qui studio gravitatis et magnificientiae omnisque suavitatis oblitus non cum consonantium terminatione vocalium quoque exitus misceat ac sic temperetur ne in rudem et plane agrestem exeat. Quam rem Romani sensisse videntur qui, ut ex Duelliana tabula superius recitata apparet, D, qua littera sextum casum fere terminasse videtur antiquitas (pucnandod, marid, praesented, maximod, Dictatored, altod, navaled, praedad) auribus admonentibus sustulerunt.</p><p>
	Extremum hoc faciam, cum varietas rebus pulchritudinem in primis addat ac satietatem vitet, quam rem nemo umquam inventus est, qui negare auderet, tamen tam proiecta, ne dicam impudentia an inscitia (pace illorum dixerim, veritas enim ita me loqui cogit) nonnullos reperiri, qui audeant asseverare popularem sermonem melius ac laudabilius voces suas quinque tantum modis terminare. Tot enim sunt omnino vocales, quam latinum mille atque adeo innumerabilibus, ut variis formis varios atque infinitos reddentes sonos consonantes miscet.</p><p>
	Sermonis igitur latini summa ac praecipua maiestas et pulchritudo, cum ex iis quae attigimus, tum ex aliis multis rebus colligitur, quae singula persequi maioris operis maiorisque otii fuerit. Illud tantum in prasentia pro clusula orationis meae ponere non dubitabo, latinum sermonem, ut initio dixi, sublimem esse, magnificum, locupletem, plenum, multiplicem, floridum, gravem verbisque cum splendidis fulgentem, tum grandibus et sonantibus aures implentem cuiusque summa gravitas et acris vis nihil horridum habeat aut asperum, sed mira iucunditate et suavitate temperata niteat (et in quo Romana maiestas adhuc spiret) quique splendore et pulchritudine sua decorem rebus et dignitatem addat.</p><p>
	Contra popularem istum vestrum exilem, tenuem, mancum, mollem, effoemminatum, ieiunum, inopem, sine nervis, nulla varietate excultum aut florentem, nihil habentem excelsum aut amplum, numquam sese attollentem, sed semper iacentem, incomptam illam et agrestem barbariem, unde originem ducit, redolentem, anilibus fabellis et sordidis ministeriis, quam magnis et gravibus rebus tractandis aptiorem, quas humilitate sua potius deprimat, quam extollat; illud etiam addam, quod nemo, qui de rebus recte possit existimare, quique in re perpendenda mentem et cogitationem acriter defixerit, profecto negaverit, sermonem popularem istum vestrum suaviter quidem, ut vos vultis, ut ego sentio, molliter loqui posse, significanter, copiose, ornate, magnifice, nervose, quae sunt eloquentiae laudes, non posse. —</p></sp><p>
		Tum BONCOMPAGNUS — Latinum — inquit — sermonem Italo populari elegantiorem, pulchriorem, uberiorem, graviorem, praestantiorem denique esse, facilem apud omnes, ni fallor, assensum invenies, sed iidem fortasse putabunt, contra Italum popularem sermonem ingenium tuum nimium exarsisse divinatque animus non te tot in illum congesta convicia impune laturum. Proinde te ad resistendum para, magnam enim negotii molem tibi conflasti. — Cui SAULIUS — Evidens — inquit — veritas ac bonitas caussae me ad omnes impetus satis firmum et ad petitiones tectum facit. —</p>
		<p>Quae cum ille dixisset, surreximus omnes nemusque egressi aliquot spatia in xysto fecimus de disputatis rebus vario assensu pro cuiusque ingenio inter nos collocuti, cum in hoc extremo de utriusque linguae dignitate et pulchritudine nemo esset, qui non assentiretur Saulio ac non longe primas latino sermoni dandas iudicaret, quamvis eundem in populari sermone insectando nimium et supra quam aequum esset, vehementem fuisse nonnulli statuerent. Deambulationeque finita ac Boncompagno in Aedes pontificias reducto Vaticanum egressi rhedas conscendimus.</p></div1>
</body></text></TEI.2>
