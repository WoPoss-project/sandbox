<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Lezioni di messer Pierfrancesco Giambullari</title>
      <author>Pier Francesco Giambullari</author>
    </titleStmt>
    <extent>168 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit001470</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>I commenti danteschi dei secoli XIV, XV e XVI</title>
        <editor id="ed">Procaccioli, Paolo</editor>
        <publisher>Lexis Progetti Editoriali</publisher>
        <pubPlace>Roma</pubPlace>
        <date>1999</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="ita">Italiano</language><language id="lat">Latino</language></langUsage>
    <textClass>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Correzione linguistica</item>
    </change>
    <change>
      <date>2005-03-08T00:00:00.000+02:00</date>
      <respStmt>
        <name>Simona Casciano</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-04-06T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1 n="Purgatorio">
<head><hi rend="sc">DEL SITO DEL PURGATORIO</hi></head>
<head><hi rend="italic">P. F. GIAMBULLARI</hi></head>
<div2 n="Dedica">
<p><hi rend="italic">A M. GIOVANNI STROZZI SALUTE.</hi></p>

	<p>Quattro anni è andata vagando, senza protettore o padrone alcuno, molto virtuoso M. Giovanni, quella frettolosa figliuola mia che nell'onorato consolato vostro nacque pubblicamente nell'Accademia, come voi stesso vi ricordate. E per l'avvenire ancora se ne sarebbe andata così, se io, come padre benigno e amorevole, non l'avessi ridotta a casa, non per tenerla appresso di me, che questo oramai è cosa impossibile, ma solo per rassegnarla pur qualche volta a chi mi fu cagione di crearla, che foste voi. A voi dunque, riconosciutala oggi per mia e di più costumati panni forse vestita, nuovamente la do e dono; a cagione che siccome primieramente conducendo me a sì alta cattedra, la faceste venire in luce, così ancora difendendola dalle ingiurie, e aiutandola ne' bisogni, la facciate goder sicura questa luce ch'io le concedo. Accettatela benignamente, e vivete lieto e felice. </p>
</div2>
<div2 n="Lezione prima">
<head><hi rend="sc">LEZIONE PRIMA</hi></head>
<head><hi rend="sc">NEL CONSOLATO DI M. GIOVANNI STROZZI. </hi></head>

	<p>Quale si sia la cagione che ne conduce in su questa cattedra, magnifico signor Consolo, Accademici virtuosi, e voi altri Uditori benigni, tante volte è stato già detto, che, per non arrecar fastidio a voi ed a me, non mi curerò altrimenti di replicarvela, giudicando vano e disutile il ridurvi a memoria quello che da tanti oramai sapete. Nè vi farò ancora, o scusa o protestazione alcuna, dell'insufficienza e povertà mie; perchè s'io ne parlassi in maniera alcuna mostrerei forse darmi ad intendere che voi mi aveste in qualche concetto, e che voi pensaste di dovere oggi intendere da me cose alte, rare, eccellenti e degne, finalmente, di una sì onorata udienza come è la vostra. La qual cosa nè credo io che voi vi crediate, nè le qualità mie ve la debbono o possono persuadere. Per il che, lasciando interamente questi due capi, e volendo con voi ragionarmi alquanto sopra il Sito del Purgatorio dell'eccellentissimo nostro Dante, e, secondo che a me ne pare, provarvi forse dove e' lo ponga, senza più cerimonie o scuse, comincerò a dirne così. </p>
	<p>La grandezza di questo divin Poeta, che in molti modi largamente si manifesta a chi l'attende con diligenza, tanto più veramente è mirabile quanto più nella sua Commedia abbondantissimamente si trova da satisfarsi e da contentarsi in qualunque si voglia cosa che intrattenere o dilettar possa la mente umana, e nelle scienze massimamente; le quali tutte non ha egli pur salutate (come si dice) solamente dalla soglia, ma tanto, e sì fattamente in ciascuna di quelle si è profondato, che se elle non si trovassero molto più antiche di lui, facilmente ne potrebbe egli essere stato tenuto autore ed inventore. Conciossiachè non tanto in qualunque delle minori, ma nella stessa Teologia, principalissima e divinissima di tutte l'altre scienze, si sia egli talmente affaticato ed esercitato, disputando e argomentando circa le più difficili e più sublimi speculazioni di quella, che non poeta semplicemente, ma teologo eccellentissimo dai teologi stessi meritamente possa esser detto; sì come ampiamente vi hanno mostrato tutti quegli elevati spiriti che sin qui l'hanno comentato. Tra' quali, particolarmente Benvenuto da Imola, Francesco da Buti, e l'eccellente nostro Landino, oltre i diversi sensi allegorici, oltre le profonde speculazioni, oltre le altissime contemplazioni che in tutto questo Poema ci hanno scoperto, vi ci hanno ancora dimostrato tanta filosofia, tanta dottrina, tanta eloquenza, che ingratissimi certamente saremmo noi da esser tenuti se alle così oneste fatiche loro non ci riconoscessimo più che obbligati, e se continuamente non gli lodassimo e celebrassimo, quanto essi medesimi di meritarlo s'affaticarono. Ma tra l'altre più belle e più necessarie scienze che in questo Divin Poema divinissimamente seminate si riconoscono, l'Astrologia veramente e la Cosmografia, tanto bene, con tanto ordine e sì propriamente per tutta quell'opera, dove insieme, e dove spartite, si veggono così ben tessute e intrecciate, che chi le considera attentamente, senza molta difficoltà vi ritrova quella necessaria congiunzione delle due predette scienze, che da molti è cercata, da pochi conosciuta, e da pochissimi sino ad oggi eccitata e recata in luce. La qual cosa già molte volte meco stesso considerando, non ho potuto non maravigliarmi pur grandemente di tanti pellegrini ingegni, che o tacitamente si son passati i vari luoghi del bel Poema, dove accadeva aiutarsi e valersi delle dette scienze, o, parlandone, son caduti in errori manifestissimi, per aver tentato di esporli senza considerazione alcuna di cosmografia, o di astrologia; scienze amendue tanto necessarie al ben essere della vita umana, che per un vituperio estremo si proverbiano tuttodì le persone che di quelle sono ignoranti, col dire: Tu non sai dove tu ti sei; od e' non sa in che mondo e' si sia. Biasimo, certo, da essere sommamente fuggito da chiunque non si dimentica di esser nato e di vivere uomo. Ma perchè io non sono oggi qui per lodare particolarmente le scienze liberali, ma per dimostrarvi solamente quanto ho promesso, senza distendermi più in così gran pelago, discenderò ad alcuni particolari, mediante i quali apertamente comprenderete quanto la cognizione delle due predette scienze sia necessaria a bene intendere questo Poeta, assai male conosciuto sin qui dalla maggior parte, per aver prima voluto entrare nell'intrinseco della midolla,  che gustar la scorza di fuori. </p>
	<p>Presupponendomi adunque la maggior parte di voi avere più volte o udito o letto, quanto la buona memoria di Antonio Manetti, o alcuni altri cittadini nostri, abbino dichiarato, e dimostro circa il Sito dell'Inferno da questo Poeta descritto, e circa le varie divisioni, o spartimenti di quello, non voglio, se non generalmente e quasi per transito, darvi (come si dice) una scorribanda, per condurci di poi con fondamento molto più saldo al sito e alla forma del Purgatorio; il quale non essendo (per quanto io sappia) stato sin qui esaminato o discorso da alcun altro, merita come cosa nuova, più attenta considerazione. Alla quale se con quel poco ch'io ne dirò, mi sarà concesso svegliare i sublimi ingegni di voi altri nobilissimi e dottissimi Accademici, credo che e' si potrà ben presto e agevolmente averne quel lume e quella vera cognizione che da tutti i migliori molto più è bramata che avuta sino a' dì nostri. Ma se a più chiara dimostrazione del luogo che è presupposto dall'Autore io mi farò alquanto lontano, scusimi la qualità della cosa che lo ricerca, per la invecchiata credenza di tanti scrittori e greci e latini, che negando al tutto gli Antipodi, ci hanno posto questo mondo in una sola parte abitato, affermando più del dovere che i due estremi di quello sono la metà dell'anno vestiti di continue tenebre, ed hanno i freddi tanto eccessivi, che la natura de' viventi non gli può sopportare in guisa alcuna, e che la parte del mezzo è continuamente abbruciata da un calore tanto intenso e da un ardore sì smisurato che sofferir non lo puote vivente alcuno. Cose, per quanto mostra l'esperienza, tutte false, tutte erronee, tutte bugie, nate dalla poca cognizione che gli antichi avevano del mondo, e dalla estrema leggerezza dei Greci, che nelle istorie loro troppo sicuramente posero in carta quelle cose che e' non sapevano. Perchè, lasciamo stare le montagne iperboree, donde venivano le vergini a Delo, e i sempre nevosi monti Rifei, donde aveva origine la Tana e tanti altri celebratissimi fiumi dell'Europa; i quai monti, non solamente non si trovano a' tempi nostri, dove essi gli dicono, ma e in nessun altro luogo ancora, fuor delle carte de' libri loro, per quanto affermano tutti i moderni, e Michele da Micou, nella sua Sarmazia fedelmente lo testimonia. Lasciamo, dico, queste cose favolose e veniamo alle certe: non sappiamo noi per tanti che vivono che sotto l'equinoziale e nella stessa lor zona torrida, non solamente è abitazione comoda ed atta alla vita umana, ma vi sono ancora gli ampissimi regni di Gambra, di Ginega, di Melli, di Orgvena, del Pretegianni, di Melinda, di Ceilan, di Calicut, di Sammotra, di Porne, e nel Nuovo Mondo una gran parte di essa America? Siccome per voi stessi potete vedere, ne' Tolomei ultimamente messi in istampa da Sebastiano Munstero, e come fede certissima ve ne fanno i Portoghesi, gli Spagnuoli ed i cittadini vostri medesimi, che in su quelle armate vi son passati e passano ogn'ora. Oltra che, la stessa ragione manifestamente ci mostra che sotto l'equinoziale non può essere caldo eccessivo o nocivo, non vi essendo punto maggiore il dì che la notte; e rinfrescando tanto quest'ultima con la sua ombra, quanto il giorno scalda col sole. Contra l'opinione degli antichi, si abita dunque sotto l'equinoziale e con grandissima copia d'uomini, il che avviene medesimamente nella zona frigida, come non dopo molto vi sarà chiaro. Conciossiachè ella non è freddissima come e' dicevano, o per le continue tenebre disutilissima alle azioni, come per la maggior parte degli uomini sino a qui si è creduto; ma tale che, non solamente i pesci e gli animaluzzi, ma le creature eziandio ragionevoli, continuamente vi si mantengono, come adesso intendo provarvi, sì perchè, essendo pur cosa nuova merita giustamente di venire a notizia a tutti, e sì ancora perchè voi veggiate che chi fece il mondo lo seppe e potette fare e lo fece, non solamente bello, ma utile e comodo in ciascuna parte di quello. </p>
	<p>Ma perchè poi sappiate sicuramente quello che io dico dicendo mondo, avvertite che io non intendo della macchina generale di Cleomede o di Timeo che, secondo Mercurio Trismegisto, è l'immagine di esso Dio, il quale, essendo unico, ha fatto un mondo solo; essendo infinito, l'ha fatto tondo; essendo eterno, l'ha fatto incorruttibile; essendo immenso, l'ha fatto grandissimo e capacissimo; essendo somma vita, l'ha tutto pieno di cose vive, e datogli eziandio potestà di produr le cose viventi; ed essendo finalmente onnipotentissimo, non per forza o bisogno alcuno, ma per la sola sua volontà, non di materia, ma di niente l'ha creato quale e' si legge. Di questo non intendo ora, chè non tratto cose tanto alte, nè ho bisogno a questo proposito di tutto lo universale; ma di quel particolare solamente che, abbracciando l'acqua e la terra, comunemente si chiama l'Aggregato. Questo, come per mille prove è già manifesto, certamente ha forma di palla: così ce lo dipinge la sfera, e così ce lo dimostrano gli eclissi della luna. Conciossiachè se l'oscuro che vi apparisce ei non è altro che l'ombra stessa dell'aggregato che ci si mostra sempre in figura tonda, bisogna ragionevolmente affermare che tale sia ancora il corpo che lo cagiona; se già non volessimo contrapporci all'esperienza manifestissima che di tali ombre si vede ogn'ora. Per la qual cosa, presupponendo la tondezza per cosa chiara, dirò che tutto il cerchio di questa palla, per qualunque verso e' si sia, è diviso in CCCLX parti uguali dagli astrologi e da' cosmografi parimente, chiamate gradi. E che nella maggior grossezza di questa palla, ugualmente lontan per tutto, dagli estremi due punti chiamati poli, si gira il cerchio equinoziale, cavalcato o segato a sghembo dallo zodiaco, o volete dir viaggio del sole; il quale non si allontana o disvia giammai da esso equinoziale più che gradi ventitrè e mezzo verso l'ostro, e gradi ventitrè e mezzo verso la tramontana. </p>
	<p>Il che stando fermo, dico essere impossibile che gli estremi di questa palla non si possino abitare pel buio o pel freddo, e lo dimostro così. Certo è che i raggi del sole si distendono per ogni banda, illuminando lontano da quello, per gradi novanta almeno, secondo la comune opinione di chi tiene che essi arrivino solamente dall'orizzonte al meridiano; ma novantaquattro e mezzo o più, secondo la XXII della prima parte della Prospettiva comune, presupponendo, come nel libro degli Atomi il Fossombrones, e come questo autore nel Convivio, che il diametro del sole sia cinque volte e mezzo quanto il diametro della terra, e che l'ombra di essa terra si conduca nel cielo di Venere, come dice Dante medesimo nel Canto nono del Paradiso. Dalle quali cose seguita chiaramente che non CLXXX gradi soli, cioè la metà della palla, ma più che CLXXXIX continuamente ne siano veduti e percossi da' raggi del sole. E perchè la natura della luce è di sempre illuminare non solamente il luogo dove ella batte, ma la vicinanza di quello ancora, noi abbiamo giorno da negoziare, non solamente quel tanto che sta il sole sopra il nostro emisfero, ma è più d'un'ora la sera, poichè egli è tramontato, e similmente più d'un'ora la mattina prima che e' salga in su l'orizzonte. La qual cosa dicono gli astrologi esser causata dalla vicinità de' raggi che fanno chiarore per XVIII gradi più avanti che dove e' battono. Ed è questo quell'albore che la mattina è chiamato l'alba, e la sera non ha nome particolare, se già noi (come i Latini) non volessimo dirlo crepuscolo: l'alba va dunque sempre XVIII gradi innanzi a' raggi del sole, il che vi piacerà di tenere a mente, perciocchè, oltre la prova che si cerca ora, vi tornerà a proposito forse ancora oggi a qualche altra cosa non manco nuova che si sia questa. </p>
	<p>Oltre a questo, tenete a mente che, stando il sole ne' due segni equinoziali, che sono il Montone e la Libra, i suoi raggi si distendono sino al polo, perchè l'orizzonte di chi abita sotto il polo è il medesimo che l'equinoziale, e l'equinoziale, come sopra vi abbiamo detto, non è mai più vicino o lontano al polo che gradi novanta. Laonde in tutto il tempo predetto egli è certamente impossibile che ei non vi sia lume o che il freddo vi sia intollerabile, non essendo egli però intollerabile nè in Norvegia, nè in Isvezia, dalle quali (come nella Scondia del Zieglero si conosce), il novembre e il dicembre di ciascun anno si trova lontano il sole novantuno e novantadue gradi. E pur sono queste due province non solamente abitate, ma frequentate, quanto sanno i vostri mercatanti, non che quelli della Germania che continuamente vi fanno faccende. </p>
	<p>Molto più ancora è impossibile che ciò avvenga in tutto quel resto del tempo che il sole sta ne' segni settentrionali, perchè quanto più si avvicina egli al polo, più vi illumina e più vi scalda. </p>
	<p>Restaci dunque solamente da dubitare di quel tempo che il sole sta ne' segni meridionali, tempo (secondo gli antichi) di notte scurissima e continuata in tutte le parti vicine al polo. Il che sebbene è falsissimo per la testimonianza degli uomini di que' dintorni che nella morte di Adriano VI si trovarono in Roma, e per quella del Zieglero sopra detto, che nella Scondia sua, largamente e con gran dottrina, di ciò disputa, si ripròva pure ancor falso per questa via. Se l'orizzonte del polo non è altro che l'equinoziale, e il sole non si allontana mai da esso equinoziale più che gradi ventitrè e mezzo, seguita necessariamente che e' non possa mai andar sotto l'orizzonte del polo più che gradi ventitrè e mezzo. Ma se, stando egli sotto il nostro orizzonte XVIII gradi, e' ci fa il chiarore della sera e della mattina che di sopra vi ho dichiarato, debbe pur ragionevolmente fare il medesimo effetto agli uomini di sotto il polo che a noi altri fa del continuo; atteso massimamente, che i gradi quattro e mezzo illuminati dal sole oltre la quarta della palla che io vi dissi poco fa aggiunti a' XVIII dell'alba, fanno il compimento quasi che intero di tutta la declinazione del sole. Per la qual cosa, manifestamente si vede, che se coloro non possono aver sempre lume, e' lo hanno almeno sino a che il sole arriva a' gradi XXII e mezzo del suo sviamento dall'equinoziale, al qual luogo (secondo che si può vedere per le tavole, e per la sfera materiale) perviene egli ora circa il XXI di novembre, nel decimo grado del Sagittario, ed al ritorno per l'altra banda, nel XX grado del Capricorno, circa il giorno 30 di dicembre. Nello spazio dunque predetto, che è meno di cinquanta giorni, se le regioni di sotto il polo non veggono i raggi del sole, elle hanno pure tanto lume dalla vicinanza di quelli, quanto noi la mattina e la sera, quando il sole sta sotto terra, per li XVIII gradi che già vi ho detti. Il quale, o lume o chiarore che vogliamo dirlo, non è sì piccolo che e' non serva comodamente a fare le faccende quanto è bisogno per mantenersi. Siccome la Lapponia ancora, regione lontana dall'equinoziale per gradi LXXII verso la tramontana secondo la descrizione del Landavo, e che medesimamente manca del sole per qualche tempo, ha nientedimeno i crepuscoli tanto chiari che servono a' bisogni dei paesani, i quali con somma solennità celebrano poi quel giorno che rende il sole al paese loro. </p>
	<p>Restaci dunque, come io diceva, meno di cinquanta giorni, ne' quali nè sole, nè raggi di sole fanno a quel luogo lume o barlume; ma non per questo vi è però la notte oscura cotanto, o tanto profonda che e' non si possa far cosa alcuna. Perchè la luna di 15 in 15 giorni vi sta pure scoperta come a noi, e supplisce quanto ella puote a' bisogni degli abitanti. I quali (acciò ch'io non lasci indietro quest'altra parte) contra i freddi si aiutano fuori con le pelli, e in casa, o piuttosto nelle caverne, con le stufe e con fuochi, talmente che a loro non par forse punto più strano il lor verno che il nostro a noi, essendo massime naturalmente assuefatti agli incomodi del paese; il quale non può esser freddo oltre a modo, perchè, avendo egli sei mesi di giorno continuato, ne' quali non perde giammai il sole di veduta, forza è che e' ritenga tanto di quel calore contra il verno quanto più caldo sentiamo noi il luglio che l'aprile, l'agosto che il marzo ed il settembre che il febbraio, nei quali mesi ci è pure lontano il sole, tanto nell'uno quanto nell'altro. E nientedimanco e' non ci riscalda ugualmente rispetto alla qualità della stagione precedente. Avvegnachè a provare che il freddo non vi sia però eccessivo, basta solamente dire che e' vi si abita, e che ne' maggiori stridori del verno vi si va alla caccia de' zibellini, degli ermellini e degli altri animaletti tanto pregiati ne' paesi nostri per la vaghezza di quelle pelli, che tanto sono più folte di pelo, quanto più son prese quelle fierucole nel cuore del freddo. Provato questo del polo artico, non accade altrimenti provare dell'antartico, sì perchè la ragione dell'uno conchiude per amendue nei tempi e ne' segni oppositi, e sì ancora perchè, non avendo sin qui trovato i moderni in quel luogo altro che acqua, non bisogna disputare dell'abitazione, dove non è suolo in su che fermarla. </p>
	<p>Abitasi adunque la terra per tutto, e per tutto fa lume il sole. Il che ben dovette conoscere il Poeta nostro, avvegnachè per non contrapporsi all'opinione comune dell'età sua, non avendo come noi altri la esperienza in favore, non ardì forse manifestarlo con altro modo che col fingere in quell'altro emisfero il suo Purgatorio. Nel quale allegoricamente insegna egli mondarsi da' vizi alle anime de' viventi e non a quelle de' morti; del Purgatorio delle quali tanto è ancora il disparere tra' sacri Dottori, che mal si puote sin qui assegnargli un luogo certo e determinato. Conciossiachè Ugo da san Vittore lo ponga tra' vivi, e negli stessi luoghi dove l'anime avranno peccato, al che pare quasi che si riscontri in un certo modo quanto riferisce Gregorio dell'anima di quel Pascasio, che da Germano, vescovo di Capua, fu trovata al servizio d'un bagno in purgamento delle sue colpe. E S. Tommaso nella XXI del quarto, ci assegna due Purgatori, l'uno comune, e questo sotto terra, congiunto con l'inferno; l'altro particolare sopra la terra, e a beneplacito di esso Dio. La infinita bontà del quale, o per ammaestramento de' vivi o per benefizio de' morti, che ne sono dipoi sovvenuti alle volte da' loro propinqui, punisce alcuni dove più le piace nel mondo. Ireneo, Lattanzio, Ambrosio e Agostino accennano i ricettacoli, o volete dire serbatoi di Esdra: ma non dicono però dove e' siano. Agrippa l'universalissimo, narra dello spaventoso monte di Norvegia, lungi dal quale, per lo spazio d'un miglio, si sentono le strida e le urla orribilissime; si veggono le forme paurosissime, e si toccano le due fontane insopportabilissime, per il caldo l'una, e l'altra pel freddo che continuamente da quella montagna, l'una a l'altra vicina, versano e scorrono. Nè voglio a questo proposito ragionarvi del doloroso monte di Scozia, della spelonca di Patrizio, delle navigazioni di Brandano e delle maraviglie di Sasso Gramatico; il quale descrive nella sua Danica il palazzo orribile di Geruto e la carcere spaventosa di Ugartiloco, luoghi tutti di questo mondo; ma deputati od a carcere, od a tormento e delle anime e degli spiriti. Oltra tutte le cose dette, alcuni grandi dell'età nostra mostrano che il Purgatorio è sotto la terra; per l'autorità dell'Apocalisse, dove Giovanni dice nel V capo che udì tutte le creature che sono nel cielo e in su la terra e sotto la terra, laudare e benedire Dio; argomentando per questo luogo che i beati del cielo, i giusti della terra e l'anime del purgatorio solamente lodino Iddio; essendo assai più che certo che i dannati dell'inferno non lo benedicono, nè lo lodano giammai. Ma perchè tutto questo si appartiene alla dichiarazione della Santa Chiesa, ed ai suoi teologi maestri nostri, non voglio io in ciò intromettermi. E però solamente dico, che fra tante e sì varie opinioni il dottissimo Poeta nostro, senza manifestamente contraddirne alcuna, pose il suo Purgatorio in quell'altro emisfero, non sapendo forse acconciarsi nell'animo che il sole e tutte l'altre bellezze del cielo, con un ordine tanto stabile, vi si aggirassero sempre in vano. E lo formò in questa maniera. </p>
	<p>Nel più alto punto di questa palla, dove e' pose il monte Sion, tenne fermo un piè delle seste, e allargando l'altro per novanta gradi, girò un cerchio che gli divise tutta la palla in due emisferi, cioè mezze palle, e gli servì parte per orizzonte tra l'una e l'altra, chiamando nostro emisfero la mezza palla di Sion, e l'altra mezza opposta a questa, emisfero del Purgatorio. Imperocchè e' si aveva immaginato che questi due monti fossero talmente opposti l'uno all'altro, che Lucifero nel mezzo di amendue, collocato ritto nel centro dell'universo, ne avesse a piombo l'uno sopra il capo, e questo fosse il monte Sion, e l'altro che è quello del Purgatorio, sopra le piante de' piedi. Il che manifesta egli stesso nel IV canto del Purgatorio, ma per altra via dicendo:</p>

<lg rend="italic">
	<l>Come ciò sia, se 'l vuoi poter pensare, </l>
<l>Dentro raccolto, immagina Siòn</l>
<l>Con questo monte, in su la terra stare</l>
</lg>
<lg rend="italic">
	<l>Sì ch'amendue hanno un solo orizzòn, </l>
<l>E diversi emisperi.... </l>
</lg>
<p>Immaginossi ancora che dal centro alla superficie della terra fosse una grossezza di miglia tremiladugentocinquanta, secondo la regola che nel Convivio ci ha dichiarata. E in questa formò egli un quasi cartoccio che con la punta toccasse il centro, e con la bocca pari si aggirasse dintorno al monte Sion; non alle radici però di quello, ma tanto lontano per tutto ugualmente quanto è la metà del predetto semidiametro della terra; o volete dire quanto è da Sion insino a Firenze, che è quel medesimo. La lunghezza poi di questo cartoccio, diviso appresso in tante distanze quante vedrete, non molto dopo, e nel centro pose Lucifero lungo tremila braccia, e sotterrato mezzo nel ghiaccio, ancora che tutto vi venga dentro, come largamente crediamo noi d'aver dimostrato in una nostra operetta, la quale con la grazia di Dio fra breve tempo si vedrà fuori. E tutto questo viaggio dice il Poeta di averlo fatto dalla sera del venerdì Santo, che fu quell'anno il dì ottavo d'aprile del MCCC, sino al sabato sera seguente allo apparir della notte, la quale al trapassare del centro non gli fu più notte, ma giorno, avvegnachè laggiù dove egli era non si vedesse. E che alla mezza terza (come avete nell'ultimo dell'Inferno) si trovò uscito, non della terra, ma della Giudecca. Donde risalendo poi contra il Purgatorio per altrettanto vôto, quanto era stato quello della scesa, consumò tutto il giorno seguente, e tanto ancora di quell'altra notte, che poco avanti lo spuntare dell'aurora si trovò finalmente uscito in sull'isola del Purgatorio, come ci dimostra egli stesso dicendo che nell'ora del suo uscire</p>

<lg rend="italic">

	<l>Lo bel pianeta ch'ad amar conforta, </l>
<l>Faceva tutto rider l'Oriente, </l>
<l>Velando i pesci ch'erano in sua scorta. </l>
</lg>

<p>E che poi dopo il lungo ragionamento di Virgilio e di Catone, </p>

<lg rend="italic">

	<l>L'alba vinceva l'ora mattutina, </l>
<l>Che fuggia 'nnanzi, sì che di lontano</l>
<l>Conobbi il tremolar della marina. </l>
</lg>

<p>Il mezzo di quest'isola, secondo che ei la figura, è lontano dall'equinoziale gradi XX XII verso il polo antartico, ed è da lungi dalle Isole Fortunate, da' nostri oggi dette Canarie, gradi CXIV, non contando per l'ordine delle longitudini, ma per il contrario. E sorge in una montagna di grandezza molto eccessiva, la quantità della quale accenna egli stesso nell'ultimo dell'Inferno, dove parlandosi di Lucifero che in quell'emisfero tiene le piante de' piedi su contra il cielo, Virgilio dice così: </p>

<lg rend="italic">

	<l>Da questa parte cadde giù dal cielo; </l>
<l>E la terra, che pria di qua si sporse, </l>
<l>Per paura di lui fe' del mar velo; </l>
</lg>
<lg rend="italic">

	<l>E venne a l'emisperio nostro, e forse, </l>
<l>Per fuggir lui, lasciò quel luogo vôto</l>
<l>Quella ch'appar di qua, e su ricorse. </l>
</lg>

<p>Perchè se quella che lasciò vôto tutto lo spazio che è da Lucifero sino alla faccia di quell'emisfero, si ritirò tutta da quella banda su contra il cielo, forza è che tanto sia la montagna quanto il vôto donde ella uscì. E se quello è un'altezza di miglia tremiladugentocinquanta, tanto sia l'altezza del monte. Il quale che straordinarissimamente sia alto, lo accenna il Poeta stesso in diversi luoghi, come nel XXVI dell'Inferno, dove Ulisse, parlando di questo Monte, dice: </p>

<lg rend="italic">

	<l>Quando n'apparve una montagna, bruna</l>
<l>Per la distanzia, e parvemi alta tanto, </l>
<l>Quanto veduta non n'aveva alcuna. </l>
</lg>


<p>E nel IV canto del Purgatorio, Dante stesso: </p>

<lg rend="italic">

	<l>Lo sommo er'alto che vincea la vista, </l>
<l>E la costa superba più assai, </l>
<l>Che da mezzo quadrante a centro lista. </l>
</lg>

<p>E poco di sotto, pure in persona sua: </p>

<lg rend="italic">

	<l>Ma, s'a te piace, volentier saprei</l>
<l>Quanto avemo ad andar, chè 'l poggio sale</l>
<l>Più che salir non posson gli occhi miei. </l>
</lg>

<p>E nel XXVIII della medesima Cantica, rendendo ragione di cotanta altezza, in persona di Matelda, dice: </p>

<lg rend="italic">

	<l>Perchè il turbar che sotto da sè fanno</l>
<l>L'esalazion dell'acqua e della terra, </l>
<l>Che quanto posson dietro al calor vanno, </l>
</lg>
<lg rend="italic">

	<l>All'uomo non facesse alcuna guerra, </l>
<l>Questo monte salio ver lo ciel tanto, </l>
<l>E libero è da indi ove si serra. </l>
</lg>
<lg rend="italic">

	<l>Or, perchè in circuito tutto quanto</l>
<l>L'aer si volge con la prima volta, </l>
<l>Se non gli è rotto il cerchio d'alcun canto; </l>
</lg>
<lg rend="italic">

	<l>In questa altezza che tutta è disciolta</l>
<l>Nell'aer vivo, tal moto percuote, </l>
<l>E fa sonar la selva, perch'è folta. </l>
 </lg>

<p>Da questi luoghi, e da infiniti degli altri che adesso non mi sovvengono, si comprende assai chiaramente la smisuratissima altezza di questo monte che si avvicina alla sfera del fuoco; e a volere che egli sia monte e non colonna, o pilastro, ha bisogno d'intorno d'un largo piede, e non punto forse minore di quello che di sopra fu accennato. </p>
	<p>Restaci poi che la quantità del monte è provata, che per il Testo dell'Autore si dimostri ancora che egli sia appunto dove io ho detto. Ma questo più agevolmente ancora si dimostra che non gli si è dimostrata l'altezza. Conciossiachè, oltra il luogo citato da me disopra, dove egli stesso dice che il monte Sion e questo del Purgatorio hanno il medesimo orizzonte, e diversi emisferi, e' si conchiude pure il medesimo dagli effetti, o accidenti che e' descrive, perchè, se altrove fosse quel monte, e' non potrebbono star giammai nella maniera posta da lui. E però avvertite che nel II del Purgatorio, descrivendo il principio del giorno in su quell'isola, egli stesso dice così: </p>

<lg rend="italic">

	<l>Già era 'l sole all'orizzonte giunto, </l>
<l>Lo cui meridian cerchio coverchia</l>
<l>Ierusalem col suo più alto punto: </l>
</lg>
<lg rend="italic">

	<l>E la notte ch'opposita a lui cerchia, </l>
<l>Uscìa di Gange fuor, con le bilance, </l>
<l>Che le caggion di man quando soverchia. </l>
</lg>


<p>Ma perchè meglio intenda ciascuno, perdonatemi voi dotti, se con parole brevissime io descriverò il meridiano e l'orizzonte a chi non sa che cosa e' si siano; perchè io non lo fo per legger la sfera, ma perchè alla cognizione di questo e degli altri luoghi che seguiranno, è sommamente necessario avere questi termini. Il meridiano è adunque un cerchio che, passando per amendue i poli del mondo e per il punto che ci piomba in capo, fende (se è lecito dir così) tutta la palla dall'ostro alla tramontana, ed è lontano parimente da ponente che da levante per una quarta di tutto il cerchio, o vogliam dire per novanta gradi, che è quel medesimo. Per la qual cosa, subitamente che il sole si conduce a piombo in su detto cerchio, è appunto il mezzo del giorno in tutto l'emisfero di quel meridiano. L'orizzonte è un altro cerchio che, segando per il traverso tutta la palla, si incrocicchia col meridiano a canti di squadra, per quanto comporta la ragione della palla, e dividela in due parti uguali, comunemente dette emisferi, cioè mezze palle. Nè altro vale od importa il nome orizzonte che terminatore o finitore, perchè in lui si finisce e termina la veduta di chi si trova nel colmo della sua mezza palla. Ma avvertite circa di questo che tanti sono gli orizzonti quanti i punti dove l'uomo si ferma, e tanti sempre i meridiani, quanti i luoghi che l'uomo tramuta, verso levante, o verso ponente. Sono adunque l'orizzonte e il meridiano due cerchi mobili che abbracciano tutta la palla, e incrocicchiandosi l'uno con l'altro ad angoli retti sferali, la dividono tutta ugualmente in quattro parti, di maniera che ogni orizzonte ha il suo meridiano, ed ogni meridiano il suo orizzonte. Laonde non a caso disse il Poeta che il sole era giunto a quell'orizzonte, il meridiano del quale soverchia Ierusalem con la maggiore altezza sua, perchè e' volle con questo farne conoscere che e' parlava dell'orizzonte comune a Sion e al Purgatorio. E acciocchè e' si comprendesse dove ciò fosse, soggiunse subito che a questo emisfero si faceva notte, il che seguita manifestamente da quello che e' dice: </p>

<lg rend="italic">

	<l>E la notte, ch'opposita a lui cerchia, </l>
<l>Uscìa di Gange fuor con le bilance, </l>
<l>Che le caggion di man quando soverchia. </l>
</lg>


<p>La notte, non pigliandola ora metafisicamente per la corruzione e privazione delle forme luminose, ma come ella ordinariamente s'intende, non è altro (come io credo che voi sappiate) che l'ombra stessa della terra, la quale per non essere di natura trasparente, con la solida sua grossezza ci nasconde la luce del sole, il quale continuamente girandosele d'intorno, e non potendo alluminarla tutta ad un tratto, fa in un medesimo tempo il giorno e la notte, secondo la diversità di essi emisferi. E per questo disse il Poeta che <hi rend="italic"> la notte,</hi> la quale <hi rend="italic"> cerchia,</hi> volge e si aggira intorno alla palla <hi rend="italic"> opposita </hi> contraria, e a dirimpetto <hi rend="italic"> a lui, </hi> ad esso sole, <hi rend="italic"> uscìa,</hi> veniva e scoprivasi, <hi rend="italic"> fuor di Gange.</hi> Questo è uno dei grandissimi fiumi dell'India, e corre contra il nostro Levante, per il che favoleggiando i poeti, dicono quando il sole apparisce al nostro emisfero che egli esce fuori del fiume Gange. La qual cosa imitando il nostro Autore, dice che la notte usciva fuori di Gange perchè qua si faceva buio; e colà cominciava il giorno. Il che non si riscontrerebbe se dal meridiano del Purgatorio alla foce del Gange non fossero più di novanta gradi, o che la quarta parte del cerchio, essendo il cuore della notte in su l'orizzonte occidentale del Purgatorio, che è il levante di Ierusalem, come il Gange è l'oriente di questa città. Ma perchè e' dice che ciò faceva la notte con le bilance, cioè nel segno della Libra, avvertite che egli ha detto nell'Inferno che la notte nella quale e' si trovò nella selva, la luna era tonda, cioè quintadecima e tutta piena; il che, secondo lui, fu quell'anno il giorno VII di aprile, essendo ella per le tavole nel grado XXII della Libra, e il sole nel XXII dell'Ariete; laonde camminando il sole ordinariamente ogni giorno un grado, ed essendo questo giorno che e' dice, il quarto dalla quintadecima, seguita che il sole si trovasse circa il XXVI grado dell'Ariete. Nell'opposito del quale, cioè nel XXVI della Libra, veniva ad essere il colmo della notte. Per il che scientificamente disse il Poeta che la notte usciva fuori con le bilance, le quali, <hi rend="italic"> le caggion di mano,</hi> fuggono ed escono del potere e del dominio di essa notte. <hi rend="italic"> Quando soverchia,</hi> allorchè ella cresce e che ella supera il giorno, occupando più spazio di tempo, il che avviene subito che il sole entra corporalmente nel segno della Libra, e lo fa cadere di mano alla notte, perchè essendovi dentro egli stesso, non vi può la notte aver parte, nè luogo alcuno. </p>
	<p>A questo proposito medesimo, abbiamo ancora nel XV Canto del Purgatorio un altro luogo dimostrante pur questo sito, che dice così: </p>

<lg rend="italic">

	<l>Quanto, tra l'ultimar dell'ora terza</l>
<l>E 'l priricipio del dì, par de la spera</l>
<l>Che sempre a guisa di fanciullo scherza, </l>
</lg>
<lg rend="italic">

	<l>Tanto pareva già, in vèr la sera, </l>
<l>Essere al Sol del suo corso rimaso: </l>
<l>Vespero là, e qui mezza notte era. </l>
</lg>


<p>La sostanza di questi versi, arrecata in poche parole, è, che e' mancavano ancora tre ore a finire il giorno, all'emisfero del Purgatorio, dove appunto era vespero, e qui a Firenze, dove e' finge di avere scritta la sua Commedia, era appunto la mezzanotte. La qualcosa, in che modo ella sia possibile, si conosce in questa maniera. Tre ore sono gradi XLV di equinoziale, del quale (come voi vi sapete) ascendono sempre gradi XV in qualunque ora dell'oriuolo. Per la qual cosa poniamo il luogo del sole alto ancora dall'occidente del Purgatorio gradi XLV, cioè nel mezzo tra quel meridiano e il suo ponente; e avremo il sito che e' dice, e così vedremo apertissimamente come là era vespero, secondo quella divisione del giorno che descrive il Poeta stesso nell'ultimo trattato del suo Convivio. E quanto all'essere qui a Firenze la mezzanotte, ricordatevi che ella è sempre all'opposito del centro del sole: il quale se allora si trovava nel grado XXVI dell'Ariete, seguita che la mezzanotte fosse ella ancora nel XXVI della Libra. Il qual grado (se noi teniamo fermo il sole dove pur adesso lo collocammo) cade appunto in su il meridiano di Firenze, come agevolmente si può vedere, medianti quegli instrumenti che ad una sì fatta dimostrazione ordinariamente sono necessari. È adunque la montagna del Purgatorio dove io ho detto; poichè il vespero di quel luogo riscontra precisamente con la mezzanotte di questa città. Il che è uno di quegli effetti detti di sopra che dimostrano questo sito. </p>
	<p>Il terzo ed ultimo luogo che a questo proposito voglio addurvi oggi, è il principio del nono canto del Purgatorio che dice così: </p>

<lg rend="italic">

	<l>La Concubina di Titone antico</l>
<l>Già s'imbiancava 'l balzo d'oriente</l>
<l>Fuor de le braccia del suo dolce amico: </l>
</lg>
<lg rend="italic">

	<l>Di gemme la sua fronte era lucente, </l>
<l>Poste 'n figura del freddo animale, </l>
<l>Che con la coda percuote la gente: </l>
</lg>
<lg rend="italic">

	<l>E la notte, de' passi con che sale, </l>
<l>Fatti avea duo nel luogo ove eravamo: </l>
<l>E 'l terzo già chinava 'n giuso l'ale; </l>
</lg>
<lg rend="italic">

	<l>Quand'io che meco avea di quel d'Adamo, </l>
</lg>


<p>e quello che seguita. </p>
	<p>Descrive poeticamente l'alba che si avvicinava non al luogo dove egli era, ma al balzo del Purgatorio, lontana da lui per più d'una quarta di tutto il cerchio, essendo egli allora poco di là dal meridiano di quella montagna dalla banda del suo ponente; e apparendo l'albore che dice, poco sotto il levante del Purgatorio, come largamente vedrete un giorno ne' nostri scritti sopra tutta questa Commedia, se avranno grazia d'uscire in luce. E descrivela per maggior certezza di noi, da una misura molto ferma e molto manifesta, cioè dalle ore dell'oriuolo che sono l'ore naturali, le quali chiama egli passi della notte, perchè ella (siccome il giorno) continuamente va con quelle, e con esse cammina e corre alla fine sua. E dice che di queste erano già passate le due prime interamente, e i due terzi ancora della terza, poichè il terzo passo chinava già le ale all'ingiuso, avvicinandosi al fine suo; siccome avvicinando il passo alla terra, distendiamo la gamba in giù, dove prima volendo muoverla, avevamo sospesa e tirata quella su verso noi. Ora perchè ciascuno de' passi predetti contiene gradi XV di equinoziale, che tanti (come io vi diceva ) ne ascendono sempre in qualsivoglia ora naturale: pigliando per ore due e due terzi gradi quaranta di equinoziale, che tanto ne tocca loro, e aggiugnendoli al luogo del sole, cioè ponendo quello sotto l'occidente del Purgatorio, gradi quaranta, troveremo il centro del sole in su quel meridiano (per chiamarlo così al presente) che passa per il grado centosedicesimo delle longitudini, distante cioè dal meridiano di Firenze per gradi ottantadue solamente, e vedremo fuor d'ogni dubbio che al levante del Purgatorio ascendono da' XV a' XX gradi del Sagittario, ne' quali era già l'alba sì luminosa che ben poteva ella imbiancare <hi rend="italic"> il balzo,</hi> la salita e la grotta dell'oriente del Purgatorio, cioè quel tanto spazio che sotto il levante del Purgatorio corrispondeva all'ascensione di essa aurora. La fronte della quale, cioè la parte non luminosa, essendo gli occhi sotto la fronte e non nella fronte era lucente; non per il sole che non distende i suoi raggi tanto lontani, ma per le stelle dello Scorpione, il quale, dall'altezza della montagna, si poteva tutto veder salito in quel emisfero. Ma questa cosa, non voglio io dichiararvi altrimenti per questa volta, perchè a chi ha in pratica bene la palla basta pur troppo quanto io n'ho detto, e a chi non sa che si sia longitudine che latitudine, e che tante altre cose a ciò necessarie, non si potrebbe mai farla intendere se e' non si discendesse primieramente a mostrargli cerchio per cerchio minutamente, il che oggi non è possibile. </p>
	<p>Parmi sin qui assai chiaramente avere dimostrato, col testo dell'autore, il luogo del Purgatorio e l'altezza della montagna: resta solo a dirvi al presente, in che modo ella sia divisa, e questo con brevità si mostra così. Se tanto è questo monte, quanto il vano dell'Inferno, e l'Inferno è diviso in nove distanze, l'una degli sciagurati fuori di Acheronte, ed otto da Acheronte al centro, in tante ancora assai ragionevolmente debbe distinguersi questa montagna, atteso massimamente che per il luogo degli sciagurati, non accettati dentro all'Inferno, qui è il luogo dei negligenti alla penitenza, non ricevuti nel Purgatorio, benchè distinti per varie specie, dove in que' primi fu una sola: e per gli otto spazi dentro ad Acheronte, qui sono dentro al chiuso del Purgatorio le sette diverse cornici de' VII peccati mortali, e per l'ottavo, in cima del monte, il Paradiso stesso terrestre, tanto ampiamente posto e descritto da questo nostro più che poeta. Le quali cose, poichè sebbene si dicono insieme, e convengono l'una con l'altra, credo io certamente che così si debba dividere tutta quella montagna. Ma non son già risoluto ancora delle distanze da luogo a luogo, per non averne sin qui ritrovato indizio alcuno manifesto in tutta quest'opera, e per non potermi valere a tale divisione delle misure di esso Inferno, le quali da molti inconvenienti mi sono impedite e tolte del tutto. Laonde per non dirvi quello ch'io non so, non mi voglio per ora altrimenti ristringere a' particolari, sperando nientedimeno, con l'aiuto di voi altri spiriti nobilissimi ed elevatissimi, dovermene talmente risolvere alla giornata, che agevolmente si potrà porre esso monte, o di rilievo o di pittura, con tutte le sue particolarissime divisioni. E forse ne scriverò io appartatamente, come ho fatto già dell'Inferno. Ma intanto, per non rincrescere a voi e a me, terminerò questo mio lungo ragionamento, ringraziandovi primieramente della benigna udienza prestatami, e secondariamente esortandovi e sollecitandovi a frequentare e esercitare la virtuosa accademia vostra. Dalla quale (se per avventura non me ne inganna l'amore) potrete voi sicuramente promettervi e aspettare grandissimi lumi e chiarissimi splendori, della ricchissima e ornatissima lingua vostra; la quale secondo che il nostro Dante, anzi pure l'onore e il pregio di questa patria predice nel suo Convivio, sarà luce nuova, sole nuovo, il quale sorgerà dove l'altro tramonterà, e darà luce a coloro che sono in tenebre e in oscurità per l'usato sole che a loro non luce. </p>
</div2>
</div1>
<div1 n="Paradiso, XXVI">
<head><hi rend="sc">DELLA CARITÀ</hi></head>

<div2 n="Dedica">
<p><hi rend="italic">P. F. GIAMBULLARI AL SUO MOLTO ONORAN. BERNARDO SEGNI SALUTE.</hi></p>

	<p>Avendo io novellamente richiamato a me dalla stampa l'esposizione di que' pochi versi di Dante, che pubblicamente già dichiarai nell'onorata Accademia nostra, essendo console voi, virtuosissimo Bernardo mio, ed in oltre ridottola (s'io non m'inganno) ad un essere forse migliore, oggi deliberatamente la mando a imprimere; non perchè io l'abbia mai giudicata degna di più luce che ella si abbia avuta sino a quest'ora, ma solo perchè, indiritta e dedicata a voi, così come ella dimostrerà di esser nata primieramente a servizio vostro, ella faccia ancora a coloro che verranno testimonianza e fede certissima della scambievole benevolenza che già gran tempo dura tra noi. Vivete felicemente. </p>
</div2>
<div2 n="Lezione seconda">
<head><hi rend="sc">LEZIONE SECONDA</hi></head>
<head><hi rend="sc">NEL CONSOLATO DI BERNARDO SEGNI. </hi></head>

	<p>Mercurio, il famosissimo trimegisto, magnifico signor Consolo, virtuosi Accademici, e voi altri Uditori benigni, ragionando col suo figliuolo nel Pimandro, della nobiltà ed eccellenza dell'uomo, disse che egli era un animale veramente divino e da agguagliarlo non a' bruti della terra, ma agli Dei celesti; i quali o sopravanza egli di qualche cosa, od almeno senza dubbio pur gli pareggia. Conciossiachè volendo alcuno di quegli scendere in terra gli bisogna lasciare il cielo, dove l'uomo senza muoversi di qua giuso non solamente sale nel cielo, ma quello ad ogni suo beneplacito discorre tutto e tutto misura. Per il che (conchiude egli poi) animosamente si debbe dire, l'uomo terreno essere un Dio mortale, e il Dio celeste un uomo immortale. Lode veramente grandissima e piena di tanta eccellenza, che se tra noi cristiani non avesse ella testimonianza dalle lettere sacre, potrebbe forse parere incredibile a chi la sentisse. Ma il reale profeta Davidde nel salmo VIII agevolmente ce la assicura, quand'egli dell'uomo dice a Dio: </p>

<lg rend="italic">
	<l><foreign lang="lat"> Gloria et honore coronasti eum: et constituisti </foreign>
</l>
<l><foreign lang="lat"> eum super opera manuum tuarum:</foreign>
</l>
</lg>
<lg rend="italic">
	<l><foreign lang="lat"> Omnia subiecisti sub pedibus eius;</foreign>
</l>
</lg>

<p>e quello che segue. Dove apertamente dicendo egli che Dio ha posto l'uomo sopra l'opere delle mani sue, e sottoposto a quello ogni cosa, si conosce assai chiaramente che tra tutte le cose create non è la maggiore, nè la più nobile, o la più degna, che l'uomo stesso, e meritamente; non tanto per esser egli cosa maravigliosa, come udirete poi di sotto, quanto per essere la propria forma che piacque eternamente all'eterno Padre, per unica veste dell'unigenito suo Figliuolo, Salvatore e Redentor nostro. La qualcosa ben mi pare che profondamente considerasse l'eccellentissimo nostro Dante nel XXVI del Paradiso, dove ragionando egli con l'Evangelista Giovanni delle cagioni che lo avevano tirato ad amare Dio, per una delle più gagliarde assegna la cognizione dell'essere umano. Volendo apertamente inferire che il vedersi dotato da Dio di tanta eccellenza e di tanta nobiltà, quanta nell'uomo si riconosce, lo costringeva ad amarlo con tutte le forze e con ogni virtù dell'anima sua, concerto certo bellissimo e veramente degno di Dante. Sopra il quale discorrendo alquanto meco medesimo, e avendo giusto rispetto all'età e alla profession mia, poichè, per le buone leggi della nostra Accademia, la quale, mercè del principe nostro giustissimo e clementissimo, continuamente va crescendo ed aumentandosi; poichè, dico, io doveva legger qual cosa pubblicamente, ho piuttosto voluto, come cristiano e religioso, ragionarmi con voi della immensa bontà di Dio e di quello che tenuti e obbligati gli siamo, che dietro agli studi secolari distendendomi, col vano diletto delle orecchie, trastullarvi solamente od intrattenervi. Ho adunque tolto il sopraddetto luogo di Dante che dice così: </p>

<lg rend="italic">

	<l>Non fu latente la santa intenzione</l>
<l>Dell'aguglia di Cristo, anzi mi accorsi</l>
<l>Ove menar volea mia professione; </l>
</lg>
<lg rend="italic">

	<l>Però ricominciai: Tutti que' morsi</l>
<l>Che posson far lo cuor volgere a Dio, </l>
<l>A la mia caritate son concorsi; </l>
</lg>
<lg rend="italic">

	<l>Che l'essere del mondo e l'esser mio, </l>
<l>La morte che el sostenne perch'io viva, </l>
<l>E quel che spera ogni fedel com'io, </l>
</lg>
<lg rend="italic">

	<l>Con la predetta conoscenza viva, </l>
<l>Tratto m'hanno del mar dello amor torto, </l>
<l>E del diritto m'han posto alla riva. </l>
</lg>
<lg rend="italic">

	<l>Le frondi, onde s'infronda tutto l'orto</l>
<l>Dell'Ortolano eterno, am'io cotanto, </l>
<l>Quanto da lui a lor di bene è porto. </l>
</lg>


<p>Ma perchè voi sappiate primieramente come o perchè dica il Poeta queste parole, avvertite che secondo la sua finzione, egli era allora nel cielo stellato, dove, esaminato già da S. Piero della fede, e da S. Iacopo della speranza, era finalmente ricerco e dimandato da Giovanni Evangelista della carità. E avendoli risposto che ogni suo amore si appuntava in Dio, e Giovanni ancora ricercandolo della cagione di questo suo amore, egli secondariamente rispose che ciò faceva persuaso da quella ragione filosofica che dice così: </p>

<lg rend="italic">

	<l>Che 'l bene, in quanto ben, come s'intende, </l>
<l>Così accende amore, e tanto maggio, </l>
<l>Quanto più di bontate in sè comprende. </l>
</lg>


<p>Dal che seguita necessariamente che chiunque conosce l'infinita bontà di Dio, di sì gran lunga avanzare tutti i beni che ogni bene fuori di quella, per grandissimo che egli si sia, non è se non un raggio ben piccolo del lume di quella, seguita, dico, che egli ami Dio con tutte le forze del valor suo. E soggiunseli appressochè la notizia e il conoscimento di questo vero, gli era persuasa da molti luoghi della santa Scrittura che si possono poco di sopra vedere nel testo. Ma non bastando all'Apostolo questa risposta, dopo avergli consentito che e per il discorso umano e per l'autorità della Scrittura, il sommo de' suoi amori si appuntava in Dio veramente, vuole ancora che con le parole nude e aperte gli manifesti se e' sentiva muoversi a questo amore da altre cagioni, e che egli specifichi quante elle sono come si vede chiaramente da quelle parole di Giovanni che immediatamente precedono il nostro testo, cioè: </p>

<lg rend="italic">

	<l>Ma di' ancor se tu senti altre corde</l>
<l>Tirarti verso lui, sì che tu suone</l>
<l>Con quanti denti questo amor ti morde. </l>
</lg>

<p>Alla quale interrogazione, rispondendo interamente il Poeta nostro, soggiunse altre quattro cagioni, che non solamente lo spronano all'amore di <hi rend="italic"> Dio, </hi>  ma e a quello ancora delle creature da lui prodotte, secondo che in esse vede risplendere più e meno della bontà o grazia di quello. E le cagioni che egli assegna di tale effetto sono, l'essere del mondo, l'essere dell'uomo, la morte di <hi rend="italic"> Gesù Cristo, </hi> e il sommo bene, o gloria infinita che sperano e aspettano tutti i fedeli. Cagioni veramente efficacissime e potentissime ad infiammare l'anima e la mente nostra nell'amor del suo Creatore, da' teologi chiamato Carità: sopra il qual amore discorrendo noi ora alquanto, con l'aiuto di esso <hi rend="italic"> Dio, </hi> ragioneremo poi delle quattro cagioni addotte, nella maniera ch'e' l'ha assegnate. </p>
	<p>La carità si considera in due modi, o per meglio dire, in due soggetti molto diversi, cioè nel creatore e nella creatura ragionevole. Ed è ella nel Creatore, essa stessa essenza divina, siccome sono ancora essa essenza, la sapienza e la bontà, non essendo possibile che in <hi rend="italic"> Dio </hi>  sia cosa alcuna che non sia <hi rend="italic"> Dio, </hi> e dicendo Giovanni Evangelista, </p>

<lg rend="italic">
<l><foreign lang="lat"> Deus charitas est.</foreign>
</l>
</lg>

<p>Quella della creatura (secondo Tommaso nella XXIII della seconda parte della seconda) è una certa amicizia dell'uomo a Dio, fondata sopra la comunione, od il comunicare che e' ci fa della sua beatitudine. Della quale comunicazione, dice Paolo a' Corinti: </p>

<lg rend="italic">
<l><foreign lang="lat"> Fidelis Deus per quem vocati estis in societatem Filii </foreign>
</l>
<l><foreign lang="lat"> eius.</foreign>
</l>
</lg>

<p>E di questa carità della creatura diremo noi poi di sotto, quando avremo prima alquanto discorso sopra quella del Creatore. </p>
	<p>Una delle potentissime ragioni che in <hi rend="italic"> Dio ottimo e grandissimo,</hi> e nell'unica sostanza di quello, ci dimostra la pluralità delle persone, è l'esservi la carità. E che questa sia in lui, oltre all'autorità predetta e da molte altre della Scrittura, si dimostra in questa maniera: <hi rend="italic"> Dio </hi> per essere il sommo e perfettissimo bene de' beni, non può mancare di bene alcuno, ma tra' beni che noi conosciamo, si annovera la carità per sommamente eccellente; dunque bisogna che ella sia in <hi rend="italic"> Dio. </hi> E perchè la carità non può essere ad uno solamente, essendo ella sempre l'amor d'uno ad un altro secondo la dignità e la possibilità, seguita che in <hi rend="italic"> Dio </hi> sia uno ed un altro, a' quali, secondo la dignità e la possibililà, si abbia quell'amore. Laonde manifestamente sarà in <hi rend="italic"> Dio </hi> la pluralità delle persone, se essere vi debbe la carità. E conciossiachè la dignità e la virtù di <hi rend="italic"> Dio </hi> sia sommamente immensa, perchè altrimenti sarebbe un altro da più di lui, seguita ancora che l'amor predetto sia in lui sommamente immenso. Sarà dunque in <hi rend="italic"> Dio </hi> un amante immenso, un amato immenso e un amore immenso. E conciossiachè la tale pluralità non sia della natura, o della sostanza, o della divinità, sarà ella solamente de' suppositi, altrimenti detti persone. E così, benchè <hi rend="italic"> Dio </hi> sia unico e semplicissimo, non manca però della pluralità di esse persone, le quali se in lui sono, che certamente vi sono, vi sarà la carità ancora con la quale elle si amano l'una con l'altra. </p>
	<p>Ma forse dirà qualcuno che a provare che la carità sia in Dio, non bisogna la pluralità delle persone, perchè e' basta solamente che egli ha carità alla creatura. Ed a questo si risponde che senza l'intrinseca pluralità delle persone non si può affermare in Dio quella eccellentissima carità che si ragiona, imperocchè essendo la carità un amore secondo la dignità della cosa amata, ed essendo il maggior bene maggiormente amabile, e il sommo sommamente, la creatura come creatura, non può, secondo la dignità, essere amata sommamente, altrimenti essa creatura sarebbe un bene sommo, il che non è vero. Sono dunque in Dio le divine persone, le quali secondo la dignità possino essere amate, e verso le quali possa essere quella somma e immensa carità che a Dio si conviene. Ma perchè questa materia è troppo alta, e di gran lunga sopravanza le forze mie, senza più ragionare della somma ed eccellentissima carità, che è la terza persona nella Santissima <hi rend="italic"> Trinità,</hi> sarà senza dubbio il meglio che io me ne scenda a quell'amore che ha <hi rend="italic"> Dio </hi> alla creatura. Non perchè in Dio siano due amori perfetto ed imperfetto, o finito e infinito, amando egli sempre ogni cosa con un medesimo amore, come dottamente ha provato il Fabro, sopra la Trinità di Riccardo; al quale facilmente puote ricorrere chi più oltre desidera di tale materia. Non per questo rispetto dunque, ma solamente perchè, ragionandone in quel modo che noi ne siamo capaci, meglio certo sarò inteso, e meglio ancora potrò satisfare alla maggior parte di chi mi ascolta. </p>
	<p>L'amor che porta <hi rend="italic"> Dio </hi> alla creatura non è desiderio di perfezione alcuna che manchi al bene sommo, perchè tal cosa non cade in <hi rend="italic"> Dio,</hi> essendo egli lo stesso bene di sè medesimo, ma è volontà di beneficare la sua creatura, e di accrescerle perfezione quanto la natura di quella ne fia capace. E per questo la somma e infinita bontà, potendo senz'altro felicissimamente godersi di sè medesima, volle creare e produrre l'universo, per comunicarsi alla creatura, a cagione che, riducendo finalmente il tutto a sè stessa, in quella perfetta unione della quale nell'ultimo testamento con tanta efficacia prega <hi rend="italic"> Gesù Cristo </hi> l'eterno Padre, come avete in Gio. al XVII il tutto come perfetto, felicissimamente beatificasse. E questo così fatto amore non è molto dissimile da quello del padre verso il figliuolo, o del maestro verso il discepolo, il quale come sia fatto, conoscerete da questa dimostrazione. </p>
	<p>I filosofi per forse più agevolmente ritrovare le nature delle cose, le hanno ridotte tutte ad un cerchio, detto da essi il cerchio degli Enti, o vogliamo dire delle cose che sono; e questo diviso poi in due metà, l'una detta il mezzo cerchio discendente, e l'altra per l'opposto l'ascendente. Quella prima, discende sempre dal più perfetto al manco perfetto, perchè da <hi rend="italic"> Dio </hi> sommo e verissimo di tutti gli Enti, che è il colmo del cerchio, si viene continuamente abbassando e discendendo per tutti i gradi del mondo intellettuale, e da questi, per quegli del celeste di sfera in isfera sino alla luna, e da questa finalmente per tutto il globo nostro sino alla materia prima, che di tutte le cose è la meno perfetta e la più distante da esso <hi rend="italic"> Dio </hi> per esser ella potenza pura come egli è atto puro. E in questa si ferma lo scendere del cerchio, e dassi principio a quell'altro mezzo che dall'imperfetto sale sempre ad uno più perfetto, conciossiachè dalla materia prima si ascenda primieramente agli elementi, dagli elementi a' misti, da' misti alle piante, dalle piante agli animali, dagli animali all'uomo, ed in costui, dall'anima vegetativa, alla sensitiva, da questa alla intellettiva, e negli atti intellettuali da un'intelligibile minore ad un maggiore sino all'atto intellettuale nel supremo intelligibile divino, unito non solamente con la natura angelica, ma, essa mediante, con la somma e suprema Divinitade, come largamente potete vedere nell'amoroso Leone Ebreo, al quale mi rimetto. Il simile (come avete nel Convivio del nostro Ficino) avviene medesimamente nel cerchio degli amori, la metà del quale discende ella ancora tuttavia dal più perfetto al manco perfetto, o vogliamo dire dal più bello al men bello. Conciossiachè, avendo ella origine dal vero Padre dello universo, e da lui successivamente discendendo per tutt'i sopraddetti gradi degli enti, si abbassa finalmente sino alla materia prima, e di qui si ricomincia poi a salire per l'altra metà del cerchio opposta a lei che si riduce nel suo principio, cioè in <hi rend="italic"> Dio.</hi> Imperocchè essa materia naturalmente appetisce e brama la forma elementare, questa la mista, la mista la vegetabile, quella la sensibile, la sensibile la motiva da luogo a luogo, questa la intellettiva, la quale con amore intellettuale ascendendo sempre da un atto di intellezione d'un intelligibile men bello ad un più bello, sino all'ultimo atto intellettivo del sommo intelligibile divino con l'ultimo amore della somma bellezza di quello. Amano dunque in questo cerchio tutte le cose, ma con due fini molto diversi; imperocchè in tutta la parte discendente, l'amore è sempre dal più perfetto al manco perfetto, per dargli la perfezione, e in tutta la metà ascendente l'amore è dal manco perfetto al più perfetto, per acquistare la sua perfezione. Quello desidera di dare, questo di ricevere; quello di comunicarsi, questo di unirsi; quello finalmente di allargarsi e distendersi per beneficare l'amato, questo di ristringersi e  ritirarsi a quel bene che egli ama per benefizio di sè medesimo. L'amore dunque di Dio alla creatura essendo del mezzo cerchio discendente, è amore del più bello al men bello per comunicargli la sua bellezza, e del perfetto all'imperfetto per dargli la perfezione. E non è questo amore punto meno efficace che si sia quell'altro, anzi senza forse molto più intenso e di maggior forza, considerando quello che ha fatto l'Eterno Padre nel produrre, nel mantenere e nel beatificare la sua creatura, e quello ancora che fa un maestro per condurre il discepolo a quella perfezione che ei desidera e brama in lui. E tanto basti per al presente aver detto della carità od amore che ha <hi rend="italic"> Dio </hi> a sè medesimo e a l'opera delle mani sue. </p>
	<p>Restaci la carità che ha l'uomo verso <hi rend="italic"> Dio,</hi> e quella che egli ha verso il prossimo suo. Quella prima, per essere (come io dissi) fondata in su la comunicazione dell'eterna beatitudine, la qual comunicazione non è secondo i beni temporali, ma secondo i doni della grazia, dicendo Paolo, </p>

<lg rend="italic">
<l><foreign lang="lat"> Gratia Dei est vita aeterna,</foreign>
</l>
</lg>

<p>non è naturale, nè per naturali potenze si acquista, ma per la sola infusione dello Spirito Santo, per la partecipazione del quale si causa in noi essa carità, come largamente dimostra S. Tommaso nella XXIV della seconda parte della seconda. Dove e' prova che il soggetto della carità non è bene alcuno sensibile, ma intelligibile solamente, cioè <hi rend="italic"> Dio,</hi> e che però non è ella nell'appetito sensitivo, o nel concupiscibile, ma sì ben nell'intellettivo, o vogliamo dir nella volontà, che tutto torna uno. E che ella non istà nella ragione, come in suo soggetto, come verbigrazia la prudenza, nè come in suo regolante, come la Giustizia o la Temperanza, ma stavvi solamente per una certa parentela che ha la volontà con essa ragione. Potrei qui distendermi in tutte quelle ampie lodi che attribuisce Paolo alla Carità nel XIII della prima a' Corinti, ma perchè voi le potete vedere per voi stessi, non voglio altrimenti toccare di quelle. Solamente dirò che la carità è il frutto della fede, e l'ornamento o la bellezza di tutte le forze e di tutte le virtù nostre, assai poco stimate da esso Paolo, dove elle mancano di questo condimento; e che ella ama <hi rend="italic"> Dio,</hi> per fermarsi in lui come in cosa sommamente buona, e ama il prossimo non come amico, o come parente, ma come fattura di esso Dio. Dal quale specificamente è comandato questo amore nel XV di Giovanni, e datone ancora la forma particolare come e' debba usarsi, dicendo ivi agli Apostoli il Salvatore: </p>

<lg rend="italic">
<l><foreign lang="lat"> Hoc est praeceptum meum, ut diligatis invicem,</foreign>
</l>
</lg>

<p>non semplicemente, ma, <hi rend="italic"> <foreign lang="lat"> Sicut dilexi vos. </foreign>
</hi> Umiliandomi tra voi sino all'infimo esercizio di lavarvi i piedi, e deponendo l'anima mia per la vostra salute. E altrove, benchè nel medesimo Evangelista, dice pure agli Apostoli: <hi rend="italic"> A questo conoscerà ogn'uomo che voi siete miei discepoli, se vi amerete l'un l'altro scambievolmente.</hi> </p>
	<p>Debbono adunque le creature amarsi tra loro per amor del Creatore, e debbono amare esso Creatore per lui medesimo solamente, ascendendo al ferventissimo amor di quello, per i quattro amorosi gradi che pon Riccardo. Il primo de' quali è detto Pungente, perchè, penetrando nelle midolle, accende un affetto tanto gagliardo, che dissimular non si puote in maniera alcuna l'intensa fiamma del suo desio. Laonde chi così è ferito, sospira, geme, lamentasi, impallidisce, seccasi, avvampa, arde e struggesi; come bene accenna il vostro Petrarca in quel sonetto, <hi rend="italic"> Amor mi ha posto,</hi> dicendo: </p>

<lg rend="italic">
<l>Mi pugne amor, mi abbaglia e mi distrugge. </l>
</lg>

<p>E nientedimanco non è continuato questo processo, anzi riceve qualche riposo, ma piccolo, e dopo quello ritorna maggiore, e perchè, andando e ritornando, tuttavolta cresce di forza, supera l'animo a poco a poco, e diventane finalmente padrone intero. Il che è principio al secondo grado, comunemente detto Legante; perchè l'anima che altrove non guarda ed altro non vede, voltandosi tutta a quel desiderio, tanto è legata ad esso, che ella non può pensare ad alcun'altra cosa, anzi, faccia ella o dica quello che le aggrada, quest'unico pensiero l'occupa tutta, e tutti gli altri scaccia da quella. Il che volerlo mostrare il Petrarca, disse: </p>

<lg rend="italic">
<l>.... Ed ho sì avvezza</l>
<l>La mente a contemplar sola costei, </l>
<l>Ch'altro non vede; e ciò che non è lei, </l>
<l>Già per antica usanza odia e disprezza. </l>
</lg>

<p>E non è questo grado molto dissimile da una febbre acuta, perocchè egli abbrucia la mente d'un ardore continuato, senza lasciarla mai quietare nè giorno nè notte. Il terzo è poi quello che fa languire, da Salomone discopertoci nella Cantica dove e' dice: </p>

<lg rend="italic">
<l><foreign lang="lat"> Fulcite me floribus, stipate me malis, quia amore </foreign></l>
<l><foreign lang="lat"> langueo.</foreign></l>
</lg>

<p>Ed è tanto inteso, che a chi si ritrovava in quell'essere non può mai satisfare cosa alcuna che non sia quella stessa che e' desidera. Nulla gli è dolce, nulla gli aggrada fuori di quello unico oggetto che a sè lo tira, e, per dirlo in due parole, questo grado spegne gli affetti e lega tutte le  potenze del paziente. Laonde la forza di lui esprimendo il Petrarca, disse: </p>

<lg rend="italic">
<l>E veggio ben che Caritate accesa</l>
<l>Lega la lingua altrui, gli spirti annoda. </l>
</lg>

<p>Sino a qui si condusse questo Poeta nel suo folle amore, e avvegnachè e' tentasse d'innalzarsi all'ultimo grado, non potette però salirvi, ancora che egli stesso a questo proposito dica dell'anima sua: </p>

<lg rend="italic">
<l>Di abbandonarmi fu spesso in tra due. </l>
</lg>

<p>Perchè questo quarto ed ultimo grado è tanto eccellente che e' rapisce e inghiottisce (se dir si puote) esso paziente, spogliando il corpo di tutte le forze, e struggendo quasi la natura, come divinamente canta Davidde nel salmo LXXXIII dicendo: </p>

<lg rend="italic">
<l><foreign lang="lat"> Concupiscit, et deficit anima mea in atria Domini.</foreign>
</l>
</lg>

<p>Imperocchè egli adduce quella passione che comunemente si chiama estasi, o rapto, dove la mente dell'innamorato, tutta sommersa nell'unico suo diletto, interamente in lui si addormenta. E abbandonati tutti i sensi esteriori, per lei già da' loro oggetti alienati, separati e rapiti, trascende i termini umani; e non avendo termine alcuno al suo argomento per trovare ella sempre cose più degne di essere amate, bene spesso abbandona il corpo; e unendosi interamente a Dio, non torna più a questo esilio, perchè, dimenticatasi d'ogni cosa, si dimentica finalmente di sè medesima, nè sè stessa più riconosce, nè atto alcuno che a lei si appartenga. E di questa sì fatta morte, detta dai sapientissimi Cabalisti <hi rend="italic"> Morte di Bacio,</hi> morì Abramo, Isacco, Giacobbe, Mosè e alcun altro, come primo a' nostri fe' manifesto il dottissimo Pico Mirandolano, sopra l'amorosa canzone del nostro Girolamo Benivieni. </p>
	<p>Posta quest'amorosa scala, resta che noi veggiamo ora quali siano le cagioni che su per quella ci rapiscono così a <hi rend="italic"> Dio.</hi> E a volere trovarle interamente dobbiamo avvertire che quattro sono le cagioni delle cose, per quanto ne afferma il Filosofo nel II della Fisica, cioè finale, formale, efficiente e materiale, alla quale riduce S. Tommaso nella XXVII della seconda parte della seconda quella che egli chiama secondo la disposizione, la quale di sotto vi sarà nota. Per alcuna dunque di queste quattro cagioni conviene che si ami tutto quello che noi amiamo, cioè o per cagione del fine, come si ama la medicina perchè ella arreca la sanità; o per cagione della forma, come si ama una persona per essere ella virtuosa; o per la cagione efficiente, come si amano talvolta i figliuoli d'un padre che ci è stato sommamente caro; o per cagione della disposizione, cioè per la cosa che ci prepara e ci conduce a cotale effetto, come è verbigrazia quando noi amiamo una persona per servizio o benefizio che da lei abbiamo ricevuto. Per le tre prime di queste quattro cagioni certo è che noi non amiamo <hi rend="italic"> Dio,</hi> fuori che per lui stesso solamente, imperocchè non è egli ordinato ad alcun altro fine come la medicina alla sanità, ma egli solo è il vero e unico fine di tutte le cose. Nè d'altronde gli viene la forma dell'esser buono, ma la sua propria sostanza è la sua bontà. Non è ancora buono da altri che da sè stesso, ma tutte le cose che buone si chiamano, sono buone solamente per quanto elle partecipano della bontà di quello. Ma per la cagion quarta ed ultima ben possiamo noi amare <hi rend="italic"> Dio </hi> per altro che per lui medesimo; e questo è, o per rispetto de' benefizi ricevuti da lui, o per il premio che da lui aspettiamo, o per liberarci finalmente da quelle pene, le quali speriamo di fuggire accostandoci a lui. Ma perchè quest'ultimo è un amore in tutto servile, non fa menzione alcuna di lui il Poeta nostro, anzi tenendosi a quelle tre cagioni che amano <hi rend="italic"> Dio </hi> per lui solo, e non per altro rispetto, e a quella quarta che lo ama per i benefizi già ricevuti o per il premio che ella ne spera, dice, quanto alle prime, che ama <hi rend="italic"> Dio,</hi> perchè egli conosce che egli è il vero e il sommo <hi rend="italic"> Bene,</hi> e però merita giustamente d'essere amato. E quanto a' benefizi già ricevuti, soggiugne che l'essere del mondo, l'essere dell'uomo, e la morte che sostenne <hi rend="italic"> Gesù Cristo </hi> per ricuperare la natura umana sono quelle cagioni che, levandolo dal folle amore di sè stesso e delle cose vane, lo hanno condotto al verace amore e alla vera carità verso Dio; soggiugnendo nell'ultimo che la speranza non di fuggire le pene, ma di partecipare e di fruire il bene che aspettano tutti i fedeli è stata l'ultima cagione che l'ha tirato verso Dio. E bene la mette egli per l'ultima cioè per la meno efficace, poichè ella è del più basso grado, come sopra fu dichiarato. Ma tempo è di venire al testo che dice: </p>

<lg rend="italic">
	<l>Non fu latente la santa intenzione</l>
<l>Dell'aquila di Cristo, anzi mi accorsi</l>
<l>Ove menar volea mia professione. </l>
</lg>

<p>Non bastava al Poeta l'avere dimostrato che Dio era il sommo bene, ma volendoci ancora insegnare come e' godeva di comunicare il suo bene alla creatura, finge che l'aquila di <hi rend="italic"> Cristo,</hi> cioè Giovanni Evangelista, figurato per tale uccello, rispetto alla grandissima altezza de' misteri divini, dove egli ascende tra gli Evangelisti come l'aquila tra gli uccelli, non contento di quanto aveva detto Dante sino a qui, voglia che e' dica ancora più apertamente, con quanti denti questo amor lo morda, cioè quante siano le cagioni che lo muovono ad amare <hi rend="italic"> Dio,</hi> acciocchè, udendo noi quello che e' ci ha fatto, riconosciamo la sua bontà. E per questo dice l'autore che la santa intenzione dell'aquila di <hi rend="italic"> Cristo </hi> non fu <hi rend="italic"> latente,</hi> non istette nascosa e occulta a lui, anzi si accorse egli subito, e conobbe molto bene dove Giovanni lo voleva condurre col dire, che era il volere che e' manifestasse l'altissima carità di Dio. Il quale per comunicare il suo bene ad altri aveva creato l'Universo e creato l'uomo, al quale dava sè medesimo; e unendolo a sè stesso lo faceva una sola cosa con esso lui. Il Poeta dunque, avvedutosi di questa santissima intenzione dell'Apostolo, dice, <hi rend="italic"> però </hi> per questa cagione che io mi accorsi dove l'aquila voleva ch'io riuscissi <hi rend="italic"> ricominciai </hi> a parlare in questa maniera. <hi rend="italic"> Alla Carità mia,</hi> a fare che io abbia carità a amore ardentissimo verso <hi rend="italic"> Dio, son concorsi </hi> unitamente, venuti insieme tutti quei morsi, quelli stimoli e quelle cagioni potentissime <hi rend="italic"> che posson fare il cuor volger a Dio,</hi> possono operare e disporre gli affetti miei in una maniera, che il cuore sia tutto volto al suo Creatore. Ed esplicando quali siano questi morsi, soggiunge subitamente, <hi rend="italic"> che,</hi> imperocchè: </p>

<lg rend="italic">
	<l>L'essere del mondo, e l'esser mio</l>
<l>La morte che sostenne perch'io viva, </l>
<l>E quel che spera ogni fedel come io, </l>
</lg>
<lg rend="italic">
	<l>Con la predetta conoscenza viva, </l>
<l>Tratto mi hanno del mar dell'amor torto. </l>
</lg>

<p>Chiama qui <hi rend="italic"> conoscenza viva,</hi> l'argomento filosofico e l'autorità della Scrittura allegata poco di sopra. E dice viva, cioè avvivata e illuminata dalla ragione e dalla Scrittura predette, e afferma che questa, insieme con le quattro cagioni che e' pone, l'hanno tirato all'amor divino. E perchè queste cagioni sono molto potenti e molto efficaci, bisogna, per farvele piane, cominciarsi alquanto da alto. </p>
	<p>Quanto dunque alla prima, cioè all'essere del mondo, dico che il mondo in questo luogo ragionato, non è solamente l'aggregato della acqua e della terra, abitato o conosciuto dall'uomo, ma è quella maravigliosa, anzi pure stupenda macchina dell'universo, la quale, abbracciando il tutto in sè stessa dal Pico, dal Celio, dall'Agrippa, dall'Armonico e da molti altri, generalmente è divisa in tre mondi, intellettuale, da' teologi detto angelico; celeste, che è da quello sino alla luna; e sublunare da questa ingiù, abitato a comune e dall'uomo e dagli animali senza ragione, come ampiamente dimostrò Mosè il sapientissimo nella fabbrica maravigliosa del Tabernacolo del Signore. Conciossiachè quello ancora diviso in tre parti, nella prima dal sole, dall'acqua e da' venti, non difesa nè coperta di cosa alcuna, teneva non solamente i sacerdoti e le persone monde e immonde, ma gli animali bruti e gli uccelli con tutte le altre cose che al sagrifizio si appartenevano; siccome ancora in questo nostro mondo dalla luna in giuso, abitano alla rinfusa gli uomini, gli uccelli e le bestie di tutte le sorti, con ciò che al mantenimento loro si appartiene senza alcuna distinzione. E siccome in questo nostro mondo si vede continuamente in chi va e in chi viene la morte e la vita, così e in quella, nella continua oblazione de' sagrifizi, o, per meglio dire, degli animali in sull'altare sagrificati, manifestamente si vedeva ancora la vita e la morte. Nella seconda poi, d'ognintorno chiusa e coperta e per tutto vestita d'oro, stava il misterioso candelliero, con le VII lucerne ardenti; siccome nel mondo celeste, da ogni esterna ingiuria inviolabilmente sicuro e di più perfetta materia fabbricato, stanno i sette lucidissimi pianeti situati con lo stesso ordine che si vedeva in quel candelliero. Imperocchè siccome intorno al fusto di quello erano i tre rami a destra e tre a sinistra, che con le lucerne loro mettevano in mezzo quella del fusto, così ancora nel mondo celeste, il sole, collocato nel mezzo, ha tre pianeti da una banda e tre da un'altra, tutti e sei da lui pur regolati e retti come i sei rami del candelliero si reggevano e regolavano tutti dal fusto. Ma nella terza ed ultima, comunemente chiamata Santa Santorum, era solamente fra i due Cherubini alati la santa arca della legge come nel mondo intellettuale e tra le intelligenze soprammondane, è solamente l'ottimo e grandissimo <hi rend="italic"> Dio </hi> il quale con le santissime leggi sue continuamente governa il tutto. E siccome ne' tre mezzi cubiti dell'altezza e larghezza di quell'arca si contengono palmi nove, così nelle tre gerarchie ancora dell'ampiezza e grandezza del mondo intellettuale, si contengono nove cori di angeli, continuamente pronti e parati alla volontà dell'Eterno Padre, come intorno a quell'arca santa stavano continuamente con le ali aperte i due Cherubini. </p>
	<p>Questa macchina de' tre mondi, in un sol corpo serrata e chiusa, corrisponde sì bene insieme, che niente apparisce nell'uno de' tre che non si trovi negli altri ancora, ma con diversa perfezione. Conciossiachè dove nel nostro si trova il fuoco, nel celeste si trova il sole, e nell'angelico, l'ardore serafico; ma vedete la differenza di questi fuochi: il nostro abbrucia, il celeste vivifica, e l'angelico ama. Similmente ancora abbiamo noi l'acqua nel nostro mondo: nel celeste è la luna, padrona e governatrice di tutte l'acque terrene, e nell'angelico, la mente cherubina, ma con questa differenza che l'umore elementare affoga il calor vitale, il celeste lo ciba e nutrisce, e l'angelico intende e comprende. Ancora nel mondo intellettuale è <hi rend="italic"> Dio,</hi> somma e prima unità che senza muoversi, muove i nove cori degli angeli a sè medesimo: nel celeste è il cielo empireo quietissimo, che muove i nove inferiori, cioè il cristallino; lo stellato e le VII sfere de' pianeti, e nell'inferiore, o più basso dove noi siamo, abbiamo la materia prima, fondamento principale di lui, con nove sfere di forme corruttibili, tre delle quali sono di corpi senza vita, che sono gli elementi, i misti, e quelle impressioni che si fanno su nell'aria; tre di natura vegetabile, cioè l'erbe, gli sterpi e gli alberi, e tre di anima sensitiva, cioè gl'imperfetti, che nascono di putrefazione, i bruti, che nulla intendono, e i docili, che dall'uomo si lasciano ammaestrare, da Mosè chiamati giumenti, come i secondi bestie, e que' primi rettili, o rettanti su per la terra. E chi dirà poi che una fabbrica sì bene intesa e tanto composta e corrispondente in tutto a sè stessa, non sia degna di ammirazione e di osservazione? Poichè l'eccessiva grandezza sua ci dimostra la potenza; il bell'ordine e singolare, la sapienza; e l'uso, che ne indirizza pur sempre al bene, finalmente ci manifesta la soprabbondantissima carità e bontà dell'eterno Creatore e opifice di sì bell'opera. Le quali cose, considerando bene e profondamente il Poeta nostro, e dalla maravigliosa bellezza di tanta fabbrica riconoscendo il vero Padre dell'universo, dice che una delle efficacissime cagioni che egli aveva di amare <hi rend="italic"> Dio </hi> era l'essere del mondo, cioè il vedere con quanto mirabile ordine e maestrevole composizione aveva l'eterno Padre fabbricata questa gran macchina; non per alcun bisogno particolare di sè medesimo, ma solo per beneficare la creatura intelligente, creata da lui per comunicarle la somma e verissima beatitudine. </p>
	<p>Potrei qui distendermi a ragionare quando fosse creato il mondo, e che il principio fu di settembre, come aperto mostrano li Ebrei. Chi oltra i nostri e Platone dica il mondo creato da <hi rend="italic"> Dio;</hi> se il mondo abbia l'anima; perchè non cominciasse egli prima o poi, e in che modo e' fu generato. Ma quelle prime proposizioni hanno bisogno di maggior tempo, e quest'ultima non è da esser cercata con le speculazioni naturali. Perchè noi crediamo assolutamente che lo abbia creato <hi rend="italic"> Dio,</hi> il quale senza muoversi gli dà il moto; e ciò che senza muover sè stesso, muove un'altra cosa (come afferma il vostro Aristotile), trascende la considerazione del fisico, e conseguentemente si appartiene alla sola scienza divina. Laonde, ritirandomi giustamente da tanta impresa, passerò all'altra cagione assegnata dal nostro Dante, quando dice: <hi rend="italic"> E l'esser mio.</hi> E' non è dubbio che a volere, non dico esporre e dichiarare, ma accennare o toccare in parte l'essere e la dignità dell'uomo, bisognerebbe una particolare e lunga lezione, per la gran moltitudine delle cose che intorno a questo avrebbero a dirsi, e che però sarebbe pur forse meglio tacersene interamente che dirne poco. Tuttavolta perchè il testo a ciò mi costringe, voglio io piuttosto brevemente dirne qualcosa, che passarlo quasi a chiusi occhi senza parlarne in maniera alcuna. Dirovvene dunque, ma in brevità, quanto dagli ampissimi luoghi del Trimegisto, del Pico, dell'Armonico e dell'Agrippa, ho saputo raccorre o accomodare a questo proposito. L'uomo, dai filosofi chiamato il mondo minore, non è solamente questo corpo che noi veggiamo o quell'anima che lo governa, ma il composto di ambedue, come nella seconda lezione avanti di questa vi fu dichiarato, il composto, dico, di amendue, legati e uniti insieme con quella sottilissima e quasi che incorporea parte celeste, comunemente chiamata spirito, opera tutta delle mani di <hi rend="italic"> Dio:</hi> il quale veggiamo noi manifestamente che, a guisa quasi de' gran signori, i quali nelle città edificate da loro, se elle sono eccellenti e magnifiche, pongono l'immagine loro nel mezzo di quelle a cagione che da ognuno siano e conosciuti e venerati, veggiamo, dico, che dopo la stupendissima predetta fabbrica fece questo uomo all'immagine e similitudine di sè stesso, e lo pose nel mezzo di tutte le cose da lui create, e maravigliosamente dentro di esso uomo collegate e composte insieme, come appresso fia manifesto quando io vi avrò dimostrato alquanto più chiaro che similitudine o che immagine abbia l'uomo di esso <hi rend="italic"> Dio;</hi> perchè la tanto celebrata dagli scrittori, che nella memoria, intelletto e volontà dell'uomo, ritrovano la Trinità stessa, non mi contenta quanto io vorrei, considerando che le medesime cose si ritrovano ancora nell'angelo, il quale non si dice però che sia fatto all'immagine di <hi rend="italic"> Dio.</hi> E non solamente vi si trovano elle tutte e tre, ma con tanto maggior parentela o vicinanza alla divinità, quanto elle sono e migliori e manco mischiate con diverse e contrarie nature. Il celeste Pico Mirandolano, cercando in esso uomo di qualche cosa particolare che, oltra l'esser dignità sua, fosse ancora l'immagine di esso <hi rend="italic"> Dio,</hi> ma non comune ad alcun'altra creatura, trova finalmente che la sostanza dell'uomo contiene in sè stessa realmente le sostanze di tutte le nature, e la pienezza e ampiezza dell'universo. E dico realmente, perchè l'angelo ancora, e quale altra si sia creatura intelligente, contiene in un certo modo il tutto in sè stessa, perchè, piena delle forme e delle notizie di tutte le cose, tutte quelle conosce e tutte le intende. Ma l'uomo non così: anzi come Dio ottimo e grandissimo, il quale non solamente intende ogni cosa, ma veracemente in sè stesso unisce e raccoglie la perfezione della sostanza delle cose, così l'uomo unisce egli ancora e raccoglie, benchè per diverso modo, le diverse nature del tutto, all'intera e verace essenza della sua sostanza; il che certamente non si può affermare di qual si voglia altra creatura, o angelica, o celeste, o sensibile che ella si sia. Bene è vero che <hi rend="italic"> Dio </hi> contiene ogni cosa in sè stesso, come origine e principio di tutte le cose, e l'uomo le contiene come mezzo d'ogni cosa. E di qui seguita che in <hi rend="italic"> Dio </hi> sia ogni cosa, con miglior essere che in sè medesima, e nell'uomo siano le cose inferiori con migliore condizione, ma le superiori alquanto meno nobili. Nella parte dunque dell'uomo corporea, sono il fuoco, l'aria, l'acqua, e la terra per la verissima proprietà delle loro nature, il che manifestamente apparisce all'occhio. Evvi un altro corpo spirituale più nobile che gli elementi, il quale proporzionalmente risponde al cielo. Evvi la vita delle piante, che in lui ancora eseguisce il medesimo che in quelle, cioè nutrisce, aumenta e genera. Evvi il senso d'ogni animale; e poichè e' sente, si muove, immagina e ha tutte quelle passioni che dimostrano i vari costumi e i diversi affetti, non solamente dei bruti, ma degli altri due generi detti di sopra. Di maniera che Aristotile nella sua Fisionomia giudica i costumi dell'uomo dall'apparente convenienza che egli ha con le figure o con le parli degli animali irrazionali; e non certo senza cagione, poichè sì fattamente imita alle volte le bestie, l'uomo ne' suoi costumi, che Numenio, Plotino, Empedocle, e Pittagora avanti loro, ebbe a dire che l'anima, deposta la veste umana, si trasferiva in quella bestia a chi ella vivendo si era più assimigliata nei suoi costumi. La qual sentenza moderando dipoi Ermia, Siriano e Proclo, dissero che ella diventava compagna delle bestie. E nientedimeno l'antichissimo Zoroastro, dice: </p>

<lg rend="italic">
<l>Il vaso tuo abitano le bestie della terra, </l>
</lg>

<p>cioè nel corpo tuo sono le potenze e gli affetti di tutte le bestie. E il sapientissimo Salomone dice pure, a questo proposito, alla anima nella Cantica: </p>
	<p><hi rend="italic"> Se tu non conosci te stessa, o bellissima tra tutte le donne, esci fuora, e vanne per le pedate delle tue greggi, e pasci i capretti tuoi lungo le capanne de' pastori. </hi> </p>
	<p>E ancora, oltre a questo, dentro dell'uomo l'animo della celeste ragione adorno, evvi la partecipazione della mente angelica, ed evvi di tutte queste nature insieme raccolte, una veramente divinissima possessione, immagine certo espressissima di esso <hi rend="italic"> Dio,</hi> il quale così è nell'universo, come l'anima nel nostro corpo, che in tutto quello apparisce senza esser vista, in ogni sua parte si trova senza esser tocca, e dà principio ad ogni suo moto senza muoversi da luogo a luogo, per essere ella tutta per tutto, e tutta in ciascuna delle parti. Laonde non senza ragione grandissima diceva il sapientissimo Trimegisto, o Asclepio: L'uomo è una gran maraviglia, cioè una cosa sommamente maravigliosa; animale veramente divino e di gran riverenza degno, poichè nessuna creata sostanza si disdegna servire a lui. Conciossiachè all'uomo, la terra e gli altri elementi; all'uomo servono le bestie e gli uccelli; all'uomo milita il cielo, e all'uomo procacciano salute le menti angeliche, dicendo Paolo che tutti gli angeli sono spiriti amministrativi, mandati in servizio di coloro che all'eredità della salute sono destinati; nè debbe già parere maraviglia ad alcuno che l'uomo sia così amato e riverito da ogni cosa, poichè ogni cosa in lui riconosce non solamente una parte di sè medesima, ma tutta sè stessa. Conciossiachè la materia vi conosca il proprio soggetto, i quattro elementi, le complessioni semplici, i misti, le miste, le pietre, l'ossa, i metalli, gli umori, le piante, la carne, essendo l'uomo un albero sottosopra che per i capegli succhia dal cielo, come gli alberi dalla terra per le radici. Conosconvi gli Animali, la natura e il moto; la Luna, la generazione; Mercurio, il discorso; Venere, il desiderio; il Sole, la scienza; Marte, l'audacia; Giove, la modestia; Saturno, la contemplazione, il Cielo stellato, il suo Zodiaco; il primo mobile, la volontà, che così rapisce e ne porta ella con esso seco ogni nostra operazione come quel Cielo, tutti gli altri fra lui e noi. Conosconvi ancora gli angeli il ministero della volontà divina, gli arcangeli, la presidenza, i principati, il governo, le virtù, la fortezza, la potestà, il presidio contra gl'iniqui, le dominazioni, il dominio e la signoria, i troni, la sedia o il tempio di <hi rend="italic"> Dio,</hi> i cherubini, il lume della sapienza, i serafini, l'ardentissima carità, ed esso <hi rend="italic"> Dio </hi> ottimo e grandissimo, la viva immagine e similitudine di sè medesimo. È adunque l'uomo un legame vero del tutto, anzi piuttosto ogni cosa, o vogliamo dire ogni creatura, che così lo chiama <hi rend="italic"> Gesù Cristo </hi> nell'ultimo cap. di san Marco, dicendo agli Apostoli: </p>

<lg rend="italic">
<l><foreign lang="lat"> Euntes in mundum universum, predicate evangelium </foreign>
</l>
<l><foreign lang="lat"> omni creaturae.</foreign></l>
</lg>

	<p>E abitando in questo mondo, comodissimo albergo, dall'eterno Padre fabbricato per la temporale abitazione di quello, gode l'ampiezza de' campi, l'altezza de' monti, la profondità delle valli, l'erbe, le frondi, le gemme, e tutte quelle altre cose che ci si veggono, piuttosto per ispasso e per ornamento, che per bisogno; e conversa con le cose basse, per il senso; con le celesti, per il discorso e per la ragione; con le superiori, per la fede e per la sapienza; e con <hi rend="italic"> Dio </hi> sommo, per l'amore e per l'intelletto. Per le quali tutte cose con grandissima cagione disse Dante che, considerando la tanta dignità dell'essere dell'uomo, era tratto ad amare <hi rend="italic"> Dio </hi> che di tante maraviglie lo aveva dotato, e aggiugnendo la terza cagione soggiunse immediatamente: </p>

<lg rend="italic">
<l>La morte che ' sostenne perchè io viva. </l>
</lg>

<p>Se io volessi qui entrare ad esporvi la cagione perchè volesse l'eterno Padre che e' morisse l'unigenito suo Figliuolo, piuttosto che perdonare assolutamente all'uomo il peccato suo, bisognerebbe certo allungarmi troppo. E però dirò solamente che a maggiore espressione di quell'infinito amore che ci porta <hi rend="italic"> Dio,</hi> volle quella sopra eminentissima carità che l'uomo da ogni felicità caduto, e miserabilissimamente sommerso nel baratro del peccato, si ristaurasse, e si deducesse alla vera ed eterna felicità, riunendolo al suo Creatore. Ma perchè non poteva l'uomo per sè stesso volgersi a Dio, non essendo la nostra natura di voltarci per noi medesimi, ma di esser volti, come dimostra il Pico nell'Ettaplo, mandò l'unigenito suo Figliuolo a vestirsi di questa carne e a morire in croce con ella, ciò che, lavandoci <hi rend="italic"> Gesù Cristo </hi> così dal peccato e dirizzandoci, o per meglio dire, tirandoci all'eterno Padre, unisse tutta la creatura col Creatore a godere perpetuamente quel bene che il teologo nostro Poeta assegna per la quarta cagione del suo amore a <hi rend="italic"> Dio </hi> quando e' dice: </p>

<lg rend="italic">
<l>E quel che spera ogni fedel com'io. </l>
</lg>

<p>Conosco quanto sarebbe qui necessario distendersi nella fede e nella speranza, comprese, come si vede, da questo testo, ma non voglio eccedere i termini, anzi, per non gravarvi più del dovere, dico solamente che l'ultima cagione dell'amore che debbe l'uomo a <hi rend="italic"> Dio </hi> è quella mercede eterna, la quale nè l'occhio ha mai visto, nè  orecchio udito, nè compreso intelletto alcuno, fuori di quell'uno solamente che di sè stesso disse a Mosè: </p>

<lg rend="italic">
<l><foreign lang="lat"> Ostendam tibi omne bonum.</foreign>
</l>

</lg>

<p>Il qual bene gusterà finalmente l'uomo, poichè con la morte di <hi rend="italic"> Gesù Cristo </hi> mondato dai peccati, giustificato con la fede, purgato coi sacramenti, lavato con l'elemosine, temperato con le orazioni, e fatto sonoro con le virtudi, fia condotto per la contemplazione, unito per l'amore, e trasformato per l'estasi in quel pelago divinissimo che non ha nè rive, nè fondo. Queste cinque cagioni, dice il nostro Poeta, </p>

<lg rend="italic">
<l>Tratto m'hanno del mar dello amor torto: </l>
</lg>

<p>Mi hanno ritirato e stornato dal falso amore di me medesimo e di tutte le cose vane: </p>

<lg rend="italic">
<l>E del diritto m'han posto alla riva. </l>
</lg>

<p>Mi hanno condotto al verace sentiero dello amor divino, come sopra fu dichiarato. E così ha sin qui dimostrato il Poeta nostro la carità che egli ha verso <hi rend="italic"> Dio.</hi> Ma restandoci quella del prossimo, che amare si debbe quanto sè stesso per ubbidire al secondo precetto della santissima legge evangelica, soggiunge subito: </p>

<lg rend="italic">
	<l>Le frondi onde s'infronda tutto l'orto</l>
<l>Dell'Ortolano eterno, amo io cotanto, </l>
<l>Quanto da lui a lor di bene è porto. </l>
</lg>

<p>Se io potessi distendermi in questa materia, crederei agevolmente farvi conoscere la grandissima perfezione della nostra legge, la quale, non contenta di regolare l'uomo nelle operazioni esteriori, lo regola nelle interiori ancora, vietandogli non solamente l'offendere altrui in maniera alcuna, ma stringendolo espressamente ancora ad amare, e non solamente l'amico, ma l'inimico; precetto all'umana sapienza tanto difficile, che molti l'anno tenuto impossibile, per non avere essi conosciuto Dio se non per il lume naturale, dove a noi cristiani, che per il lume della fede molto meglio lo conosciamo, non dovrebbe parere difficile, nè questo, nè altro, per amor suo. E seguirebbene questo bene che nulla più ci bisognerebbono le leggi umane, amando ciascuno il prossimo suo come sè stesso. Ma perchè io vi ho tediato pur troppo, lasciando a parte questo discorso, dico solamente che l'Ortolano eterno è esso Dio, come avete nell'Evangelio di S. Giovanni, poichè Gesù Cristo risuscitato apparse tale alla Maddalena; avvegnachè prima ancora aveva detto: <hi rend="italic"> Pater meus agricola est.</hi> E l'orto è questa macchina universale, che di tante diverse frondi è piena, quante sono le diverse creature che in quella si comprendono, le quali tutte principalmente debbono amarsi da noi, non per diletto o comodo nostro, ma per essere fatte da <hi rend="italic"> Dio.</hi> Il che volendo insegnarci il Poeta nostro, dice che le ama tutte, non secondo che elle vagliono per loro stesse, ma secondo che più o meno vede risplendere in loro della bontà di esso <hi rend="italic"> Dio.</hi> Della quale avendo assai largamente detto di sopra, fo qui fine a questa lezione. </p>
</div2>
</div1>
<div1 n="Paradiso, VIII">
<head><hi rend="sc">DEGL'INFLUSSI CELESTI</hi></head>

<div2 n="Dedica">
<p><hi rend="italic">P. F. GIAMBULLARI AL SUO MOLTO ONORANDO CARLO LENZONI SALUTE. </hi></p>

	<p>Da tanti, e già tante volte, mi è stata chiesta, Carlo carissimo, la Lezione degl'Influssi celesti, pubblicamente fatta da me nella virtuosa nostra Accademia, essendo voi Consolo, che per liberar me ed altri da molestia certo non piccola, io mi sono finalmente pur risoluto a lasciarla andare alla stampa, ma non però senza quell'indirizzo che giustamente se le conviene, che è il titolo e il nome vostro. A cagione che siccome allora m'induceste a farla, così le siate e refugio e guida in tutta sua vita. La quale se per avventura sarà sì lunga quanto gli amici si persuadono, oltra la vera testimonianza che ella farà di quei dolcissimi studi che per tanti anni già ne intrattennero, manco onore certamente non fia a voi lo avermene dato l'occasione che a me l'averla creata. Accettatela dunque per cosa vostra, e vivete felicemente. </p>
</div2>
<div2 n="Lezione terza">
<head><hi rend="sc">LEZIONE TERZA</hi></head>
<head><hi rend="sc">NEL CONSOLATO DI CARLO LENZONI. </hi></head>

	<p>Credette già Leucippo con l'empia schiera dei mal indiritti seguaci suoi, magnifico sig. Consolo, virtuosi Accademici, e voi altri Uditori benigni, che ogni cosa venisse a caso; laonde per mostrarsi da più degli altri, levando que' primi principi che i filosofi tenevano per fermi, disse che i principi degli elementi erano certi corpicelli così minimi che fuggivano la vista e il tatto, e qualsivoglia altro corporeo sentimento; per il che, non potendo essi in maniera alcuna segarsi o dividersi, gli chiamò Atomi, cioè senza parti, che tanto suona quella voce nella sua lingua. Ma perchè ei potette pure ragionevolmente considerare che se tutti questi suoi atomi fossero stati ad un modo solo non potevano giammai formare cose tanto diverse, quante nella varietà del mondo veggiamo, per fuggire questa obbiezione disse alcuni di quelli essere lisci e delicati, alcuni aspri e ronchiosi, alcuni tondi, alcuni accantonati, e alcuni in guisa di amo, o vogliamo dir gli uncinati, per parlare in nostro linguaggio. </p>
	<p>E con tutto questo non potette egli nondimeno acconciarla però in modo, che le stesse parole sue non guastassero il ghiribizzo suoi; conciossiachè se gli atomi saranno lisci e tondi non potranno ammassarsi insieme, come apertamente si vede nell'esempio de' grani del miglio; e se aspri saranno e uncinati, a ciò che possano tenere l'un l'altro, saranno ancora segabili e divisibili, essendo vie più che necessario che il canto e l'uncino sopravanzi tanto il resto del corpo che agevolmente possa tagliarsi. Tale fu adunque la così fatta opinione di costui, che ella non ha mestiero di risposta. Nè io certo ve la dico per volere altrimenti confutarla, poichè tanto efficacemente dagli stoici, da Cicerone e da Lattanzio è ella stata ributtata, scacciata, vilipesa e annullata, ma solo perchè, mantenendosi ancora in alcuni la folle ed empia credenza di Averroe, la quale pure dipende da questa, cioè che <hi rend="italic">Dio</hi> ottimo e grandissimo non abbia cura delle cose minime, io col dichiararvi oggi un luogo del divinissimo nostro Dante, tutto contrario a questa sentenza, vo' cercare di farvi conoscere quanto sia l'ordine certo e fermo della Provvidenza divina in tutte le cose che alla mente e all'occhio ci si appresentano. Parendomi (come io dissi già altra volta) che all'età e professione mia, molto più si convenga il parlare oggimai delle cose divine, che di qual si sia altra materia che si confacci agli umani studi, i quali sebbene (come dice Tullio per Archia poeta) trastullano la gioventù, intertengono l'età più matura, adornano le felicità, sollevano le avversità, dilettano in casa, non impediscono fuori, e con noi vengono per tutti i luoghi; non sono però da essere anteposti a quelli delle cose divine e massime delle persone religiose. Ragionerò adunque con voi sopra quelle parole che nell'VIII del Paradiso, in persona di Carlo Martello, re d'Ungheria, suonano così al nostro Poeta: </p>

<lg rend="italic">
	<l>Lo Ben che tutto 'l regno che tu scandi</l>
<l>Volge e contenta, fa esser virtute</l>
<l>Sua provedenza in questi corpi grandi; </l>
</lg>
<lg rend="italic">
	<l>E non pur le nature provvedute</l>
<l>Son nella mente ch'è da sè perfetta, </l>
<l>Ma esse insieme con la lor salute; </l>
</lg>
<lg rend="italic">
	<l>Perchè quantunque questo arco saetta, </l>
<l>Disposto cade a provveduto fine</l>
<l>Siccome cocca in suo segno diretta. </l>
</lg>

<p>Aveva il teologo nostro Poeta dimandato il predetto Carlo in che modo fosse possibile che di un seme dolce si generasse un frutto amaro. Al che volendo colui rispondere, dice, che il sommo e unico vero Bene dispone talmente il girare de' cieli, che facendosi per ciascuno de' ministri l'uffizio suo, tutte le cose da quella mente divinissima prevedute, fanno gli stessi effetti che da quella sono ordinati, perchè ella non solamente le vede tutte come elle sono in particolare, ma le vede col miglior essere che sia possibile all'ornamento e al servizio dell'universo. Conciossiachè tutto quello che dalla celeste virtù è mosso a essere, non viene a caso, ma guidato e indirizzato dalla provvidenza di Dio, a quel fine stesso dove a lei piace che si conduca quasi freccia che, mediante l'arco che la pigne dirittamente, corre al bersaglio dove primieramente l'indirizzò la volontà di chi la tirava. </p>
	<p>Sopra queste poche parole, volendo io ragionar con voi, lasciando a parte la difficile e forse dannosa disputa della predestinazione e del libero arbitrio, come cosa che a' nostri maestri teologi interamente si appartenga, dirò, quanto mi sia possibile, quale, donde e perchè sia la virtù ne' corpi celesti, in qual maniera gli volga Dio, e in che modo finalmente egli influisca per questi, sapientissimamente governando tutto quello che ci si offerisce e alla vista e all'intelletto. </p>
	<p>Ma prima che io mi conduca a questo ragionamento, risponderò alla tacita obbiezione di chi mi dicesse, Tu vuoi trattare della provvidenza di Dio e ancora non ci hai mostrato che cosa è Dio: dinne primieramente quello che egli è, poi dirai delle cose sue. </p>
	<p>E risponderò, che ben sarebbe veramente il procedere per questa via se la grandezza del soggetto lo sopportasse. Ma dicendo il sapientissimo Trismegisto che egli è cosa difficile il pensare di Dio, e il parlarne al tutto impossibile, e affermando Platone nel Timeo, che il Creatore e padre dell'universo è difficile a essere trovato, e impossibile a essere espresso, non debbo io mettermi a una impresa che gli eloquentissimi rende mutoli, e i sapientissimi meno resoluti, come apertamente mostrò Simonide a Dionisio re di Sicilia, addoppiandogli sempre il termine che aveva chiesto la volta dinanzi a rispondergli che cosa è Dio, e non certo senza cagione; poichè Dio, il quale a ognuno dimostra sè stesso siccome il sole, come il sole ancora cuopre talmente sè medesimo con la sua luce che nessuno vede quello che e' si sia. Laonde, presupponendo in poche parole che Dio sia quello unico, sommo e supremo bene, oltra e fuori del quale non si può trovare nè immaginare bene alcuno, me ne passo a quanto ho promesso. </p>
	<p>Quale sia la virtù ne' corpi celesti largamente hanno dichiarato ne' loro scritti gli antichi e moderni astrologi, ebrei, greci, latini ed arabi, dietro a' quali se io volessi distendermi come io potrei, troppo più tempo avrei di mestiero che quello d'una lezione sola. E però separandomi in tutto da quella minuta dichiarazione delle particolari e proprie virtù di ciascun pianeta che agevolmente negli scrittori può per sè stesso leggere ognuno, dico che noi abbiamo la fecondità dalla Luna, il discorso da Mercurio, la concupiscenza da Venere, dal Sole la grandezza dell'animo, da Marte l'audacia, da Giove la temperanza e da Saturno la contemplazione. Le quali cose perchè diversamente adoprano quaggiù, il volgo che più là non vede, ha detto che Marte e Saturno sono stelle maligne e nocive, Venere e Giove benigne e favorevoli, il Sole, la Luna e Mercurio e buone e cattive, secondo i luoghi e le accompagnature che elle hanno in quel punto che la creatura piglia l'influsso. Ma perchè lo stimarsi che così fosse, non sarebbe un piccolo errore, vo' mostrarvi come ciò stia; avvertendovi però prima che non dovete maravigliarvi che io dica il cielo avere forza in noi e disporci alle cose che ei c'influisce, perchè, oltra le ragioni o cagioni naturali che di tutto questo assegna il Pontano ne' suoi Libri delle Cose celesti, e oltra quello che nel primo delle Meteore ne dice Aristotile, cioè che questa più bassa parte del mondo tocca di necessità la parte superiore acciocchè tutto quello che si fa in quest'infima, si faccia mediante la virtù potentissima di quella suprema, oltra tutto questo dico, I sacri dottori ancora largamente acconsentono che sia così, asseverando Agostino, nel III della Trinità, che i corpi più grossi e più bassi sono retti con un certo ordine dai più sottili e più potenti, e dicendo l'Areopagita Dionisio, nella celeste Gerarchia, che i corpi inferiori sono governati dai superiori, e nel IV cap. dei Nomi divini che il Sole causa la generazione dei corpi visibili, gli dà la vita, gli nutrisce, gli aumenta, gli dà la perfezione, gli purga e gli rinnuova: ed affermando apertissimamente nel II delle Sentenze Giovanni Damasceno, uno dei quattro dottori della chiesa greca, e non il minore, che ciascun pianeta da per sè ne ordina e ci conferisce la sua complessione, gli abiti e le disposizioni diverse da quelle degli altri. Il che ampiamente allargando gli astrologi, hanno assegnato tante cose particolari a ciascun di loro, che e' ne sono reputati (come io diceva) chi buoni o chi tristi. Avvegnachè a gran torto veramente, perchè tutti sono creati da Dio, e Dio sommo e unico bene ha fatto buone tutte le cose dicendo la santa Scrittura nella Genesi: <hi rend="italic"> Considerò Dio tutte le cose che egli aveva fatte, ed erano tutte sommamente buone. </hi> </p>
	<p>E quando pure fosse altrimenti, il che non si concede, nel cielo almeno che (come dice il nostro poeta) è tutto santo, non può essere cosa maligna. Non ostante che il nostro Palmieri acconsenta che ve ne sia, quando nella sua Città della vita, parlando degl'influssi di Saturno reputati cattivi, dice così: </p>

<lg rend="italic">
	<l>Vuol questo Iddio a ciò che si riveli</l>
<l>La libera elezione all'alma data, </l>
<l>Sì che quel fare intende, non si celi. </l>
</lg>
<lg rend="italic">
	<l>Virtù nell'opra non sarebbe stata, </l>
<l>Senza aver contra una potenza trista</l>
<l>Che s'allegrasse in far l'alma dannata. </l>
</lg>
<lg rend="italic">
	<l>Da questo men che su di ciel s'acquista</l>
<l>Cagion di fare, e così di non fare, </l>
<l>Onde all'anima vien potenza mista. </l>
</lg>

<p>Ma lasciando questa sua opinione da banda come dubbiosa e mal sicura, diciamo che se gli effetti di alcun pianeta appariscono qua giù cattivi, non viene questo per propria malignità, essendo gl'influssi loro tutti sommamente necessari al vivere civile come appresso dimostreremo, ma perchè le varie mistioni delle diverse virtù di ciascuno, accozzandosi l'una con l'altra, partoriscono un terzo influsso che senza essere proprio di alcuno cagiona qua giù molte volte per colpa della materia certe cose che, sebbene ci paiono maligne, sono però sommamente necessarie al ben essere dell'universo, e a quella diversa varietà che ridotta poi insieme, ci dimostra il tutto e più bello e più comodo. Il che, acciocchè meglio apparisca, discorriamo alquanto in questo proposito. </p>
	<p>Se la malinconia di Saturno non astraesse gli uomini dalle faccende caduche e labili, chi si darebbe alla contemplazione e all'investigazione delle cose alte e di gran momento? Se la collera di Marte non eccitasse gli animi e non gli svegliasse dalla pigra corporea sonnolenza, chi correggerebbe gli errori? Chi punirebbe le colpe? Dicendo Grisostomo che dove non è l'ira, la scienza non frutta, i giudizi si raffreddano e i peccati non si puniscono. Le audacie adunque, gli orgogli, le rapine, le violenze, le guerre, le uccisioni che a Marte si attribuiscono, se contra i nemici di Dio si useranno, vituperabile non sarà il marziale; ma lodevole e commendabile dalla divina testimonianza, come lo zelo di Finees e di Elia, e come l'orgogliosa umiltà di David, che con tanta effusione di sangue combatte sempre per il vero Dio. Ma se con gli affetti marziali saranno ancora la frode, gli inganni, le  furie, gli spergiuri, i furti e quelle altre empietà che ci si accompagnano, non avverrà già questo perchè Marte sia maligno e male collocato nella figura, ma sì bene perchè la ragione abbandona i freni e i venti, cioè gli appetiti, che trovano la porta aperta, scompigliano il tutto a furia, dove se eglino stessero sotto a Eolo, o come le bestie dell'arca, sotto l'impero di Noè, cioè della ragione, tutti gl'impeti marziali sarebbono e giusti e buoni. Questo medesimo avviene di Venere, detta cagione degli amori lascivi, conciossiachè se debitamente retta sarà la concupiscenza che da lei viene, infiammila pure il Sole e Marte quanto loro piace, quell'ardore fia buono e santo, e guideranne ad amare ardentissimamente Dio e il prossimo, come comanda la santa legge. </p>
	<p>Ma perchè certi savi non accettano così tal volta le ragioni che solamente appaiono cristiane, odano questi tali non un cristiano, ma l'antichissimo Iamblico filosofo, che, dichiarando come tutti gl'influssi del cielo sono buoni, nel libro de' Misteri dice così: </p>
	<p><hi rend="italic"> Le virtù celesti discendono di lassù tutte buone, ma mutansi dipoi nel miscuglio di queste cose contrarie; laonde la qualità che nuoce qua giù non è più quella che viene dal cielo. E soggiugne poco di sotto: La luce e il calore del sole sebbene paiono offendere i debili, sono nientedimeno sommamente necessarie alla vita. Similemente i celesti influssi vengono qua giù salutiferi tutti, avvegnachè o la perversità del soggetto gli riceva perversamente, o la debolezza non facilmente sostenere possa la virtù del superiore, tutti i moti giovano e all'universo e alle necessarie parti di quello, ancora che in questo mentre alcuna delle particelle minori sotto questo moto universale, sia offesa da qualcun'altra, o non sopporti sì facilmente il moto del tutto, siccome interviene ancora in danzando, che movendosi ciascuno attamente alla battuta del suono, mentre che i gesti debitamente corrispondono a sè e al tutto, un dito nondimeno o un piede si svolge o si offende, e se alcuno vi è fievole e stanco, rovina in terra. Sin qui dice Iamblico, col quale, espedito oggimai dai pianeti, me ne passo al cielo stellato. </hi> </p>
	<p>Questo di tante immagini adorno e di tante stelle ingemmato, ci dà le membra e la forma del corpo nostro, secondo le figure o umane o bestiali che si trovano ne' luoghi forti, quando è l'ora del conferirla. E vedesi manifestamente che i segni chiamati umani con maggior proporzione e con più leggiadria compongono le membra, che non fanno tutti quelli altri che di bestie tengono il nome, tirando sempre ciascuno il soggetto alla parte sua e formando altri alla forma di sè medesimo, come anche volgarmente dice il proverbio che ogni pittore dipinge sè stesso. </p>
	<p>Seguita appresso il cielo cristallino, chiamato il primo mobile, il quale con la velocissima velocità del suo moto, portandone seco tutti quest'altri, ci adduce i dì e le notti, i mesi e gli anni, e finalmente, riducendo ogni cosa nel suo principio, ci reca la vita e ci dà la morte, quando piace a chi n'ha creati. </p>
	<p>Sopra questo si pone l'empireo cielo, quieto, felicissimo e beatissimo, che non accade qui ragionarne per non essere per questa vita, se già non volessimo noi forse dire che egli sia la cagione e l'origine degli altri moti, poichè il nono, che il tutto muove, corre con tanta velocità per congiugnersi il più che ei può alle parti tutte di quello, per godere e per fruire il gran bene che si trova per tutto  quello, come apertamente dichiara il nostro Ficino, sopra il Convito di Platone, dicendo così: </p>
	<p><hi rend="italic"> La concava superficie della sfera maggiore è il luogo naturale della minore. E perchè qualsivoglia particella di questa, ugualmente conviene con qualsivoglia punto di quella, qualunque di esse vuole toccar tutti i punti di quell'altra. Se il cielo stesse fermo, toccherebbono bene l'una l'altra, ma non una tutte. Correndo gli viene quasi ottenuto quello che ci non potrebbe ottenere posandosi. Corre dunque velocissimamente acciocchè in un medesimo tempo quasi, qualsivoglia parte di lui, tocchi tutte quelle altre il più che è possibile.</hi> </p>
	<p>Detto, anzi pure mediocremente sin qui accennato della particolare virtù d'ogni cielo, che appena si potrebbe esprimere interamente con lunghissima e accuratissima scrittura di molti libri, possiamo circa il Donde ella sia, espedirci in una parola, dicendo che ella è da Dio, in quel modo nondimeno e per quei mezzi che noi vedremo nell'ultima parte del proposto ragionamento, perchè qui mi basta solo avvertivi che chiunque ha detto che le cose procedono dai cieli, molto più rettamente avrebbe detto che elle procedono tutte da Dio. Perchè, siccome noi abbiamo dal filosofo, </p>

<p><hi rend="italic"> Tra i moventi, molto più muove chi muove il primo.</hi> </p>

<p>Dio adunque che muove i cieli, per il moto da' quali vengono gl'influssi che noi sentiamo movendo primieramente, muove sempre principalmente. Ma costoro dicono questo, perchè fermano l'intelletto nelle cagioni propinque, e non cercano l'origine di quelle, pensando che se un cielo influisce una cosa, ella proceda da quello stesso, senza ordine o providenza d'altri. Il che quanto sia falso lo mostrerà il soggetto dell'ultima parte che io vi ho promessa. </p>
	<p>Quanto al perchè, cioè a che fine la virtù sia posta ne' cieli, diciamo che se le radici delle nostre affezioni fossero tutte d'una maniera, di una sola maniera ancora sarebbero tutte le azioni e gli effetti nostri. Il che quanto fosse a proposito lo consideri chiunque conosce che la beatitudine dell'uomo in questa vita mortale consiste per lo più nell'essere civile, e che civile non può essere, se diversamente non si adopera per ciascuno negli esercizi che ci bisognano. Perchè se verbigrazia tutti gli uomini fossero dottori, chi con l'armi difenderebbe? Chi eserciterebbe l'agricoltura? Chi l'altre cose necessarissime alla vita nostra? non essendo già possibile che un solo faccia da sè medesimo tutte le cose che egli ha di bisogno per istar bene. E se così è, che così è per certo, egli è dunque sommamente necessario al ben essere dell'universo che i savi siano per consigliare, i soldati per difendere, i principi per governare, gli artefici per provvedere, i lavoratori per lavorare, e i poveri per servire, e non in un modo solamente, ma in tanti e diversi, quanti (come io dissi) ha bisogno il vivere civile. La qual cosa molto bene conoscendo il dottissimo nostro Poeta, disse in questo canto medesimo, poco disotto: </p>

<lg rend="italic">
	<l>Onde egli ancora: Or di', sarebbe peggio</l>
<l>Per l'uomo in terra se ei non fosse cive? </l>
<l>Sì, risposi io, e qui ragion non chieggio. </l>
</lg>
<lg rend="italic">
	<l>E può egli esser se più non si vive</l>
<l>Diversamente per diversi uffici? </l>
<l>No, se 'l maestro vostro ben vi scrive. </l>
</lg>
<lg rend="italic">
	<l>Sì venne deducendo in sino a quici; </l>
<l>Poscia conchiuse: Dunque esser diverse</l>
<l>Convien de' vostri effetti le radici; </l>
</lg>
<lg rend="italic">
	<l>Perch'un nasce Solone, un altro Serse, </l>
<l>Altro Melchisedec, e altro quello</l>
<l>Che volando per l'aria il figlio perse. </l>
</lg>

<p>Se adunque bisognava che le radici de' nostri effetti fossero diverse, diversi ancora bisognava che fossero i principi che le movevano e diversi quei ministri che le influivano. Laonde manifestissimamente apparisce la somma ed incomprensibile provvidenza di Dio ordinante la diversa virtù di que' corpi che cagionano poi questi effetti. E tanto basti alla prima parte della promessa, cioè, quale, donde e perchè sia la virtù nei corpi celesti. Passiamo all'altra. </p>
	<p>Circa la seconda cosa da dirsi, cioè circa il modo come muova Dio questi cieli, bisognerebbe certo distendersi a dichiarare che cosa sia il moto e quali siano le spezie di quello. Ma perchè altra volta, in su questa cattedra e dottissimamente ne fu parlato da persona che in questo e in ogn'altra cosa molto meglio di me potette e può satisfarvi, non accade che io mi ci metta. E però presupponendo che di tutto abbiate memoria, dico solamente che il moto, per esser libero di sua natura, potrebbe svagare e andare errando se guidato non fosse e governato da una mente tanto perfetta che sapesse ben reggerlo e indirizzarlo, e fosse ella, oltre a questo, tanto potente che la cosa che ella dee muovere non le potesse fare resistenza. Per questo pose la divina sapienza cumulatissimamente l'una e l'altra di queste cose, in quelle sostanze che dai filosofì intelligenze, e dai nostri teologi si chiamano angeli, da quella somma provvidenza particolarmente deputate, e preposte ciascuna alla sfera sua; ciascuna dico, non perchè in ogni cielo non sia più che un angelo solamente come credettero già certi antichi, ma perchè uno vi è per capo e per guida di tutti gli altri, il quale li comanda, li dispone, e li ordina, come fanno i luoghi tenenti e i governatori delle province che hanno gli ufficiali, i ministri e gli eserciti sotto di loro a benefizio della provincia, e a servizio sempre del vero principe. E non voglio io qui distendermi a mostrarvi come sia vero che ogni sfera abbia più d'un angelo contro la opinione di chi tiene che gli altri vi siano in vano, se un solo è quello che la muove, perchè largamente ha ciò fatto Dante nel quinto capo del primo trattato del suo Convivio, dove ampiamente può satisfarsi chi avesse pur voglia di saperlo. Nè voglio anche disputare tra le due opinioni degli Arabi, quale sia la più vera, o quella di Avicenna e di Algazel, che pongono queste intelligenze e gli orbi di quelle, dipendenti tutte l'una da l'altra, o quella di Averroe, che, levando questo incatenamento, pone che tutte le intelligenze che muovono i cieli, abbiano immediata derivazione da Dio solo insieme con gli orbi loro, e che in tutte quelle immediatamente s'imprima la divina bellezza, avvegnachè questa tale impressione, sebbene è immediata nel tutto, sia nondimeno graduata per ordine secondo il più e il meno, imprimendosi più espressamente e con maggiore conformità nella prima, che nella seconda intelligenza, e più in questa, che nella terza, e così nelle altre di mano in mano sino alla bassissima materia prima, la quale, siccome ciascuno degli orbi celesti per l'insaziabile amore che egli hanno alla bellezza divina, continuamente se le gira intorno, acciocchè, servendole in quello che ei puote, più ne partecipi e più la fruisca, per il medesimo desiderio si muove ancor ella circolarmente senza riposo, di forma in forma, col moto della generazione e corruzione che non resta mai, come dottissimamente vi fu dichiarato, non è gran tempo, da persona che sì altamente vi parlò di questa materia che non è uopo che altri più vi entri. Di questo dico non vo' disputare perchè dottissimamente ne è stato scritto. Solamente vo' dirvi, e con due parole, che i motori de' corpi celesti, dalla divina bellezza incitati, girano eternamente d'intorno a quella, e girando muovono i cieli, come l'anime i corpi nostri, per il desio che egli hanno di unirsi per quanto ei possono a quella somma e suprema beltà che egli amano sommamente perchè sommamente la conoscono; sommamente, dico, non secondo l'essenza vera di quella, ma secondo la capacità dell'essere loro, siccome lo specchio ancora non comprende il sole come egli è, ma secondo che ei n'è capace. Ed è questo tal desiderio nell'angelo non passione corporea (dice Filone), ma un accostamento o appuntamento dell'intelletto nella somma e vera bellezza. </p>
	<p>Ma potrebbe qui dire alcuno che se il desiderio importa mancamento, gli angeli che da Dio sono fatti perfetti non possono avere mancamento, e però non debbono desiderare la bellezza divina. Ed a questo si risponde, che altro è mancamento in atto, e altro in potenza, il che acciocchè meglio s'intenda si dichiara con questo esempio. Un marmo rozzo e informe, può come marmo essere ridotto in una bella statua per l'ingegnosa mano dell'artefice; ma una quantità d'acqua, come acqua, non può mai per umano ingegno pigliare forma alcuna di statua. Il marmo dunque perchè può formarsi in istatua si dice esser privo di quella forma in atto solamente perchè ei non l'ha, ma l'acqua che non ha, nè aver puote forma di statua, si dice esserne privata non solamente in atto come il marmo, ma e in potenza ancora, perchè non è capace di averla mai. Il mancamento dunque in atto non è privazione assoluta come quello della potenza, e però può essere ed è nell'angelo, il quale, conoscendo quello che gli manca, lo desidera sommamente. E tanto è maggiore nell'angelo il desiderio sopraddetto, quanto egli più conosce che il conoscente si fa più perfetto con la fruizione della cosa conosciuta, la quale s'imprime in esso conoscente, non secondo il vero essere di sè stessa (come io dissi quasi poco disopra), ma secondo la capacità di lui solamente, come verbigrazia nello occhio nostro s'imprime l'universale grandezza dell'emisfero, non secondo che ella è, ma di quella quantità solamente che la nostra pupilla può comportarla. </p>
	<p>Conoscono dunque i motori la bellezza divina, sconosciuta la desiderano, desiderandola, si muovono, e movendosi, muovono sempre gli orbi celesti a quel fine stesso che da Dio fu ordinato al ben essere dell'universo. Il che se rettamente fosse inteso potremmo andare all'altra proposta. Ma per non lasciare, per quanto io posso, scrupolo alcuno nella mente di persona, soggiugnerò prima la risposta ad un altro dubbio che può nascere dalle cose dette, ed è questo: che se l'atto proprio ed essenziale dell'intelligenza separata dalla materia è l'intendere sè stessa e in sè stessa tutte le cose per rilucere in lei come il sole nello specchio l'essenza divina che contiene e cagiona l'essenze di tutte le cose, e non è il muovere l'orbe celeste corporeo o da meno di lei, impossibile e non ragionevole appare certamente che amando e movendo quell'orbe ella si sollevi e s'innalzi a quella felicissima unione che ella desidera sommamente, perchè l'atto non proprio la condurrebbe al proprio e verace fine. A questa obbiezione si risponde, che tutto l'universo è un individuo, cioè come una persona sola, e che ciascuna cosa corporale o spirituale, corruttibile o eterna è membro e parte di questo individuo; e ch'essendo il tutto e ciascuna delle sue parti prodotto da Dio per un fine comune nel tutto insieme con un proprio in ciascuna delle parti, tanto sono più felici le parti e il tutto, quanto più retta e interamente fanno quelli uffizi a' quali le indirizza il vero maestro, per quel fine universalissimo che nella sua divinissima e soprassapientissima mente sta proposto. Se il fine dunque universalissimo è l'unita perfezione del tutto, il fine di ciascuna delle parti non è solamente la perfezione di sè stessa in sè medesima, ma il concorrere e l'accozzarsi con essa alla retta perfezione del tutto, per il quale tutto, più che per alcuna parte di quello, fu ciascuna di esse parti ordinata e disposta talmente, che molto maggiore difetto le sarebbe il mancare in un minimo che alla perfezione dell'universo, e molto più infelice verrebbe ella ad essere per questo solo, che per mancarle il proprio e vero atto suo, perchè molto più si felicita ella nel bene comune che nel suo proprio; siccome apertamente comprendere si puote nel corpo umano, dove la felicità e il ben essere verbigrazia dell'occhio non consiste principalmente nell'esser bello e vedere assai, ma nel vedere ciò che bisogna alla salute e mantenimento di quel corpo del quale egli è occhio. E per questo spesse volte interviene che la parte volontariamente si mette a pericolo manifestissimo per salvare il tutto, come è quando si appresenta il braccio alla spada per salvare e difendere la testa dove più consiste la vita che non in lui. Sebbene è adunque atto estrinseco all'intelligenza il muovere l'orbe celeste corporeo, ella nondimeno molto più si felicita in questo atto necessario all'essere del tutto, che nell'intrinseco e proprio suo, cioè nell'intendere, ed eseguendo quello continuamente, si solleva alla bellezza che ella desidera. E tanto basti a questo proposito. </p>
	<p>Restaci ultimamente a vedere in qual maniera influisca Dio per questi cieli tutto quello che dall'uomo si conosce o sente. Circa la qual cosa dobbiamo noi avvertire che nulla è tra le cose create che abbia virtù da sè medesima, e che tutta quella che vi sentiamo, fuori d'ogni dubbio è sempre da Dio, non già immediatamente, ma per quei mezzi che disotto vi saranno chiari quando avrete prima veduto come intendano i filosofi questa cosa. I Platonici, che s'innalzano più là che i sensi, vogliono che la virtù di qualunque individuo venga dalle idee, o vogliamo dire dalle forme esemplari che nella mente divina sono, Avicenna dalle intelligenze, Ermete dalle stelle, Alessandro dalle qualità elementari, e finalmente dalle forme specifiche Alberto il grande. E avvegnacchè tutti questi autori paiano insieme diversi e contrari, nessuno però si diparte dal vero se egli è bene inteso. </p>
	<p>Conciossiachè l'ottimo e grandissimo Dio, origine e causa d'ogni virtù, imprime il sigillo delle idee nelle intelligenze, cioè negli angeli suoi ministri; questi, come esecutori fedelissimi, tutte le cose, dalla virtù ideale commesse loro, consegnano alle stelle de' cieli, come ad instrumenti che dispongono in tanto la materia a ricevere in sè quelle forme che nella mente della divina maestà sono disegnate a essere condotte in atto per l'ordinario corso della natura. Viene dunque la virtù primieramente dalle idee che tutte nella mente divina sono una sola; secondariamente dalle intelligenze proposte a questi governi; terzo dagli aspetti e configurazione delle stelle disponenti le cose più basse; quarto dalle complessioni degli elementi, quinto ed ultimo finalmente dalla specifica forma della cosa virtuosa. Laonde, sicuramente affermare si può con Alberto che le particolari operazioni o virtù sono in queste cose inferiori dalle forme specifiche, con Alessandro dagli elementi, con Ermete dalle stelle, con Avicenna dalle intelligenze, e co' Platonici dalle idee, perchè tutte queste cose ordinariamente concorrono sempre nell'esecuzione di qualunque effetto, e ogni cosa da loro condotta loda sempre e celebra Dio con l'operare quell'effetto stesso a che ei l'ha prodotta. Che sebbene qualunque individuo non ha la lingua e la voce da lodarlo con le parole, con lo spiegare la sua virtù al mondo, lo loda pur sempre, e sempre lo celebra sommamente, come dai tre giovinetti ebrei affettuosissimamente è invitato, quando nell'accesa fornace de' Caldei unitamente cantando, dicono: <hi rend="italic"><foreign lang="lat"> Benedicite omnia opera Domini Domino,</foreign></hi> e quello che seguita. </p>
	<p>Questa ordinatissima catena dei celesti influssi conoscendo i sapientissimi cabalisti, posero in Dio semplicissimo le dieci Sefirot, o numerazioni, che i nostri chiamarono poi attributi e proprietà, corrispondenti a quei dieci nomi divini, che Ieronimo espone a Marcella, ne' quali non mi estenderò io altrimenti perchè troppo uscirei di tuono. Sono ben contento dirvene uno solamente che vi sia quasi la regola o l'ordine e la forma di tutti gli altri, perchè tutti vanno a un modo, benchè sempre in cose diverse. </p>
	<p>L'attributo adunque del nome Elohim e Binah, cioè prudenza o intelligenza, la quale per l'ordine de' troni influisce nel cielo di Saturno, dal quale diffondendo la sua virtù in tutte le cose di quel dominio, oltra gli uomini saturnini, passa agli uccelli di lungo collo e di grossa voce, agli animali solitari, malinconici e di gran fatica, a' pesci di dura crosta o di lunga vita, alle piante sterili o di frutto nero, a' sapori gravi, acetosi e agri, alle gemme terrestri, nere e ponderose, ed ai metalli che degli altri paiono più gravi; allargandosi e dilatandosi poi per ciascun di questi capi generali a tutte le specie, che in lui si registrano, e comunicandosi appresso a ogni individuo di ciascuna delle specie più e meno, secondo le qualità e l'essere di quello. E perchè talmente incatenato è quest'ordine che qualsivoglia cosa di quaggiù corrisponde di mano in mano al superiore, e per quello finalmente al sommo e supremo che governa il tutto, con ragione potremo forse dire che l'universo è un istrumento temperatissimo, nel quale ha ogni cosa la corda sua, e ogni corda parte da Dio e a Dio ritorna finalmente per quell'ampio cerchio degli enti che altra volta vi dichiarai. </p>
	<p>Discorso fin qui sopra le tre parti che io vi proposi, posso oggimai discendere al testo che dice così: </p>

<lg rend="italic">
	<l>Lo ben che tutto il regno che tu scandi</l>
<l>Volge e contenta, fa esser virtute</l>
<l>Sua providenza in questi corpi grandi. </l>
</lg>

<p>Usa qui Dante nel descrivere Dio l'avvolgimento delle parole, dai Greci detto perifrasi; e usalo non per fuggire disonestà di voci, nè per maggiore ornamento del testo, come ordinariamente suole usarsi da chi si vale di questa figura, ma solo per esprimere la vera sostanza di Dio con le più appropriate parole che sia possibile, dicendo l'antichissimo Trimegisto nel suo Pimandro, così: </p>
	<p><hi rend="italic"> Bisogna onorare Dio con questi due nomi che a lui solo si convengono, e a nessun altro si affanno, fuori che a lui solo. Conciossiachè di tutti gli altri, o angeli o uomini che si siano, nessuno può esserne tanto buono quanto è Dio solo, che è il bene stesso, e niente altro che il bene. Tutte le cose sono appartate dalla natura del bene, perchè il corpo e l'anima non hanno in loro luogo alcuno capace del bene, essendo egli una cosa tanto ampia, quanto l'essenza di tutte le cose corporali e incorporali, sensibili e intelligibili. Questo bene è esso Dio. Guardati dunque di non dire giammai che alcun'altra cosa sia il bene, perchè sarebbe questo un errore sceleratissimo; nè anche dirai che Dio sia cosa alcuna se non il bene solo, perchè tu cadresti nella medesima empietà. </hi> E poco di sotto ancora: <hi rend="italic"> Una è la natura di Dio, cioè esso bene, e una medesima cosa si significa nei due nomi donde vengono tutte le cose, perchè il buono porge il tutto e non piglia nulla, e Dio dà ogni cosa e non riceve cosa alcuna. Adunque Dio è il bene, e il bene è Dio. </hi> </p>
	<p>E però dice ora Dante, il bene che volge e contenta tutto il regno che tu scandi, cioè Dio sommo e unico, il quale inteso e amato (come io dissi) dalle intelligenze è cagione che elle girino i cieli, dove tu al presente cammini, <hi rend="italic"> e contenta,</hi> sazia e adempie i desii di quelle, diffondendo in esse tutto quello che elle sono capaci di ricevere, il che è tanto nondimeno che elle più non ne desiderano nè più n'attendono. E per questo propriamente disse egli, <hi rend="italic"> contenta,</hi> cioè (come io dissi) sazia e adempie, perchè contento è veramente colui solo che, bastandogli quello che egli ha, non cerca e non brama più oltre. <hi rend="italic"> Tutto il regno che tu scandi,</hi> non un cielo solamente, ma tutta questa macchina sopra la luna, dove ora sei e dove ascendi continuamente di sfera in isfera. <hi rend="italic"> Fa esser virtute sua provvidenza in questi corpi grandi.</hi> La provvidenza che in Dio è quel medesimo che la prudenza nello uomo, è quella con che ei dispone e ordina le cose a venire molto avanti che elle siano in fatto. Questa partono i platonici in universale, manco universale e particolare. L'universale attribuiscono ai loro tre principi, Buono, Intelletto e Anima del mondo, perchè tutti e tre questi provveggono con essa a tutte le cose i bisogni loro; la manco universale, danno alle anime delle sfere e delle stelle, perchè ciascuna di queste ha bene che fare con qualunque cosa, ma non in ogni cosa; la particolare ultimamente assegnano a' demoni, perchè non a ognuno, ma a certi solamente fanno piacere. Dante, che dell'universalissima parlava, dice che il bene sopraddetto fa essere virtù sua provvidenza in questi corpi grandi, cioè fa per la provvidenza sua che ne' cieli sia virtù da condurre quelle cose che io vi ho mostrate, o veramente e forse meglio <hi rend="italic"> fa,</hi> cioè opera e dispone in tal modo che la provvidenza sua, o il provvedere egli a tutti i bisogni è virtute informativa o dispositiva a condurre in essere tutte le cose che bisognano di mano in mano a questo universo. <hi rend="italic"> In questi corpi grandi,</hi> corpi grandi chiama egli i cieli perchè veramente sono eglino i maggiori di tutti i corpi che in loro si contengono, e sono corporei ancora di corpo eterno materiale, ma di materia non corruttibile, la quale chiamano alcuni materia di movimento e non di generazione. Il che forse considerando i sapientissimi cabalisti, dissero che i cieli erano fatti delle vestimenta del Creatore, la qual cosa come s'intenda non accade narrare adesso. Seguita il testo: </p>

<lg rend="italic">
	<l>E non pur le nature provvedute</l>
<l>Son nella mente, ch'è da sè perfetta, </l>
<l>Ma esse insieme con la lor salute. </l>
</lg>

<p>La mente, secondo i platonici, è un lume divino acceso da Dio nell'anima nostra, acciocchè mediante quello possiamo conoscere tutte le cose. Ma dicono che ella è divisa in due, cioè superiore e inferiore: questa chiamano ragione che regge e tempera le cose umane; quello, intelletto che guarda e considera le divine. Agostino la chiama porzione superiore, gli Ebrei Nesciama, da Mosè detta nel Genesi spirito della vita, o delle vite secondo loro, spirato da Dio nella faccia dell'uomo. E Aristotile nel decimo dell'Etica dice che la mente è la divinissima di tutte le cose che sono in noi. Laonde con tutti costoro sicuramente dire si può, che la mente è nell'uomo l'intelletto speculativo o veramente la più nobile e la più divina parte dell'anima. E non dico per questo che ella sia l'anima, perchè se l'anima, secondo la forma e secondo l'essere suo, fosse intelletto, ella (come dice il nostro Ficino) sarebbe certamente tutta intelletto, e qualunque anima si mostrerebbe capace di intendimento. Ma l'esperienza che n'abbiamo in contrario manifestamente ci dimostra che l'anima ha intelletto, non secondo la propria sua forma principale, ma secondo una certa partecipazione. Il che a ciò che da tutti sia meglio inteso, dico che l'intelletto è una potenza nell'anima nostra della quale non si vale ella sempre, ma quando sì, e quando no, come fanno tutte le cose che operano per potenza e non per essenza. Dove se l'anima fosse intelletto, convenendole operare per l'essenza sua, ella intenderebbe sempre mai, come sempre adoperano quelle cose che operano per l'essenza loro; come verbigrazia tra' corpi il fuoco che scalda sempre perchè egli opera per l'essenza; e tra le menti Dio, che intende sempre perchè egli è tutto intelletto. L'intelletto dunque e non l'anima è la mente, la quale perchè non è nell'uomo solo, dobbiamo ora noi con diligenza considerare, che siccome sopra le menti delle anime, o vogliamo dire sopra le menti secondo la partecipazione sono infinite menti secondo la forma, e queste sono gli angeli, così ancora sopra le menti secondo la forma, è una mente unica e sola, secondo la cagione e virtù efficacissima, la quale è sommamente unica e sommamente vera, perchè altro non è in lei mente che verità; altro non è l'intendere che l'essere, e altro non è finalmente il fare che il volere; e questa è Dio stesso, mente che di ogni mente è cagione e origine di tutte le menti. Il che volendo mostrarci il Poeta, disse, <hi rend="italic"> la mente che da sè perfetta,</hi> cioè per sè stessa e per sua natura è sommamente perfetta, anzi la perfezione stessa di tutte le cose. E ben disse <hi rend="italic"> perfetta da sè,</hi> perchè tutte l'altre menti acquistano la loro perfezione dalle cose esteriori, ma Dio solo è perfetto da sè medesimo, e in sè medesimo sempre beato, senza che da altronde gli venga cosa alcuna. Dal che seguita che l'opinione di Averroe che il divino intelletto avvilirebbe se ei curasse le cose minime, accennata da noi di sopra, sia falsa in tutto, perchè il sapere lo intendere di Dio non dipende dalle cose, ma l'intenderle e il saperle egli le cagiona e le fa tutte quante. In questa mente dunque tanto perfetta <hi rend="italic"> non pur,</hi> non solo <hi rend="italic"> son provvedute le nature,</hi> gli esseri diversi e vari di tutte quante le cose create, <hi rend="italic"> ma esse insieme con la lor salute;</hi> ma oltra le particolari nature di qualsivoglia cosa mondana, vi è anche provvisto il ben essere di tutte insieme e il ben essere del tutto insieme che è quello dell'universo. E di questo soggiugne immediatamente la ragione, dicendo: </p>

<lg rend="italic">
	<l>Perchè quantunque questo arco saetta, </l>
<l>Disposto cade a preveduto fine, </l>
<l>Siccome cocca in suo segno diretta. </l>
</lg>

<p>Perchè tutte le cose mosse dal cielo non vengono a caso nè vacillando, ma tutte dirittamente corrono al fine che da Dio è proposto loro, guidate, o da provvidenza di propria natura, chiamata volgarmente instinto naturale, o da una intelligenza (come dicono i filosofi) non errante. Imperocchè, come manifestamente appare per il senso, ciascuna sostanza creata ha un'operazione propria per la quale ella può conseguire quel fine che il Poeta chiama <hi rend="italic"> fine preveduto,</hi> per dimostrarci che quella mente divinissima, sino davanti la creazione vide e conobbe tutto quello che ella vuole che sia, e non le accade correggerlo di mano in mano come a tutti gli altri architetti che spesso mutano consiglio, per gli errori che nel fare si discuoprono, perchè ella infallibilmente in tutte le cose procedendo vede a un tratto lo stesso vero, e a quello indirizzò e indirizza sempre le cagioni, i mezzi e gli effetti, e tutti senza ritegno vi corrono sempre, <hi rend="italic"> Siccome cocca in suo segno diretta,</hi> in quella maniera stessa che la freccia spinta dall'arco corre al bersaglio. E usa qui la figura sinedoche, ponendo la parte per il tutto, cioè la cocca per la saetta, essendo la cocca solamente quella parte che si commette nella corda. E bene agguaglia l'influsso celeste al tirare della freccia, perchè, siccome l'inclinazione di questa viene dalla cognizione, volontà o appetito di colui che la tira, così anche le inclinazioni che dai cieli ne sono date, vengono da cognizione e provvedimento della mente che egli volge a quello che ella vuole. Ma potrebbe qui dire alcuno, se ogni cosa corre a quel fine che da Dio le è preveduto, donde viene che ciascuno non è eccellente nella sua professione? Essendo pure più che ragionevole che quella mente perfettissima dirizzi ciascuno per la miglior via, a quel fine che ella vuole usarlo. E a questa dimanda risponderò con le stesse parole che usa questo autore nella fine di questo medesimo canto, quando dice: </p>

<lg rend="italic">
	<l>Sempre natura, se fortuna truova</l>
<l>Discorde a sè, com'ognaltra semente</l>
<l>Fuor di sua region fa mala pruova; </l>
</lg>
<lg rend="italic">
	<l>E se 'l mondo laggiù ponesse mente</l>
<l>Al fondamento che natura pone, </l>
<l>Seguendo lui avria buona la gente. </l>
</lg>
<lg rend="italic">
	<l>Ma voi torcete alla religione</l>
<l>Tal che fia nato a cingersi la spada; </l>
<l>E fate re di tal ch'è da sermone: </l>
</lg>
<lg rend="italic">
	<l>Però la Traccia vostra è fuor di strada. </l>
</lg>

<p>La cagione dunque che noi non abbiamo perfetto ognuno nella sua professione, non è l'influsso che c'indirizza, il quale seguitando verremo perfetti in quella cosa dove ei ci volge, ma è quella naturale libertà dell'operare dataci da Dio, della quale valendoci noi a nostro modo, abbandoniamo l'instinto della natura, e torciamo a quelle altre cose che migliori ci occorrono alla fantasia. Alle quali nondimanco non si perviene interamente per non essere poste per noi. E non dico però per questo che meglio fosse per l'uomo l'essere guidato o menato al suo fine come gli animali irragionevoli e come le cose non animate, perchè troppo certo mi ingannerei, conciossiachè ei sarebbe manco degno, e manco simile al suo creatore; nè potrebbe acquistare giammai fama o gloria come distesamente dimostra il Damasceno nella sua Teologia, perchè tanto sono o lodevoli o degne di biasimo le operazioni dell'uomo, quanto elle procedono dalla libertà della volontà. Ma non voglio entrare per adesso in questa materia, perchè, veduto oggimai largamente che cosa siano gl'influssi celesti, perchè ordinati, in qual modo mossi da Dio, e la cagione perchè ognuno dietro a quelli non viene eccellente, sarà certo il meglio che io, che naturalmente non sono forse chiamato a questo esercizio, perdonando e alla pazienza vostra e al mio correre invano pel cammino non mio, faccia fine a questa Lezione. </p>
</div2>
</div1>
<div1 n="Paradiso, X">
<head><hi rend="sc">DELL'ORDINE DELL'UNIVERSO</hi></head>

<div2 n="Dedica">
<p><hi rend="italic">P. F. GIAMBULLARI AL MOLTO VIRT. SUO OSSERVAND. GIO. BATISTA GELLI SALUTE.</hi></p>

	<p>Lungamente mi era taciuto nella dotta nostra Accademia, Onorandissimo Gello mio, e per l'età che già me ne scusa, e per la diversa professione, molto più era ancor per tacere, se voi, che di me potete ogni cosa, non mi aveste, mentre eri Consolo, persuaso a voler parlare nella maniera che voi udiste, e che dimostra questa lezione. La quale (perchè io non la posso tenere ascosa) dovendo con alcune sorelle sue andare alla stampa, giustamente indirizzo a voi, acciocchè, siccome nel consolato vostro onorato con la dolcezza de' prieghi vostri voi le foste cagione di nascere, così nel magistrato della censura con la rigidità dell'esaminare, voi le siate cagione di vivere, senza temere i denti giustissimi di chi morde con la ragione, chè degli altri non si tien conto. </p>
	<p>Vivete felicemente. </p>
</div2>
<div2 n="Lezione quarta">
<head><hi rend="sc">LEZIONE QUARTA</hi></head>
<head><hi rend="sc">NEL CONSOLATO DI GIO. BATISTA GELLI. </hi></head>

	<p>La bellezza dell'universo, diversamente considerata già da' filosofi, magnifico signor Consolo, Accademici virtuosi, e voi altri Uditori benigni, partorì diversi pareri e opinioni, in quello che ella si consistesse massimamente, affermando alcuni di loro che ella fosse la moltitudine delle creature, tanto varie e tanto differenzia e tra loro medesime, quanto con tutti i sensi nostri a tutte l'ore e per tutto largamente possiamo sentire. La quale per il vero è sì grande, che bene si può dire di lei come delle cose mortali il nostro Petrarca, che ella è scala al fattor chi ben la stima. Alcuni altri volevano che la somma bellezza fosse la continua generazione di tutte le cose, dicendo che sebbene la generazione d'una era sempre la corruzione d'un'altra, non era però per questo che ella non fosse sommamente bella e sommamente maravigliosa, non essendo la corruzione per difetto della natura che non intende mai di guastare o disfare le cose, ma della materia solamente. La quale per la stessa natura sua trovandosi atta o apparecchiata a ricevere tutte le forme, e tutte parimente desiderandole, e dopo l'averne conseguito una, rimanendole il desiderio delle altre, cerca sempre di possederle. E non essendo possibile che ella ne abbia ad un tratto più che una sola, si lascia mancare tra mano quella che ella ha, non per odio che ella le porti, ma per troppo bramosa voglia di vestirsi ancora di quell'altra. Il che non avviene però dalla luna in su, perchè la materia de' cieli, secondo Aristotile, non è in potenza se non a quella forma sola, e così non desidera fuori di quella. Alcuni altri posero questa somma bellezza nell'ordine maraviglioso che tra le creature si vede posto. Il quale certamente è sì grande e sì degno di ammirazione, che il divinissimo nostro non meno teologo che filosofo poeta Dante, ragionandone nel decimo Canto del Paradiso, disse che Dio, valore primo e ineffabile, </p>

<lg rend="italic">
	<l>Quanto per mente, o per occhio si gira, </l>
<l>Con tanto ordine fe', ch'esser non puote</l>
<l>Senza gustar di lui chi ciò rimira. </l>
</lg>

<p>Laonde assimigliando alcuni quest'ordine ai numeri, tra' quali non si può mettere unità alcuna, senza guastare o corrompere il numerato, dissero che egli era sì bello e tanto perfetto che e' non era possibile alterarne o mutarne cosa alcuna senza la distruzione intera dell'universo. </p>
	<p>Quest'ultima opinione, come più vera forse delle altre, ancora che tutte certo siano vere, pare a me che tenesse Dante, sì per quello che pure adesso ve ne allegava, e sì ancora per un altro luogo, dove egli alquanto allarga e spiega il detto ordine come appresso vi sarà noto. Perchè dovendo io per osservazione e mantenimento de' non manco begli che utili e necessari ordini di questa virtuosa nostra Accademia, ragionare oggi con esso voi, mi ho proposto trattare dell'ordine, col qual fu posto quest'universo, esponendovi a questo proposito due soli terzetti dell'onore della patria nostra nel XXIX del Paradiso, che dicono così</p>

<lg rend="italic">
	<l>Concreato fu ordine e costrutto</l>
<l>Alle sustanzie, e quelle furon cima</l>
<l>Nel mondo in che puro atto fu produtto. </l>
</lg>
<lg rend="italic">
	<l>Pura potenzia tenne la parte ima, </l>
<l>Nel mezzo strinse potenzia con atto</l>
<l>Tal vime, che giammai non si divìma. </l>
</lg>

<p>Aveva poco di sopra udito il nostro Poeta dalla sua amatissima Beatrice, o vogliamo dirla teologia, la cagione perchè si era mosso l'eterno Padre a creare tutto quest'universo, quando, e in che maniera lo aveva creato, producendo tutto insieme e ad un tratto, la materia, la forma, e il composito, senza divisione o distinzione alcuna del prima e del poi, ed ora dalla medesima si fa soggiugnere che insieme con questa siffatta produzione delle cose, fu creato e fermato un ordine che le sostanze che erano atto puro, senza parte alcuna di potenza, fossero la cima e il sommo di tutte l'altre. E per l'opposito, la potenza pura, altrimenti materia prima, senz'atto alcuno, fosse l'infimo e il bassissimo di tutti i gradi; e tra questi due termini sì distanti, fosse un mezzo di potenza e atto,  legati ed uniti insieme con legame e nodo sì forte, che non fosse mai per disciogliersi. Questo è quanto in poche parole, ma di grandissimi significati, ha cantato il nostro Poeta. E se io voglio poterle esporre e farvele piane, mi bisogna primieramente dichiararvi alcuni termini universali, perchè senza la cognizione di quelli malagevolmente potreste intendere quanto io dicessi a questo proposito. </p>
	<p>Avete dunque a sapere che la sostanza è una cosa che è per sè medesima, e secondo che la descrive Aristotile ne' Predicamenti, ella è quella che consiste ed è per sè stessa senza aver bisogno di cosa alcuna, anzi, acciocchè meglio ancora la intendiate, ella è il subietto e il reggimento in sul quale sono fondate tutte l'altre cose, e senza il quale elle non possono essere in modo alcuno. E questa propriamente e principalmente presa, è il sommo e vero Creatore del tutto, e dal quale dipende il tutto, dicendo Aristotile nel quarto della prima Filosofia, che la sostanza è il primo ente dal quale pendono l'altre cose. Ma perchè non sempre mai si ragiona di questa vera e somma sostanza, ma dell'altre ancora che per la sola partecipazione si chiamano comunemente sostanze, avvertite che ella si divide non solamente in prima e seconda, ma in separata dalla materia, come sono gli angeli, dottamente stativi espressi l'ultima volta che ci si lesse, e in materiale o corporea come tutte le cose che noi veggiamo. E chiamansi nientedimanco tutte sostanze, perchè elle stanno per base e sostenimento degli accidenti, cioè le corporee materiali sotto alla quantità, qualità, colore, e gli altri simili a questi, e le separate dalla materia sotto all'intelletto e alla volontà, con le quali due cose conoscono Dio, e vogliono sempremai ciò che piace a S. Maestà. </p>
	<p>Appresso, avete a sapere che quello che chiamano i filosofi atto puro, cioè senza mistione alcuna di qualsivoglia materia, è quella prima e sostanzial forma, donde vengono tutte le forme, quel sommo e semplicissimo bene, sommamente vero, sommamente buono e sommamente uno, da noi altri chiamato Dio. Al quale hanno posto nome Atto, per significare la forma e le operazioni dal moto, parendo loro che l'atto sia un massimo movimento, come nel IX della Metafisica al comento VII agevolmente si può vedere. Ma siccome il nome sostanza che, propriamente parlando, solamente appartiene a Dio, si comunica agli angeli e a tutte l'altre cose che sono, così ancora questo nome Atto puro si comunica agli angeli, per essere eglino separati dalla materia e appartati da quella sopra ogni altra cosa creata. E si chiamano essi ancora Atti puri, non perchè e' siano come Dio, atto purissimo, o sopra purissimo, se dire si puote, ma perchè non sappiamo altrimenti esprimere le qualità dell'essenza loro come l'altre cose più basse. </p>
	<p>Oltre a questo, avete a sapere che la materia la più bassa e la più imperfetta cosa che sia, non ha alcun essere per sè stessa, ma è solamente una pura potenza, non di fare, ma di patire e di ricevere in sè tutte le forme, in quella guisa che riceve la cera tutte le impressioni che si fanno in lei dal sigillo, di maniera che il filosofo la chiama non ente per sè, ma ente per accidente. Perchè tutto quello essere che ella ha, ella lo ha per benefizio della forma. Questa così fatta non si vede e non si conosce, se non solamente con l'intelletto, avvegna che non chiara e apertamente, ma in confuso. Perchè non intendendo l'intelletto nostro le cose, se non mediante i fantasmi, o vogliamo dire immaginazioni, e questi non venendo se non dalle cose che sono, manifesto è che dalla materia che non ha essere non possono venire i fantasmi, e così lo intelletto che da questi apprende ciò che egli intende, non la può intendere se non confusamente, e in quella guisa che l'occhio nostro comprende il buio. Bene è vero che il filosofo nel VII della prima Filosofia, nomina la materia intellettuale, ma non perchè l'intelletto l'intenda al tutto, anzi per distinguerla solamente dalla sensibile, cioè da quella che da' sensi si può comprendere, quale è verbigrazia il bronzo delle statue, o il legno della cattedra, che all'occhio e al tatto sono manifesti. Ancora che quest'ultima è materia formata e però sensibile, dove la prima per non avere forma alcuna a gran pena è intelligibile. </p>
	<p>Ultimamente avete a sapere che la potenza pura, cioè essa materia prima, capace di ricevere tutte le forme secondo che in lei sono impresse e formate dalla virtù o potenza attiva, è quel principio e quella cagione, per la quale tutte le cose patiscono, e quanto più sono materiali, più possono patire. E per l'opposito, la forma è quel principio per il quale ciascuna cosa adopera, e quanto più è formale tanto più è attiva, e conseguentemente, maggiormente può operare. Come per esempio vi sia, tra gli elementi, la terra sommamente materiale, sommamente passiva, e il fuoco sommamente formale, sommamente attivo. E così fra le sostanze, i corpi e gli spiriti. </p>
	<p>Dichiarati così questi termini per facilitarvi ancora molto più le parole del nostro Dante, vi riduciamo a memoria quello che altravolta in questo luogo già vi dicemmo, che i filosofi hanno ridotto tutte le cose ad un cerchio solo, detto da loro il cerchio degli enti, cioè delle cose che sono. Nella sommità del quale hanno posto l'Atto purissimo, cioè Dio, e nella bassezza più infima, la pura potenza passiva, cioè la materia prima, tutta pronta e apparecchiata a ricevere e a patire, come l'Atto purissimo a dare e a fare. E i gradi per salire dal più basso sino al supremo, hanno chiamati l'Essere, la vita, il senso, la ragione e l'intelletto. E lo essere hanno detto che è quello della pietra, il vivere quello delle piante, il sentire degli animali, la ragione dell'uomo e l'intelletto dell'angelo. Sono adunque per chiamarli così al presente i due estremi di questo cerchio, l'atto puro, che è Dio; e la potenza pura che è la materia, ciascuno dei quali è a noi del tutto invisibile e incomprensibile, ma per diversi rispetti. Perchè l'atto puro non si può conoscere o vedere da noi, per la debolezza e inattitudine nostra, e la potenza pura per la debolezza e inattitudine di quella, come agevolmente si può comprendere dall'esempio manifestissimo che di questo assegnava il dottissimo metafisico, maestro Gio. Francesco Beato, troppo per tempo rapito a noi, dicendo, che siccome le tenebre per l'imperfezione e difetto loro, non potevano essere vedute, così la pura potenza, o vogliamo dire la materia prima, per non aver alcun essere formale non poteva essere conosciuta, perchè ogni cosa si conosce dall'operazione, e l'operazione nasce dalla forma. E per l'opposito, diceva che siccome il sole, per la somma chiarezza e splendore che egli ha, non poteva essere guardato dirittamente dall'occhio nostro, ma solamente nelle cose dove e' percuote, così l'atto puro per la infinita eccellenza sua, non poteva essere conosciuto da noi, se non per riflessione, cioè riguardando non lui, ma le creature fatte da lui. Onde non senza cagione diceva Paolo apostolo: <hi rend="italic"> Che le cose invisibili di Dio, si comprendevano dalla creatura mondana per le cose che sono fatte,</hi> di maniera che nel volere noi conoscere l'atto purissimo ci avviene come al pipistrello, il quale, desiderando vedere il sole e non potendolo sostenere, non lo ragguarda il dì, ma la notte, e non in lui, ma nella luna e nelle stelle dove e' risplende, come nella Metafisica disse Aristotile. </p>
	<p>Da questi due sopraddetti estremi si partono ed escono le cose diversamente, perchè partendosi dall'atto puro, quanto più si allungano da quello, tanto vengono a maggiore imperfezione, perchè vengono a mescolarsi con la materia che le fa passibili e corruttibili. E per l'opposito, quanto più si allontanano dalla materia, tanto vanno a maggiore perfezione, diventando attuali od attive per la vicinanza dell'atto puro che le fa tali. E tutte le cose che tra questi due estremi si trovano, sono composte di potenza e di atto, cioè di materia e di forma chi più e chi meno per quelli stessi gradi che poco sopra vi dichiarammo. Ma con questa ordinatissima distinzione, che le manco materiali, come gli uomini e gli angeli, siano più vicine all'atto purissimo, e quelle che partecipano più di materia, come le piante e le pietre, siano più allontanate e rimosse da esso atto purissimo, e collocate nel più infimo e basso grado che tra tutti gli altri si trovi. La qual cosa mirabilissimamente espresse in poche parole il nostro Poeta dicendo: </p>

<lg rend="italic">
	<l>Concreato fu ordine e costrutto</l>
<l>Alle sostanze, e quelle furon cima</l>
<l>Nel mondo, in che puro atto fu produtto. </l>
</lg>
<lg rend="italic">
	<l>Pura potenza tenne la parte ima, </l>
<l>Nel mezzo strinse potenza con atto</l>
<l>Tal vime che giammai non si divìma. </l>
</lg>

	<p>Ma perchè molti forse dubiteranno, quando fosse posto quest'ordine, e quando fatta la predetta distinzione, volendo tutti i filosofi antichi insieme con i poeti gentili che la prima materia sia eterna e increata, perchè di nulla secondo loro non si fa cosa alcuna, quando io avrò brevemente risposto a questa obbiezione con la santissima verità della nostra fede, tenterò ancora per la via di Aristotile se io sapessi farvi capaci, che la materia non è eterna, ma creata da Dio, come ha posto questo poeta. </p>
	<p>Dicono i sacri maestri nostri teologi con grandissime autorità della divina e santa Scrittura che Dio crea, e fa in un medesimo instante la materia e la forma di essa cosa creata insieme con il composto che di amendue risulta ad un tratto. Il che esprimendo questo autore, disse poco di sopra: </p>

<lg rend="italic">
	<l>Forma e materia, congiunte e purette</l>
<l>Usciro ad esser che non avea fallo, </l>
<l>Come d'arco tricorde, tre saette: </l>
</lg>
<lg rend="italic">
	<l>E come in vetro, in ambra e in cristallo</l>
<l>Raggio risplende sì, che dal venire</l>
<l>A l'esser tutto non è intervallo: </l>
</lg>
<lg rend="italic">
	<l>Così il triforme effetto del suo Sire</l>
<l>Nell'esser suo raggiò insieme tutto</l>
<l>Senza distinzion nell'esordire. </l>
</lg>

<p>Perchè in vero, la materia non può stare senza forma, nè le forme materiali senza la materia. Laonde manifestamente appare necessario come dice il poeta che questo triforme effetto, cioè materia, forma e composizione, fosse fatto tutto ad un tratto. E questo basti quanto alla verità della santa fede. </p>
	<p>Ma quanto al mostrare per la via de' peripatetici che la materia non è eterna, ma creata da Dio, come ogn'altra cosa creata, avvertiscasi che stando fermo il fondamento principale di esso Aristotile nel II della prima Filosofia che e' sia un principio e una causa prima di tutte le cose che sono, perchè altrimenti se ne andrebbe il processo nell'infinito, e' ne seguita certamente che questa prima cagione sia la somma e la massima in tutto il cerchio delle cose, accettandosi massimamente senza controversia e disputa che siccome in qualunque genere di cose se ne dà una massima, così nella larghezza od ampiezza degli enti se ne dà uno e sommo e grandissimo. Questa somma e prima cagione non è solamente finale come tutti certo acconsentono, ma producente ancora ed efficiente, il che si prova in questa maniera: Se questa somma e prima cagione non fa le cose, si troveranno alcuni enti che non saranno fatti da lei, e così o non saranno stati prodotti, o e' saranno da altri che dalla cagion prima. E se quest'ultimo è vero, ella non sarà più cagion prima, a andrassene il processo nell'infinito. Ma se e' non saranno stati prodotti, certo è che avranno l'essere da loro stessi. Il che se ai moderni peripatetici non par forse inconveniente, avvertiscasi che ciascuna cosa che ha l'essere da sè medesima e non da altri, è sempre tale quale ella vuole; perchè a chi non dipende se non da sè, non può essere impedito cosa che e' voglia. Ma certo è che in qualunque cosa desiderabile e appetibile si brama sentire il sommo e il supremo che in quella si può avere: adunque l'ente da sè, come ciascuna altra natura che può appetire, bramerà di essere il sommo di tutti gli enti, e poi che la voglia sua non gli può essere impedita o vietata, perchè ella non dipende da nessun altro, sarà certo tale e sì fatto, cioè di tanta capacità e perfezione che e' terrà il luogo sommo e supremo. E così la prima cagione non sarà più la somma e suprema come vuole Aristotile che ella sia, ma saranno due sommi e supremi, il che è pure al tutto impossibile, non potendo essere il sommo se non un solo. Non ci è adunque cosa alcuna da sè medesima se non la prima cagione, la quale ha prodotto tutte le cose, e la materia stessa con esse. </p>
	<p>Ma qui nasce un'altra quistione, se Dio, che è la cagion prima, abbia prodotto il tutto di niente, o di qualche cosa. La santissima fede nostra, tiene (come è la verità) che di niente sia fatto il tutto. Ma i filosofi unitamente si accordano che di nulla non si possa fare cosa alcuna, e per questo vogliono che tutte le cose fatte siano fatte della materia. Il che favoleggiano ancora i poeti antichi, affermando che Demogorgone, cioè il Dio dello universo, nella sua eternità abbia generato del caos, che è la prima materia, il litigio e quelle altre cose che distesamente si leggono nello amoroso Leone Ebreo, il quale dottamente ha esposto tutti i segreti misteri che in quella favola sono occultati. </p>
	<p>Ma tutto questo loro dire si riprovava per falso, e agevolmente in questa maniera. Conviene di necessità che questa loro materia prima o abbia l'essere da sè medesima, o dipenda da qualcun altro. Se e' dicono che ella è da sè stessa, e' ne seguono subito quegli impossibili che poco sopra si sono mostrati, e se ella dipende da altri ella è adunque prodotta e creata dalla prima e somma cagione, cioè da Dio onnipotentissimo che di niente l'ha prodotta, e di niente e in niente ha creato tutte le cose. </p>
	<p>E se alcuno opponesse qui che per essere prodotta la materia da Dio, e' non seguita però per questo che egli solo abbia creato tutte le cose, essendo possibile che una creatura creata prima che l'altre abbia creato poi tutte l'altre, si risponde che se la creatura producesse alcuna cosa fuori di sè stessa, ei se le darebbe facoltà di creare, il che è al tutto impossibile. Ricercando la facoltà del creare una virtù e un vigore o valore infinito, di che non è capace la creatura, perchè sarebbe somma ella ancora ed eguale alla cagione prima. Ma per farvene capaci ancor meglio, avvertite che il fare una cosa artificialmente, come per esempio sarebbe il fare una statua di marmo o di legno, non si chiama creare o produrre, per essere di già essa statua in potenza nel marmo e nel legno; e non la produce l'arte, ma la cava di quell'essere potenziale e la conduce ad essere in atto, levandone tutto il soverchio od aggiugnendo ciò che mancasse, come fa chi lavora di terra qualche figura Ma il creare è un produrre di nuovo una cosa che non era nè in atto, ne' in potenza, e però ha bisogno d'un vigore e d'una virtù infinita. Perchè quanto più è lontano il termine donde si muove l'agente dal termine al quale e' cammina, tanto ha bisogno di virtù e valor maggiore Come per esempio vi sia, che se in un medesimo spazio di tempo arrivassero parimente in Firenze due che in un giorno e ora medesima si fossero partiti l'uno di Pisa e l'altro di Spagna, bisognerebbe pure senza dubbio che la virtù di quest'ultimo fosse di gran lunga molto maggiore che quella del primo, altrimenti sarebbe impossibile al tutto che e' vi si conducesse nel medesimo spazio di tempo. Se adunque la distanza maggiore da termine a termine, ha bisogno di più virtù, seguita che una distanza tanto lontana che ' non vi si trovi termine alcuno, e per questo sia infinita, come ella è veramente dal non ente, o vogliamo dire dal puro e semplice nulla ad esso ente, seguita, dico, che ella abbia bisogno di vigore e virtù infinita; la quale non si trovando in cosa alcuna creata perchè tutte sono finite, e dal finito all'infinito non è proporzione alcuna, e' conviene confessare per forza che la virtù che del puro nulla produce e crea qualche cosa, non è, nè manco esser puote, se non solamente di esso Creatore. Quell'uno adunque sommo e onnipotente Atto purissimo e soprappurissimo, al quale non è impossibile cosa alcuna, non solamente ha creato egli solo di niente tutte le cose, ma creandole, come bene ha detto il nostro Poeta, in un tratto e unitamente, produsse in atto la materia, la forma e il composto. E non con distinzione o intervallo di tempo, ma in quella guisa che in un corpo diafano risplende tutto il raggio ad un tratto, dimanierachè dal cominciare a venirvi il lume, e l'esservi tutto non vi corre intervallo alcuno. Il che avvenne perchè non essendo allora qualità alcuna contraria alla creazione, non ebbe esso Creatore a rimovere prima un contrario, e appresso indurvi poi l'altro, anzi creò e produsse il tutto (per mantenermi nell'esempio dell'autore) in quella stessa maniera che si diffonde e allarga il lume nel corpo trasparente per non trovare in esso contrario alcuno. Conciossiachè la luce non ha contrario, essendo le tenebre non il contrario, ma la privazione solamente di essa luce. </p>
	<p>E nella così mirabile produzione di tutte le cose, creò insieme con esse quest'ordine fermo e inviolabile che narra il Poeta nostro, dicendo <hi rend="italic"> concreato fu ordine e costrutto alle sostanze,</hi> cioè insieme con la produzione di esse sostanze, fu creato e stabilito ordine, conveniente proporzione, perchè altro non è l'ordine che una congrua e convenevole proporzione di alcune cose secondo il prima e il poi, e ogni ordinazione come nell'VIII della Fisica dice Aristotile, è una proporzione. E dissi congrua e convenevole, perchè il disordine ancora è proporzione; ma non congrua nè convenevole. E se alcuno mi dicesse a che fine bisognava porre quest'ordine? io gli risponderei, che così era necessario, rispetto alla moltitudine delle cose conoscibili, perchè siccome una sola e medesima materia non può in un tempo medesimo soggiacere a più forme sensibili in atto, così nè il senso a molti sensibili, nè la ragione a più specie intelligibili, ma solamente ad una prima e ad un'altra poi. E dovunque è il prima e il poi quivi è l'ordine. L'eccellenza e nobiltà del quale è sì grande che Aristotile nel III del Cielo al XXIV lo chiama la natura de' sensibili, non perchè egli sia l'essenza o la sostanza delle cose, ma solo della disposizione che la forma seguita subitamente. Per il che diceva Platone, che l'ente disonorato, era non ente; e nel Timeo chiamò il mondo creato, perchè di non ordine fu posto in ordine. Al che avendo forse rispetto il nostro Poeta, dice che e' fu concreato e costrutto ordine alle sostanze <hi rend="italic"> nel mondo,</hi> nella fabbrica di quest'universo; <hi rend="italic"> e quelle </hi> sostanze <hi rend="italic"> furon cima,</hi> tennero il grado supremo, e furono collocate nella parte più eminente e vicine alla sedia del Creatore; <hi rend="italic"> in che,</hi> nelle quali sostanze, <hi rend="italic"> fu prodotto atto puro,</hi> fu creata e prodotta in essere una nuova natura, tutta attuale senza potenza di materia corporea, che tali veramente sono gli angeli come sopra abbiamo dichiarato: </p>

<p><hi rend="italic"> Pura potenza tenne la parte ima. </hi> </p>

<p>Descritta in questa maniera la parte superiore del cerchio degli enti, se ne passa a quell'altro estremo, e dice che nella parte più bassa e più infima di tutte, fu posta la potenza passiva, la quale chiama egli pura, perchè ella s'intenda per la materia prima semplice nuda di qualsivoglia forma, atta solamente a ricevere e a patire, e non a dare o a fare in maniera alcuna. E dice <hi rend="italic"> pura potenza </hi> la materia stessa da noi dichiaratavi nel principio, <hi rend="italic"> tenne la parte ima,</hi> fu collocata e posta nel fondo e all'opposto dell'atto purissimo. Ma <hi rend="italic"> nel mezzo </hi> tra questi due estremi, atto puro e potenza pura, <hi rend="italic"> potenza con atto,</hi> il composto di essi estremi <hi rend="italic"> strinse tal vime,</hi> serrò e chiuse legame e nodo sì forte e sì saldo <hi rend="italic"> che giammai non si divìma,</hi> non si scioglie e non si disnoda, cioè che naturalmente non si potrà nè snodare, nè sciorre, essendo impossibile che le cose fatte da Dio siano distrutte o disfatte da altri che da lui stesso, e dalla sola volontà sua. Qui non voglio altrimenti distendermi a dimostrare come ciascuno de' tre mondi intellettuale, celeste e terreno, e nel mondo piccolo ancora, cioè nell'uomo, si trovino in un certo modo tutte e tre le cose predette, atto, potenza e composto, non perchè il ragionamento non fosse bello, ma perchè troppo più tempo bisognerebbe che l'assegnato a questo negozio, e il saper non venire a noia mi è sempre parso cosa lodata. </p>
	<p>Per il che lasciando oramai considerare a voi stessi, quanto e bello e maraviglioso sia paruto al Poeta nostro l'ordine detto, e con quante poche parole semplici e piane egli abbia trattato i profondissimi sensi filosofici e teologici, rinchiudendo in sei versi soli la sostanza, l'atto puro, la potenza o materia prima il composto di questi due, il modo della loro creazione e l'ordine con il quale sono distinti e legati insieme, cose certamente tutte alte, tutte belle, tutte profonde; per la dichiarazione delle quali bisognerebbe a ciascuna di loro un intero e giusto volume. Dirò solamente questo, che egli con la divinità dell'ingegno suo accennandole in un passare, le ha tanto espresse che elle si veggono tanto aperte che elle s'intendono, e tanto allargate che ciascuno se le può conoscere. Avvegnachè insino a tanto che questa virtuosa Accademia non ha eccitati gl'ingegni e aperti gli occhi delle persone, pochi fossero veramente che questa od altra simile ricchezza del nostro Dante, che per tutto certo ne è pieno, altrimenti considerasse. Andandosene la maggior parte (come si dice) per la battuta dietro a coloro che pregiando molto più l'altrui lingue che la lor propria, non credevano per avventura che questa nostra sapesse o potesse far altro che ragionare dimesticamente in casa, delle cose della famiglia; il che quanto fosse non solamente erroneo, ma falso; oltra che l'onore della nostra patria largamente lo mostra a chi vuol conoscerlo in tutto quasi il poema suo, le dotte lezioni ancora che in su questa cattedra avete avute da cotanti nostri accademici chiaramente lo manifestano. Laonde, senza più distendermi in questo, avendovi fastiditi forse pur troppo, fo qui fine al mio ragionare. </p>


</div2>
</div1>
</body>
</text>
</TEI.2>
