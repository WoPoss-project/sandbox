<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Tertiae convivalis historiae disceptatio</title>
      <author>Poggio Bracciolini</author>
    </titleStmt>
    <extent>41 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2003</date>
      <idno>bibit001490</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Latino, grammatica, volgare : storia di una questione umanistica</title>
        <author>Tavoni, Mirko</author>
        <publisher>Antenore</publisher>
        <pubPlace>Padova</pubPlace>
        <date>1984</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>400</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CDD">
        <term>470.9 - LINGUA LATINA. STORIA</term>
      </keywords>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT - Pisa</name>
      </respStmt>
      <item>Correzione linguistica</item>
    </change>
    <change>
      <date>2004-03-09T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-03-09T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1 n="Tertiae convivalis historiae disceptatio"><head>Utrum priscis romanis latina  lingua omnibus communis fuerit, an alia quaedam doctorum  virorum, alia plebis et vulgi, tertiae convivalis historiae  disceptatio.</head>

<p>Tum Benedictus, qui ad legum scientiam etiam studia  humanitatis adiunxerat: “Sedeamus adhuc vos oro” inquit.  “Est enim ut te, Carole, requiram quod iamdudum scire  desidero, neque id a vestra doctrina alienum. </p>
<p>Diutina me dubitatio tenuit, utrum priscis Romanis latina  lingua, quam grammaticam vocamus, fuit omnium communis, an  alia quaedam esset doctorum virorum, alia plebis et vulgi  oratio; id est, ut apertius loquar, utrum docti pariter et  indocti ab ipsaque infantia latino veluti materno  domesticoque sermone loquerentur, an esset alius quispiam  doctorum hominum, prout nobis contingit, ac usu vulgari  diversus. </p>
<p>Sentio enim hac de re viros doctissimos dissentire.  Leonardus Aretinus epistola quam scripsit ad Flavium  Forliviensem probare nititur non fuisse eam linguam omnibus  communem, sed aliam popularem, aliam eruditorum virorum  extitisse locutionem. </p>
<p>Qua in sententia fuit etiam vir clarissimus Antonius  Luscus, qui aiebat se adduci non posse ut crederet  cerdones, sutores, cocos reliquamque vulgi fecem latino  sermone usam. </p>
<p>Cui Poggius respondere solitus erat non fuisse difficilius  latina verba a pueris quam alia usu percipi, cum ab ipsa  infantia barbarorum filii cum materno lacte vernaculam  linguam discant, quamvis rudem, asperam, barbaram, absonam  prolatu, quae nobis viris esset admodum scitu difficilis. </p>
<p>Cur enim quod nunc doctrina percipitur non tunc quotidiano  usu percipi potuit? cum noverimus in curia romana permultos  qui, licet rudes literarum, tamen assidua consuetudine tum  loquendi tum caeteros audiendi, et intelligerent alios et  ipsi haud absurde latine loquerentur. </p>
<p>Te autem, ut Franciscum Barbarum doctissimum virum  multosque praeterea, audivi ab ea sententia alienos,  extimareque latine omnes pariter fuisse locutos. Qua de re  quid iudices, Carole, ne sit molestum proferre”. </p>
<p>Tum ille: “Ad Poggium” inquit “reiicio hoc totum  disputationis genus, a quo audivi multa, seu multorum  dicta et sententias, contra Leonardi opinionem  investigasse. Ego enim, ut verum fatear, hac in re minime  curiosus fui, quamvis Poggio assentiar, et mihi vereor sua  opinio videatur”. </p>
<p>Hic ego: “Fateor” inquam “Carole me, cum antea cum Leonardo  Antonioque saepius disceptassem, tamen post illam Leonardi  epistolam plura ex variis collegisse scriptoribus, quibus  facile probatur illos non recta sensisse. </p>
<p>Leonardum quippe memini dixisse mihi etiam se conscripsisse  epistolam, quo me alliceret ad respondendum. Et certe is  mihi animus semper fuit, ut aliquid contra suam sententiam  scriberem, sed variae occupationes fuere hactenus  impedimento. </p>
<p>Nunc, quoniam et ocium est nobis et hoc Benedictus  postulat, Carolus vero me in hanc provinciam reiicit,  parebo voluntati vestrae, afferens ea primum quibus  arbitror causam meam omnibus probaturum, deinde ad Leonardi  epistolam respondebo, quamvis id ars dicendi requirat, ut  prius adversarii confutentur dicta, quam nostras rationes  afferamus; quo ordine praetermisso, dicam antea quae huic  quaestioni satisfacere videantur. </p>
<p>Sed opus est ut paulo superius exordiar, quo possim ad id  quod cupimus descendere. Quaero a vobis quam linguam  appelletis latinam, eam quam grammaticam vocamus, et a  quibus ortum habuisse putetis. </p>
<p>Nempe, opinor, illam qua latini populi utebantur, et ab eis  ortam, illaque eos fuisse usos qui dicebantur Latini, a  quibus et nomen sortita est; quam et Romanis, cum Latini  essent et in Latio siti, in usu fuisse communi necesse est. </p>
<p>Nam sicut linguam dicimus gallicam, hispanam, germanam,  italam, qua Galli, Hispani, Germani, Itali loquuntur, item  de graeca et reliquis, eodem modo et latinam linguam eam  fuisse oportet, quae in communi erat usu apud Latinos. </p>
<p>Hanc unicam fuisse ipsa ratione constat. Si enim alius ab  hoc sermo extitisset, aliud quoque nomen sortitus esset;  sic in nobis est, qui grammaticam, id est latinam linguam,  distinguimus a vulgari. Sicuti vero in lingua nostra  materna nequaquam dicimus comprehendi grammaticam, ita sola  una erat loquela illorum qui appellabantur Latini, nulla  alia latinae adiuncta. </p>
<p>Lingua insuper latina ex verbis constat quibus eum  sermonem conficiebant Latini. Ergo et verba latina in  consuetudine erant communi. Non enim verbis utebantur  incognitis, sed quae cum nutricum lacte perciperentur. </p>
<p>Si enim alia loquela usi forent, et illa suum aliquod nomen  nacta fuisset. Sed solam linguam latinam legimus illorum  vernaculum sermonem extitisse. Itaque a Latinis lingua est  dicta latina, qua hi tum soli, non alii, utebantur;  quanquam non parum admiror illorum doctrinam, qui alio quam  latino sermone priscos Romanos vulgo locutos volunt. </p>
<p>Tum hodie quoque magna ex parte, romanis praesertim  mulieribus, incorruptior loquendi consuetudo permansit qua  latina verba proferantur, ut mirum sit in tanta urbis  vastitate, tanta diversarum quae urbem occuparunt gentium  colluvione, tanta inundatione barbarorum qui urbe  permanserunt, adhuc linguae latinae portionem vulgo in urbe  resedisse. </p>
<p>Longum esset referre latina verba quae nunc in eorum  vulgari sermone sunt pene infinita. Illud dicam, multa me  Romae didicisse inter loquendum latina vocabula quae antea  ignorabam. </p>
<p>Lupum tyberinum qui piscis esset ne Nicolaus noster,  qui diligens verborum scrutator fuit, tenebat. At ego a  venditore piscium percepi eum esse piscem quem vulgo  storionem vocant, quorum melior habetur et hodie quoque  qui inter duos pontes capitur. Nam illum qui est minor  lupatum, hoc est parvum lupum, dicunt. </p>
<p>Id quod foeminae, ut melius filent, in extremo fusi  inserunt, inscius eram quomodo appellaretur latine, at a  muliere quadam audivi vorticulum nominari. </p>
<p>Frixorium vulgo et sartaginem dicunt. Multa insuper  satietatis causa praetereo quae veluti reliquias veteris  linguae retinuere. </p>
<p>Quid dicemus de Hispanis, tam longe ab urbe remotis, quorum  verbis maxima pars loquelae latinae permansit a  colonis romanis, qui eo abierunt, perceptae?”</p>
<p>Multa ad verbum latine proferunt, quae ego in Curia ab his  quibuscum consuevi prolata summa cum diligentia notavi:  “Habeo capillos canos”, senem dicentem audivi, “aio  comedendo aviculas”, “in malas horas cremare”, pluraque  praeterea quae a memoria abierunt. </p>
<p>Et admirandum sit profecto, cum Hispania a tot barbaris  nationibus tam longo tempore fuerit possessa, unicum etiam  verbum latinum in usu retinuisse. At tot apud eos  proferuntur, ut videantur omnes latine adhibito studio  loqui. </p>
<p>Hoc autem a colonis romanis qui ad Hispaniam missi sunt  hauserunt, aut frequentia Romanorum qui illuc negociandi  aut imperandi gratia accesserunt. Ita lingua latina tunc  adeo diffusa est, ut hodie quoque illius vestigia  supersint. </p>
<p>Apud superiores Sarmatas colonia est ab Traiano, ut aiunt,  derelicta, quae nunc etiam inter tantam barbariem multa  retinet latina vocabula ab Italis qui eo profecti sunt  notata. </p>
<p><hi rend="italic">Oculum</hi> dicunt, <hi rend="italic">digitum</hi>, <hi rend="italic">manum</hi>, <hi rend="italic">panem</hi>,  multaque alia quibus apparet ab Latinis qui coloni ibidem  relicti fuerant manasse, eamque coloniam fuisse latino  sermone usam. </p>
<p>Sed haec quae dicta sunt pressius autoritate atque exemplis  sunt comprobanda. Docebo latine locutos fuisse homines in  senatu, in foro, in iudiciis, in concionibus ad populum  atque ad milites, populum denique ipsum lingua latina  privato sermone usum.</p>
<p>Sed in primis non videntur praetereunda quae a Quintiliano  traduntur in sui operis primordio, cum loquitur de pueris  ad artem oratoriam educandis. </p>
<p>Vult enim tum nutrices, tum caeteros quibuscum pueri  versantur elegi qui recte loquantur latine, ut ea lingua  pure et eleganter simul cum lacte nutricis percipiatur, ut  domi habeant a quibus bene loquendi normam et initia  eloquentiae a teneris annis imbibant. </p>
<p>Quod consilium supervacaneum esset, si lingua latina tunc  in scholis a praeceptoribus tradita extitisset, et non  domestica loquela communi ab ipsa infantia suscepta. </p>
<p>Quid enim ea cura ad futuram eloquentiam profuisset, si  alius latinus, alius nutricum sermo fuisset? nisi forte in  alio quodam dicendi genere velit eum qui latine nesciat  esse eloquentem. At de illis non est Quintiliani  Institutio, sed de his qui latini eloquii scientiam sunt  assecuturi. </p>
<p>Ne igitur eloquentes futuri dediscere, prout saepius  accidit, verba male a rudi aetate percepta postmodum  cogeremur, pueros ab infantia recta aptaque via ad  eloquentiam introducit per sinceram linguae latinae  institutionem. </p>
<p>Scribit insuper domesticorum usum ad eloquentiam conferre  plurimum. Unde tradunt Corneliam Gracchorum matrem multum  filiis ad dicendi facultatem contulisse. </p>
<p>Sed eloquentiam non intelligit nisi latinam, ergo latinus  sermo et nutricibus et reliquis domesticis erat communis. </p>
<p>Idem in primo sui operis libro, cum de grammatica disputat:  “Quid” inquit “de aliis dicam, cum senatus senatus  senatui, an senatus senati senato faciat,  incertum sit? Quare mihi non invenuste dici videtur aliud  esse latine, aliud grammatice loqui”. </p>
<p>Quibus constat verbis omnes latine, sed non omnes  grammatice loqui solitos, cum latinam linguam omnibus  tribuat, grammaticam, hoc est loquendi doctrinam, literarum  peritis. </p>
<p>Latine igitur omnes, sed emendatius docti loquebantur, a  quibus <hi rend="italic">senatum</hi> quartae declinationis dici affirmat, ab  indoctis secundae. Docti enim ratione iudicabant quod alii  usu assequebantur, nulla suorum verborum ratione habita. </p>
<p>In sexto autem: “Nobis ad aliorum iudicia componenda est  oratio, et saepius apud omnino imperitos atque aliarum  certe literarum ignaros loquendum est”. Ergo imperiti ac  literarum ignari latine intelligebant, ad quorum arbitrium  erat oratio componenda. </p>
<p>In duodecimo vero, cum scribit de genere dicendi,  ait: “Nam aliam quandam videtur habere naturam sermo  vulgaris, aliam viri eloquentis oratio, cui si res modo  iudicare satis esset, nihil ultra verborum proprietatem  elaboraret”. His verbis constat eundem fuisse sermonem  vulgaris hominis et eloquentis quo ad verborum  proprietatem, elocutione differre atque ornatu. </p>
<p>Nunc alii testes nobis non ordine aliquo, sed prout quisque  se offert, sunt producendi, quibus probetur latine omnem  populum et cuiusque generis homines in urbe et aliis multis  in locis fuisse locutos. </p>
<p>In primis erit beatus Augustinus, vir sanctus et maxime  autoritatis. Is in sermone Psalmi quinquagesimi quem ad  populum habuit, cum quaedam orationes eius antea ad populum  habitae impolite parumque splendide scriptae viderentur, se  excusat ideo accidisse quod se orante ad populum a notariis  exceptae atque antea aeditae emanassent in vulgus quam ab  se corrigi emendarique potuissent. </p>
<p>At hi sermones latini sunt, et apud plebem in qua viri et  mulieres aderant habiti, qui nisi latine intellexissent,  superfluus eius fuisset labor, ut apud eos qui verba sua  non intelligerent stultorum more effunderet. </p>
<p>Item accidit ut in senatu, in oratione M. Catonis contra  coniuratos habita, a notariis excepta prout dicta fuerat in  vulgus prodiit. Quae oratio ut multa praeterea argumentum  nobis praebent latine in senatu loqui homines solitos. </p>
<p>Huius rei indicium est et senatus decretum quo statutum est  ut omnes exterae nationes in senatu sua mandata exponerent  latine. </p>
<p>Et verba M. Tullii in oratione contra Rullum secunda de  lege agraria: ait enim dictum a Rullo in senatu “plebem  romanam nimium in republica posse, ideoque exhauriendam  esse. Deinde enim hoc verbo usus est”, inquit. </p>
<p>Verum si in communi loquendi usu, in orationibus ac  concionibus, in iudiciis et ad populum habitis, latinis  verbis usos fuisse constat, et in senatu quoque ubi erant  excelsiores viri, necesse erit verba latina in usu communi  esse habita. Et quoniam Ciceronis autoritatem attulimus  latine Rullum in senatu locutum, et alia quoque eius  testimonia in nostram sententiam sunt adducenda. </p>
<p>In oratione pro Cornelio Balbo, “in quo erat accusatoris  interpretatio indigna responsione, qui ita dicebat  comiter esse communiter, quasi priscum aliquod aut  insolitum verbum interpretaretur. Comites benigni, faciles,  suaves esse dicuntur, ‘qui erranti comiter monstrant  viam’, benigne, non gravate: communiter certe non  convenit”. Hanc locutionem latine prolatam oportuit, cum de  vi verbi argueretur. </p>
<p>Hoc idem, in iudiciis videlicet latine fuisse oratores  locutos, probat Asconius Pedianus in orationis explanatione  quam Cicero habuit pro Milone. Ait enim: “Cicero cum  inciperet dicere exceptus est acclamatione Clodianorum, qui  se continere ne metu quidem circunstantium militum  potuerunt. Itaque non ea qua solitus erat constantia dixit.  Manet autem illa quoque eius excepta oratio. Scripsit vero  hanc quam legimus ita perfecte, ut iure prima haberi  possit”. </p>
<p>Sed ad Tullium redeamus. Is in primo de Oratore:  “Attendite” inquit “quae de ipsius orationis ornamentis  dicerentur, in qua praecipitur primum, ut pure et latine  loquantur, deinde ut plane et dilucide”. </p>
<p>In secundo vero: “Haec nostra oratio est auribus  multitudinis accomodanda”. Qua ex sententia elicitur  multitudinem latine scisse; non enim ab oratoribus veluti  apud inscios verba ad multitudinem effundebantur, neque  alia eloquentia utebantur nisi latina. </p>
<p>In eodem libro: “Quid potest esse tam fictum quam  scaena, quam fabulae? Tamen in hoc genere saepe ipse  vidi, cum ex persona mihi ardere oculi hominis histrionis  viderentur, spondalia illa dicentis ‘segregare abs te  ausus, aut sine ullo Salamina ingredi?’”, et reliqua  quae cortice in scaena latinis versibus ab histrione  prolata sunt, et ad eos qui intelligerent latine. </p>
<p>Et cum de facetiis in eodem libro tractat: “Cum quidem  dixisset: ‘Eamus Deambulatum’, alter:  ‘Quid opus fuit de?’, immo vero respondit:  ‘Quid opus fuit te?’”. Quo plane constat id verbum  fuisse dictum latine. </p>
<p>In tertio autem: “Quinam igitur dicendi modus melior est,  quam ut latine, ut plane, ut ornate, apte congruenterque  dicamus? Deinde neque conemur docere eum dicere qui loqui  nesciat, neque sperare qui latine non possit, hunc ornate  esse dicturum”. </p>
<p>Et paulo post: “Sunt enim illi veteres, qui ornare nondum  poterant ea quae dicebant, omnes prope praeclare locuti;  quorum sermone assuefacti qui erant, ne cupientes quidem  poterunt loqui nisi latine”. </p>
<p>Deinde: “Atqui ut latine loquamur non solum videndum est,  ut et verba efferamus ea quae nemo iure reprehendat, et ea  sic et casibus et temporibus et genere et numero  conservemus, ut neque perturbatum, ac discrepans, aut  praeposterum sit”. </p>
<p>Pauloque deinceps: “Equidem cum audio socrum meam Leliam -  facilius enim mulieres incorruptam antiquitatem  conservant, quod multorum sermonis expertes ea tenent  semper quae primo didicerunt - sed eam sic audio, ut  Plautum mihi aut Nevium videar audire”. At Plautus et  Nevius cum scripserint latine, et mulierem quoque Leliam  latine loqui solitam necesse est, siquidem eius verba  Plautum et Nevium redolebant. </p>
<p>Deinde: “Praetereamus” ait “praecepta latine loquendi quae  puerilis doctrina tradit et subtilior cognitio ac ratio  literarum alit, aut consuetudo sermonis quotidiani”. </p>
<p>Item postea: “Neque vero in altero diutius commoremur, ut  disputemus quibus verbis assequi possumus, ut ea quae  dicamus intelligantur latine, scilicet verbis usitatis”. </p>
<p>Praeterea etiam: “Hoc quod vulgo de oratoribus ab imperitis  dici solet: ‘bonis hic verbis’, aut:  ‘aliquis non bonis utitur’, non arte aliqua  perpenditur, sed quodam quasi naturali sensu iudicatur”. Si  ergo oratorum verba ab imperitis etiam perpendebantur,  necesse fuit et latine oratores locutos, et verba eorum non  solum vulgo ab omnibus intellecta, sed ab imperitis etiam  bona an secus essent iudicata, quod nisi latina lingua nota  fuisset omnibus, nequaquam contingere posset. </p>
<p>Deinde: “Neque illud fugerim dicere, ut Lelius: ‘Qua  tempestate in Italiam Venit’, nec ‘prolem’, aut ‘sobolem’, aut ‘afferri’,  aut ‘nuncupari’, aut, ut soles Catule,  ‘non rebar’ aut ‘opinabar’”. Hic  palam, ut omnis nostra dubitatio auferatur, etiam verba  latina quibus in dicendo uteretur exprimit. </p>
<p>Multa praeter haec ab eo sunt in meam sententiam scripta,  quae satietatis causa praetereo. Nam quae traduntur de  verborum et sententiarum coloribus, de translatis, de  communicatis verbis, de pedibus et numeris qui in orationem  cadunt, ostendunt ad latinam eloquentiam pertinere. </p>
<p>Attamen inseram quaedam ab illo de numeris tradita,  quo res fiat illustrior quam indagamus. Ait enim: “Id autem  ne quis admiretur, quonam modo hoc vulgus imperitorum in  audiendo notet, tum in omni genere tum in hoc ipso magna  est quaedam vis incredibilis naturae. Omnes enim naturali  quodam sensu, sine ulla arte aut ratione, quae sunt in  artibus ac rationibus recta ac prava iudicant. Itaque non  solum verbis arte positis moventur, verum etiam numeris ac  vocibus. Quotus enim quisque est qui teneat artem numerorum  atque modorum? At in his si paulum modo offensum est, aut  contractione brevius fieret, aut productione longius, tota  theatra reclamant. Verum ut est in versu si est peccatum  videt, sic si quid in nostra oratione claudicat, sentit”. </p>
<p>Huiusmodi Ciceronis verba non solum vulgus imperitum scisse  latine demonstrant, sed adeo scisse, ut et noscerent  oratorum vitia, et probarent quae probanda viderentur, ut  Adriani, et alia tum Bruti tum oratorum testimonio, ne qua  dubitatio superesse queat. </p>
<p>Ait enim: “Sed illa quae propria laus oratoris est in  verbis? Nam ipsum latine loqui est illud quidem, ut paulo  ante dixi, in magna laude ponendum, sed non tam sua sponte,  quam quod est a plerisque neglectum. Non enim tam  praeclarum est scire latine, quam turpe nescire, neque id  mihi tam oratoris boni, quam civis romani proprium  videtur”. </p>
<p>De populo autem scribit: “Hoc tantum interest, quod vulgus  interdum non probandum oratorem probat, sed probat sine  comparatione”. Quomodo ergo vulgus probat oratorem  dicentem, nisi intelligat? Quomodo intelliget, nisi sciat  latine, et id ita sciat ut probandi atque improbandi  licentiam habeat? </p>
<p>Addit insuper: “Erant tamen quibus videretur illius  aetatis tertius Curio, quia splendidioribus fortasse verbis  utebatur, et quia latine non pessime loquebatur, usu credo  aliquo domestico; nam literarum admodum nihil sciebat. Sed  magni interest quos quisque audiat quotidie domi,  quibuscum loquatur a puero, quemadmodum patres  paedagogique, matres etiam loquantur. Legimus epistolas  Corneliae matris Gracchorum; apparet filios non tantum in  gremio educatos quam in sermone matris”. </p>
<p>Pauloque inferius: “Similiter igitur suspicor, ut  conferamus parva magnis, Curionis, etsi pupillus relictus  est, patris fuisse instituto puro sermone assuefactam  domum, et eo magis hoc iudico, quod neminem ex his, qui in  aliquo numero fuerint, cognovi in omni genere artium  honestarum tam indoctum, tam rudem. Nullum ille poetam  noverat, nullum legerat oratorem”. </p>
<p>De T. vero Flaminino ait: “Existimabatur bene loqui latine,  sed literas nesciebat”. </p>
<p>Ecce nesciens literas, rudes, indoctos qui nihil legerant,  ita latine ex usu domestico locutos, ut in numero oratorum  essent. Quibus rebus plane patet sermonem maternum fuisse  latinum, qui non a magistris, sed usu domestico  perciperetur. </p>
<p>Alio item in loco hic quoque Sisennam dixit respondentem  quendam “‘spicilica’ crimina esse. Tum alter:  ‘Circumvenior, inquit, iudices: Sisenna quid dicat  nescio, spica quid sit scio, cilica nescio’”. Hoc  verbum latine prolatum ab oratore oportuit esse apud  intelligens vulgus. </p>
<p>Dicet quispiam fortasse: si latine loquebantur omnes, quae  tanta laus erat eorum qui pure, splendide, et latinis solum  verbis loquerentur? Cur opus arte aut disciplina ad  elimandam orationem? Dicam quod in mentem venit. </p>
<p>Etiam in vulgari nostro sermone sunt qui verba selecta  proferant, politiusque sunt quam reliqui qui arte quadam  componunt orationem, ut multum periti doctique hominis  sermo praestat indocto: quod et in latina lingua potuit  accidere, ut licet communia essent omnibus verba, tamen  eloquentia ac verborum elegantia non item. </p>
<p>Sed quae nunc afferam mihi potius videntur probantia.  Scimus multos ac varios in urbem romanam populos, et ab  initio conditae urbis, et longo etiam post tempore, qui sua  lingua et verbis vernaculis utebantur, fuisse  translatos:Sabinos, Hernicos, Veientes, Sannites,  Umbros, Etruscos, Oscos, quibus varia ab latino sermone  loquendi forma inerat. </p>
<p>Ennius gloriari solitus est se tria habere corda, hoc est  tribus loqui linguis: graeca, latina, osca. </p>
<p>Hetruscis et literae et verba fuere diversa ab Latinis. </p>
<p>Mitto Gallos, Germanos, Aphros, Hispanos ac diversarum  nationum gentes in servitutem redactas, quorum lingua inter  se dissidens erat, qui omnes in urbe recepti, necesse fuit  ut suis verbis latinam linguam inquinarent ex frequenti  usu. </p>
<p>Ita ut plura a Tuscis reliquisque nationibus verba in usum  reciperentur praeter latina, ut sermo latinus, ex tam  variis verbis commixtus, confusior esse videretur. </p>
<p><hi rend="italic">Neronem</hi> Sabini fortem dicebant, inde Neronibus inditum  est nomen. </p>
<p><hi rend="italic">Ludionem</hi> Latini vocabant antea quem postea, verbo ab  Hetruscis accepto, <hi rend="italic">histrionem</hi> dixere. </p>
<p><hi rend="italic">Rheda</hi> et <hi rend="italic">lancea</hi> ab Hispanis in urbem defluxit,  <hi rend="italic">petorritum</hi> a Gallis, hoc pacto et infinita pene  vocabula, diutino loquendi usu ab externis recepta  immixtaque romanis, latini sermonis sinceritatem  puritatemque corripuere. </p>
<p>Qui ergo latinis solum verbis, quae aut domestico puroque  usu, aut doctrina perceptis utebantur, hi pure,  simpliciter, dilucide, incorrupte loquentes, palmam  eloquentiae ferebant. </p>
<p>Ea causa posuit in Oratore suo Cicero: “Sermo purus erit et  latinus”, id est non inquinatus aliorum verborum  commixtione. </p>
<p>Quoniam vero eius libri mentionem fecimus, adiiciemus  ex eo aliqua quo luce clarius fiat vulgi loquelam fuisse  latinam. “Quin ego ipse”, inquit “cum scirem ita maiores  locutos esse ut nusquam nisi in vocali aspiratione  uterentur, loquebar sic, ut Cethegos, triumphos,  Carthaginem dicerem aliquando. Idque sero, vitio aurium  cum extorta mihi veritas esset, usum loquendi populum  concessi, scientiam mihi reservavi”. </p>
<p>Et deinde: “Conciones saepe exclamare vidi, cum inepte  verba cecidissent”. </p>
<p>Pauloque post: “theatra tota exclamant, si fuit una syllaba  aut brevior aut longior. Nec vero multitudo pedes novit,  aut ullos numeros tenet, nec illud in quo offendit, aut  cur, aut in quo offendit, intelligit”. </p>
<p>Praeterea “me stante” ait “C. Carbo C. F. tribunus plebis  in concione dixit his verbis: ‘O Marce Druse, patrem  appello, tu dicere solebas sacram esse rem publicam.  Quicunque eam violasset, ab omnibus ei poenas esse  persolutas. Sapiens patris dictum temeritas filii  comprobavit’. Hoc dichoreo tantus clamor concionis  excitatus est, ut admirabile esset”. </p>
<p>His sententiis non doctos homines, ut Leonardus scribit,  sed conciones et tota theatra, quae vulgo imperitis referta  erant, acclamasse atque applaudisse constat. </p>
<p>De theatro quoque, non docti ad exclamandum moti sunt, sed  plebs indocta atque ignara literarum, pueri foeminaeque  immixtae illos clamores extulerunt, quos latine scisse  necesse est, cum syllabam longam et brevem, inscii tamen  rationis cognoscerent. </p>
<p>In eius libri fine: “Age, inquit, sume de Gracchi verbis  apud censores illud: ‘Abesse non potest quin eiusdem  hominis sit probos improbare qui improbos Probet’”.  Quibus verbis apertissime patet Gracchi orationem fuisse  latinam, et apud eos qui latine noverant dictum. </p>
<p>In libro de Finibus 20: “... quam omnes urbani,  rustici, omnes, inquam, qui latine loquuntur voluptatem  vocant”. Hac sententia non solum urbanos, sed rusticos  quoque <hi rend="italic">voluptatem</hi> latine dixisse ostendit. </p>
<p>Hic Ciceronis tam multa scripta satis esse deberent ad  probandum sententiam meam, unico sermone, hoc est latina  lingua, universum populum fuisse locutum.  Sed afferentur alii copiosissimi ac gravissimi testes.</p>
<p>M. Varro, in sexto de lingua latina libro, apertissime  probat omnes pari modo lingua latina usos. <hi rend="italic">Ollum</hi> et  <hi rend="italic">ollam</hi> inquit, non <hi rend="italic">illum</hi> et <hi rend="italic">illam</hi>, apud antiquos  in usu fuisse: “Quod alterum in comitiis cum recitatur a  praecone dicitur ‘olla centuria’, non  ‘illa’; alterum patet in funeribus, quo dicitur  ‘ollus laeto datus est’, non ‘ille’”. Quid ergo dubitandum est populum latine scisse, cum  praecones etiam loquerentur latine? </p>
<p>Accipite aliud eius dictum, quo palam est nedum cives, sed  servos quoque latinis verbis locutos. Nam ait: “Etiam  novitii servi empti in magna familia cito omnium  conservorum nomina, recto casu accepto, reliquos obliquos  declinant, qui si nonnunquam offendunt, non est mirum”. </p>
<p>Alibi vero: “Si analogia est, inquit, cur populus dicit  dii consentes, dii penates, cum sit ut hic  reus, ferreus, deus, sic rei, ferreis, dei”. </p>
<p>Et alibi: “Quoniam est soleo, oportet dici solui, ut  Cato et Ennius scribit, non ut dicit vulgus, solitus  sum”. </p>
<p>Deinde: “Negant ullum casum duobus modis debuisse dici;  quod tamen fit contra. Nam sine reprehensione vulgo alii  dicunt in singulari hoc ovi et avi, alii hoc  ove et ave; in multitudinis puppis, restis,  puppes, restes”. Ecce hic constat vulgus latine  loqui consuetum. </p>
<p>In cuius etiam arbitrio vis verborum ac loquendi licentia  existebat, ut ipsemet Varro paulo post testatur “populum in  sua potestate esse, singulos in illius”. </p>
<p>Salustius in Bello Iugurthino: “Ibi Iugurtha cum pluribus  erat. Deinde Numida, cognito Bochi adventu, clam secum  paucis ad pedites convertitur. Ibi latine - nam apud  Numantiam loqui didicerat - exclamat nostros frustra  pugnare, paulo ante Marium sua manu interfectum”. </p>
<p>Haec verba non apud literatos et doctos viros, sed apud  milites sunt habita, qui nisi scissent latine frustra ad  non intelligentes latina verba sparsa fuissent. Iugurtham  vero non a magistris aut paedagogis in castris latine  didicisse censendum est, sed assiduo loquendi usu a  militibus percepisse. </p>
<p>Titus Livius in primo ab urbe condita libro, cum in bello  fidenati Metius Suffetius dux albanus auxilio Tullo  Hostilio ex foedere advenisset, atque incerta pugna,  relicto Tulli exercitu, cum suis ad montes ab latere  divertisset, exclamavit, ita ut hostes audire possent,  Metium suo iussu id fecisse quo hostes a tergo  circumveniret. Deinde subdit: “Terror ad hostes transiit:  et audiverant clara voce dictum, et magna pars Fidenatum,  et qui coloni addicti romani erant, latine sciebant”.  Quibus verbis patet Tullum Hostilium verbis latinis  fuisse ad milites locutum. </p>
<p>In sexto Belli Punici libro: “Fraudem super tumultum” ait  “adiectam, immissis aliquibus ab Hannibale gnaris latinae  linguae, qui iuberent consulum verbis, cum castra amissa  forent, pro se quenquam militum in proximos montes fugere”:  nequaquam opus fuisset ut latina lingua uterentur in  proelio, nisi milites omnes linguam eandem novissent. </p>
<p>In septimo quoque praeterea: “Hannibal quarta vigilia ferme  ad urbem accessit. Primi agminis erant perfugae Romanorum  et arma romana habebant. Hi, ubi ad portam est ventum,  latine omnes loquentes excitant vigiles aperirique portam  iubent”. Quis negabit latine locutum populum esse romanum,  cum dicat Livius latine omnes et perfugas milites locutos? </p>
<p>In nono insuper libro: “Nec romani civis praeter habitum,  vestitum et sonum latinae linguae”, quia deformatus erat  vultu, Pleminius voce etiam noscebatur illum esse romanum,  ut nulli dubium sit Romanos omnes latine locutos. </p>
<p>Quamvis haec tam gravissimorum virorum testimonia satis  superque satis videantur ad comprobandam sententiam  nostram, tamen alios quoque citabimus testes qui pro nobis  sentiunt et loquuntur. </p>
<p>A. Gellius Noctium Atticarum verba ipsa in suo opere ponit  ex oratione Metelli Numidici, Scipionis Aphricani, Catonis,  Gracchorum, quas diversis in locis habuerunt latine. M.  Catonis verba refert ex oratione quae est ab eo habita  Numantiae ad equites, et ea latina. </p>
<p>Orationis insuper C. Gracchi ad populum habitae verba  referuntur, qui, ait, ut populum oraret “ut se defenderent  et liberos suos, unicum virilis sexus quem habebat filium  produxit populoque flens commendavit”. Hoc ideo retulit ut  ostenderet unicum filium etiam <hi rend="italic">liberos</hi> posse dici. </p>
<p>Idem, cum de verbo <hi rend="italic">nequitia</hi> disputat, verba profert P.  Aphricani ad populum habita: “Ea sunt omnia mala, probra,  flagitia quae homines faciunt, in duabus rebus sunt,  malitia atque nequitia”. Haec latine ad populum dicta  constat, apud quem ignarum latinae linguae latine loqui  stultissimum extitisset. </p>
<p>Idem tradit Laberium in his quae in scaena recitabat ad  populum multa finxisse verba, veluti <hi rend="italic">mendicimonium</hi>,  <hi rend="italic">moechimonium</hi>, <hi rend="italic">adulteriorem</hi>, pluraque praeterea. </p>
<p>Narrat insuper quendam ad populum annales Ennii legere  solitum, ad quem audiendum cum accessisset, ait quendam  Ennii versum perperam pronunciasse. Is est: “Denique vi  magna quadrupes equus atque elephanti”. Annales enim certe  scripti erant latine, qui, cum populo recitarentur, necesse  fuit et latine populum scire. </p>
<p>Sunt et haec A. Gellii verba: “Assentior fere omnes  dicebant. Sisenna unus in senatu assentio dicebat, et  eum postea multi secuti, neque tamen consuetudinem vincere  potuerunt”. Ex quibus verbis nulli dubium esse potest, quin  in senatu loquerentur latine. </p>
<p>Derisum etiam ait qui apud praefectum urbis alium  insectatus dixerit: “Hic eques romanus apludam edit et  flocces bibit”, </p>
<p>et alium dicentem: “Hic bovinator est”, tanquam non latina  verba, sed monstra quaedam protulissent. </p>
<p>Iuvenalis quoque legistis versum: “Curritur ad vocem  iucundam et carmen amicae Thebaidos”. Si vulgus ad carmen  Statii propter versuum suavitatem currebat, illa profecto  iucunditas in verbis latinis inerat, non in verbis in alium  sermonem translatis. </p>
<p>Quae enim suavitas inesset in Vergilii carminibus in  nostram linguam traductis? Summa procul dubio absurditas  sequeretur. Ita et de Terentii, Plauti caeterorumque  fabulis probatur eas latine recitatas. </p>
<p>Nunc alium citabimus testem, deinde ad Leonardi epistolam  descendamus. </p>
<p>Aelius Lampridius in Alexandri Severi vita, cum a multis,  inquit, doctissimis eruditus fuisset, “non multum in  latinis profecit, ut ex eiusdem orationibus apparet quas in  senatu habuit, vel concionibus quas apud milites, vel apud  populum. Nec enim valde amavit latinam facundiam”. </p>
<p>In vita quoque Adriani scribit, cum recitata agrestius in  senatu imperatoris oratio risum movisset, latinis literis  ad summam usque peritiam ac facundiam operam dedisse. </p>
<p>In Regiliani vita: “Cum milites” inquit “cum eo quidam  coenarent, extitit vicarius tribuni qui diceret:  ‘Regiliani nomen unde credimus dictum?’ Alius:  ‘credimus quod a regno’. Tum is qui aderat  scholasticus coepit quasi grammaticaliter declinare  et dicere: ‘Rex regis regi Regilianus’.  Milites: ‘Tum ergo potest rex esse’;  ‘Ergo nos potest regere’. </p>
<p>Etsi alia deessent, haec nos satis admonent et in senatu,  et ad milites, et ad populum fuisse homines latine loqui  consuetos, et apud eos qui scirent latine.”</p>
<p>Quod vero amplius est, eius verba refert quae habuerit in  senatu, ac clamat omnes insuper in senatu factas. Ex  oratione autem ad milites latine ipsa verba inserit, quae  qui scire voluerit historiam eam legat. </p>
<p>Aelius Spartianus in vita Severi, qui apher fuit, scribit  sororem quae ad eum venerat, quae vix loqueretur latine,  multum imperator de illa erubescere, domum ab eo remissam.  Quod argumentum est eam sermonis illius fuisse insciam, qui  in usu erat communi. </p>
<p>Flavius autem Vopiscus in Aureliani vita hoc scribit: “Post  haec Valeriani dicta Aurelianus surrexit atque ad manus  accessit, agens gratias militaribus verbis, quae propria et  ipsa ponenda decrevi. Aurelianus dixit: ‘Et ego,  domine Valeriane Auguste imperator, ideo cuncta feci, ideo  vulnera patienter excepi, ideo et equos et coniuratos meos  laxavi, ut mihi gratias ageret respublica’”. Hic non  concio est, non oratio, sed verba privatim habita latine. </p>
<p>Verba praeterea Apollonii Thianei latine ad Aurelianum,  quae “ut vir pannonius intelligeret” habita historiae  inserit, quae et alia multa in hanc sententiam scripta  satietatis causa omisi. Quanquam, cui haec a me relata sunt  non sufficiant, nescio quid satis esse aliud queat. </p>
<p>Ita multis testibus probatum est priscos Romanos omnes  latine fuisse locutos, et  latinum sermonem maternum fuisse. </p>
<p>Quibus licet Leonardi epistolae satis responsum sit, tamen  paucis ad quasdam  eius sententias rescribam, quae, pace sua dixerim, nimium a  vero aberrare  videntur. </p>
<p>Sed non tam ad ostendendam suam opinionem, quam ad meam  cognoscendam, ut ab eo accepi, arbitror ab eo epistolam  illam fuisse conscriptam. Nam levibus admodum  argumentis ostendere nititur “alium vulgarem, alium  literatum”, ut suis utar verbis, sermonem extitisse. </p>
<p>Primum, quemadmodum Evangelia Missarumque solemnia vulgo  intelligi, dixit ita latinam linguam priscis fuisse notam. </p>
<p>Sed haec similitudo inanis est nulliusque momenti. Quid est  enim simile? Evangelia Missarumque solennia nota sunt fere  omnibus, et tamen non omnibus, quoniam et annis singulis  eadem repetuntur inculcanturque saepius audientium animis  ut continuo audiendi usu innotescant, et eo sunt genere  verborum scripta ut facillime intelligantur, cum haud  procul distent a sermone materno. Praedicatores quoque ea  populo declarant, ut etiam rudes indoctique percipiant  verborum sensa. </p>
<p>At vero orationes, conciones, iudicia, poemata non eadem  annuatim recitabantur, sed invicem erant diversissima,  prout rerum causarumque varietas postulabat. </p>
<p>Fatetur in senatu ac in iudiciis fuisse locutos latine, sed  apud literatos habitas dicit huiusmodi orationes et causas. </p>
<p>Miror valde unde didicerit senatores et iudices literatos  fuisse, cum etiam inter oratores nonnullos Cicero nescisse  omnino literas scribat. </p>
<p>Atqui legimus non literatos viros in senatum eligi solitos,  sed aediles, quaestores, praetores, tribunos. Iudices vero  qui scit fuisse literatos? Non enim apud eos solum, sed ad  populum multo magis loquebantur oratores. </p>
<p>Iudices vero ex senatu, cum ex equestri ordine eligebantur,  neque literati, sed ut sors tulerat, quos populi voluntas  saepius suis acclamationibus ad absolvendum aut clamandum  impellebat. </p>
<p>Cicero in quadam oratione: “Atqui magna voce dicam” inquit  “ut populus omnis qui adest intelligat”. </p>
<p>Sed quid dicet de concionibus et orationibus ad populum  habitis, quas superius ostensum est fuisse latinas? </p>
<p>Cicero Quintilianusque asserunt orationes verbaque oratorum  esse multitudinis auribus accommodanda. Stulta fuisset haec  sententia, si auribus eorum ab oratoribus obsequendum  fuisset, qui latine non intellexissent. </p>
<p>Nam quod limatius asserit orationes scriptas quam dictas  fuisse, ego idem sentio, et Cicero se fecisse testatur, sed  tamen latine dictas asserat necesse est. </p>
<p>Quare impossibile scribit videri sibi mulieres et  opifices nomina per casus inflectere? Nescio cur non illi  ab infantia inflectere nomina, et latinam locutionem usu  percipere nequiverint, sicut nos vulgarem. </p>
<p>Quamvis magis assentio Varronis autoritati quam Leonardi  opinioni: etenim recensui M. Varronis verba, quibus ait  servos etiam novitios, accepto recto casu, reliquos  declinare solitos, ut quod civibus romanis populoque urbano  fuisse credit impossibile, id a servis barbaris fuit  usitatum. </p>
<p>De plausu vero populi ad ea verba facto, “... filii  temeritas comprobavit”, stultum est credere, ut ipse  sentit, a viris literatis eam factam acclamationem. Dicit  Ciceronem illi concioni interfuisse, et se astante scribit  Cicero eam orationem habitam, non autem aut se, aut doctos  viros, more vulgi et opificum tanquam leves homines  acclamasse: vulgi enim et plebis ille plausus fuit, non  eorum quibus hi numeri in oratione erant gratissimi. </p>
<p>Terentii et reliquorum poemata acta affirmat, non recitata:  hoc est non relata, sed representata gestu. </p>
<p>At Donatus, in commento super Eunucho, hanc opinionem  reprobat, scribens haec edita est et pronunciata et cantata  saepe mutatis modis. Non actam, ut opinatur Leonardus, sed  recitatam dixit: modi autem et cantus, qui a tibicine  adhibeantur, non ad gestum, sed ad versuum modulationem  erant accomodati. </p>
<p>Quamvis et ipse Cicero eam refellit opinionem cum scribit  versu una syllaba aut longiore aut breviore recitato,  ex<hi rend="italic">s</hi>ibilatur, exploditur. Quod non in agendo, sed  recitando versus contigisse necessarium fuit. </p>
<p>Multis insuper verbis suam sententiam nititur tueri, quae  facillime dilui possent. Sed nos superius adeo multis  autoribus exemplisque hanc causam tutati sumus, ut nullum  quantumvis protervum qui ea legerit non existimem tantorum  virorum autoritati sententiaeque cessurum. </p>
<p>Quae cum a me dicta essent: “Ego” inquit Carolus “in hoc  tecum semper sensi, et qui secus opinantur non recte meo  iudicio existimant. Sed iam satis collocuti sumus, aliquid  dandum est temporis deambulationi, si tamen prius istos,  adhibito potu, in concordiam redegeris”. Haec ridens cum  dixisset, surreximus, portamque oppidi egressi, ad fluvium  divertimus aeris animique gratia. </p></div1>
</body></text></TEI.2>
