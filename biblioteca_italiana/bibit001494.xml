<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
   <teiHeader>
      <fileDesc>
         <titleStmt>
            <title>Lettera al Casanova</title>
            <author>Alessandro Manzoni</author>
         </titleStmt>
         <extent>19760 Kb in UTF-8</extent>
         <publicationStmt>
            <publisher>Biblioteca Italiana</publisher>
            <pubPlace>Roma</pubPlace>
            <date>2008</date>
            <idno>bibit001494</idno>
            <availability>
               <p>Questa risorsa digitale è liberamente accessibile per uso
						personale o scientifico. Ogni uso commerciale è vietato</p>
            </availability>
         </publicationStmt>
         <seriesStmt>
            <title>Collezione BibIt</title>
         </seriesStmt>
         <sourceDesc>
            <bibl>
               <title>Scritti linguistici editi</title>
               <title type="part">v.</title>
               <author>Manzoni, Alessandro</author>
               <editor id="ed">Stella, Angelo</editor>
               <editor id="ed2">Vitale, Maurizio</editor>
               <publisher>Centro nazionale studi manzoniani</publisher>
               <pubPlace>Milano</pubPlace>
               <date>2000</date>
               
            </bibl>
         </sourceDesc>
      </fileDesc>
      <encodingDesc>
         <samplingDecl>
            <p>Tutti i materiali paratestuali della fonte cartacea non riconducibili alla
				responsabilità dell'autore dell'opera sono stati soppressi nella versione
				digitale</p>
         </samplingDecl>
         <editorialDecl>
            <correction method="silent" status="medium">
               <p>Livello medio: controllo a video con collazione con edizione di
						riferimento</p>
            </correction>
            <quotation form="data" marks="all">
               <p>I simboli di citazione e di discorso diretto presenti sulla fonte cartacea
						sono stati rappresentati sulla versione digitale</p>
            </quotation>
            <hyphenation eol="none">
               <p>I trattini di sillabazione a fine riga sono stati soppressi e le parole
						ricomposte</p>
            </hyphenation>
         </editorialDecl>
         <classDecl>
            <taxonomy id="CGB">
               <bibl>Classificazione generi BibIt</bibl>
            </taxonomy>
         </classDecl>
      </encodingDesc>
      <profileDesc>
         <creation>
            <date>800</date>
         </creation>
         <langUsage>
            <language id="ita">Italiano</language>
         </langUsage>
         <textClass>
            <keywords scheme="CGB">
               <term>Lettere ed epistolari</term>
            </keywords>
         </textClass>
      </profileDesc>
      <revisionDesc>
         <change>
            <date>2007-06-08T00:00:00.000+02:00</date>
            <respStmt>
               <name>Novadata systems</name>
            </respStmt>
            <item>Digitalizzazione - OCR</item>
         </change>
         <change>
            <date>2007-09-12T00:00:00.000+02:00</date>
            <respStmt>
               <name>BIBIT</name>
            </respStmt>
            <item>Correzione linguistica</item>
         </change>
         <change>
            <date>2007-10-12T00:00:00.000+02:00</date>
            <respStmt>
               <name>Francesca Cascino</name>
               <name>BIBIT</name>
            </respStmt>
            <item>Codifica XML - Codifica manuale</item>
         </change>
         <change>
            <date>2007-11-13T00:00:00.000+02:00</date>
            <respStmt>
               <name>Carla Deiana</name>
               <name>BIBIT</name>
            </respStmt>
            <item>Validazione</item>
         </change>
      </revisionDesc>
   </teiHeader>
   <text>
      <body>
         <div1 n="Ad Alfonso Della Valle di Casanova">
            <opener>
               <salute>AD ALFONSO DELLA VALLE DI CASANOVA</salute>
               <dateline>NAPOLI</dateline>
            </opener>
            <p>Amico Veneratissimo.</p>
            <p>Devo, prima di tutto, chiederLe scusa del risponder così tardi alla sua carissima e cortesissima Lettera. Ne fu cagione un affare sopravvenutomi all'improvviso, e da non potersi, nè differire, nè spicciarsene in poco tempo. Gliene risparmio il noioso racconto, per venire addirittura al soggetto principale di quella.</p>
            <p>
	E se Le dico che ho letto con un vivo piacere l'opuscolo<title>I due letti</title> del suo degno amico, il Sig.<hi rend="sup">r</hi> Persico, la cosa Le parrà naturalissima; ma ho paura che sia per due ragioni. Una (e questa bonissima) il merito, e di pensieri e di forma, dell'opuscolo; l'altra (e qui s'ingannerebbe) le lodi che ci ho trovate per me, e che sono troppo evidentemente dovute a un eccesso d'indulgenza, perchè io me le possa godere. Alcune però ho dovuto trovarle giustissime; e sono quelle che riguardano le correzioni fatte alla cantafavola de'<title>Promessi Sposi</title>, nella seconda edizione illustrata. Ma ahimè! anche di queste, non posso farmi bello, perchè non vengono a me; vanno a un tutt'altro e ben altro autore, voglio dire a un popolo, cioè a uno di quegli enti composti e multiformi, ognuno de' quali, però, nelle cose in cui è uniforme, costituisce una grande e distinta unità. E qui devo specificare in qual senso io intenda di adoprar quel nome, il più straziato che sia e stiracchiato a dir cose essenzialmente diverse; tanto che si dà, ora a una folla tumultuante, ora a una classe speciale di cittadini, che, tanto l'una quanto l'altra, non sono un popolo più di quello, che un ramo (e nel primo caso, un ramo tarlato, e non attaccato che per la corteccia) non sia un albero. E non intendo neppure d'applicarlo nel senso più proprio e legittimo, di nazione costituita con leggi comuni, e con un vincolo particolare di diritti e di doveri: società che forma bensì un'unità nobilissima e (quando rispetti le altre sue simili) sacrosanta, ma non, almeno necessariamente, un'unità di lingua. Il senso, diverso da questo, ma immune da equivoco, quando sia ben definito anticipatamente, e che intendo d'applicar qui, è quello d'una società meno vasta e molto più condensata, in cui, da un giornaliero convivere e mescolarsi, come accade in una città, quella unità di lingua esista naturalmente e necessariamente, comunque si sia formata. E s'intende una città non formata di recente, e popolosa abbastanza perchè ci si trovino persone d'ogni classe, dalle meno colte alle più dotte e alle più raffinate, di maniera che la sua lingua possa bastare al commercio, e civile e letterario d'una nazione intera, e prendere il posto dei diversi idiomi che regnino in questa. E un tal popolo per me, come Ella sa, e sa per quali ragioni, è quello di Firenze.</p>
            <p>
	Ora, per venire al punto, cioè a dirLe il perchè e il come io abbia, e voluto prendere e preso, per quanto ho potuto, un tal popolo per correttore della mia cantafavola, m'è necessario premetter due parole intorno allo stato miserabile in cui essa si trovava nella prima edizione, riguardo alla dicitura, che è qui la sola cosa in discorso, e intorno alla cagione d'un tale stato.</p>
            <p>
	In quanto al primo, nessuno ne può avere, nè più cognizione, nè più compassione, di Lei, che ha avuta la degnazione e la pazienza, l'una e l'altra straordinarie, di far l'intero confronto di quella dicitura con l'altra dell'edizione corretta. E basterebbe anche il poco che n'è citato nell'opuscolo dei<title>Due letti</title>. <foreign lang="lat">Ex ungue leonem</foreign>, ovvero <foreign lang="lat">Ex auricula asinum</foreign>, come Le parrà meglio.</p>
            <p>
	La cagione poi è tutta nella maniera, non dirò certamente nel metodo, con cui quella dicitura era stata impasticciata.</p>
            <p>
	In uno scritto pubblicato, o almeno stampato, nel 1869, ne ho già fatto un cenno, sotto il velo poco denso d'un supposta terza persona. Ai vari espedienti che ho accennati in quel luogo, come tentati da me per raccapezzare delle locuzioni, che mi sarebbero dovute scaturire spontanee dalla, mente, se avessi scritto in una lingua che possedessi davvero, ne avrei più altri da aggiungere; ma ne toccherò, per brevità uno solo, quello, cioè, di far io, di mio capo, le locuzioni che mi bisognavano, e come si dice, crearle: espediente quasi sempre infelicissimo, quando ciò che si vuol creare con novi accozzi di vocaboli, c'è già. E infatti, nel riveder poi troppo tardi, cioè a libro stampato, il mio lavoro, ebbi a riconoscere che le mie creazioni, aggiunte al preso di qua e di là, non facevano altro che accrescere lo screziato, l'appezzato, il cangiante dell'insieme, tanto lontano quell'andamento naturale e scorrevole, ch'era il mio <foreign lang="lat">in votis</foreign>, e tale da farmi desiderare, per quanto è possibile a un autore, che il lavoro medesimo non avesse vista la luce.</p>
            <p>
	Siccome però, ai parti dell'ingegno nati deformi, non si può, quando siano stati moltiplicati con le stampe, applicare la legge di Licurgo, o quella simile e ugualmente carina, della IV.<hi rend="sup">a</hi> delle XII Tavole: <quote>
                  <foreign lang="lat">Pater endosicnem ad deformitatem puerom toper necatod</foreign>
               </quote>, perchè un qualche esemplare ne può sempre sfuggire alla strage che il tempo fa de' libri poco fortunati; e siccome, per compenso, quei parti metaforici hanno sui naturali il vantaggio di poter essere rimpastati e ridotti in miglior forma; così pensai che il male sarebbe rimediabile, se un qualche cortese
<quote rend="block">
                  <lg>
                     <l>«Di quella nobil patria natio,</l>
                     <l>
Alla qual forse fui troppo molesto,»</l>
                  </lg>
               </quote>

avesse voluto accettar la penitenza di dare una ripassata al libro, e sostituire delle locuzioni fiorentine (vive, s'intende) a quelle che ne differissero in qualunque modo. E ebbi la fortuna di trovarne due, al primo tentativo; senza che l'uno sapesse dell'altro, e colti e dotti più di quello che la cosa richiedesse; anzi l'uno illustre per opere letterarie: il dottor Gaetano Cioni e Giambatista Niccolini.</p>
            <p>
	E veda un poco: se que' due bravi uomini avessero profittato delle dottrine che il conte Perticari e altri con lui erano riusciti a far prevalere in una gran parte de' letterati d'Italia, m'avrebbero dovuto rispondere, l'uno come l'altro, a un dipresso così: Cosa mi venite a chiedere? È affare di lingua italiana; e che c'entra un fiorentino più d'un milanese? La lingua è un patrimonio della nazione, e non un feudo d'una provincia e, molto meno, d'una città. È affare di<emph>lingua scritta</emph>; e che c'entra il come si parli, nè qui nè lì? È un libro che volete correggere? Ricorrete a' libri. <quote>
                  <foreign lang="lat">Similia similibus curantur</foreign>
               </quote>.</p>
            <p>
	Ma i miei due cortesi, conoscendo, da una parte, e per lo studio non comune fatto ne' libri, e per l'esperienza del proprio idioma, che in questo si dovevano trovare molte e molte di quelle significazioni che mi bisognavano, e che si sarebbero cercate invano ne' libri, dato anche e non concesso, che s'avesse una guida per farci dentro questa ricerca; e dall'altra parte, sapendo benissimo, o piuttosto non dimenticando, come fanno molti, che non fu a caso, nè per non si saprebbe quale strano capriccio, che l'Italia tutta quanta s'è incontrata a chiamar lingua toscana quella che adoprava, o cercava d'adoprare in comune; non potevano vedere, nel servizio ch'io chiedeva loro, altra vera difficoltà, che quella della noia che doveva loro costare. Ma essendo questa superata dalla loro cortesia, ebbi e dall'uno e dall'altro, in iscritto gli appunti desiderati con tanta ragione, e chiesti con tanto coraggio da me. E ci trovai che, tanto nel dar di frego, quanto nel sostituire, erano riusciti d'accordo quasi in ogni caso, come se si fossero dati l'intesa: cosa che avrebbe confermata la mia fede nelle loro decisioni, se ce ne fosse stato bisogno. In una lettura, però, troppo naturalmente frettolosa, non avevano potuto badare se non alle cose che davano loro più addirittura nell'occhio; e quindi l'aiuto non era, a un bon pezzo, così sufficiente, come sicuro.</p>
            <p>
	Fisso, pertanto, nel proposito d'arrivare a una cura più radicale, cercai e ebbi, anche qui la fortuna di trovare un'altra colta persona, che ebbe la santa pazienza di riveder con me il lavoro, da cima a fondo, a passo a passo, appuntando i vocaboli e i modi di dire eterocliti, e suggerendo quelli a proposito. E anche qui, il suggeritore, dove dava il caso, si trovava d'accordo coi due primi, cosa che mi faceva un novo piacere, ma nessuna maraviglia, giacchè pescavano tutti nelle stesse acque. Non occorre poi che Le parli del piacere ben più vivo che provavo nel vedere il mio aborto acquistar, di mano in mano, fattezze più schiette e più naturali. Accennerò solamente che, tra le locuzioni che mi venivano suggerite, mi toccavan il core, in un modo particolare, come m'era anche accaduto ne' due altri casi, quelle che si trovavano conformi alle milanesi, credute generalmente e anche da me, per poca cognizione dell'Uso fiorentino, pretti nostri idiotismi. Già nella prima composizione avevo messe a profitto tutte quelle che conoscevo e che mi venivano in taglio; e mentre alle vernacole, o credute tali anche da me, dicevo: addietro; a quell'altre avevo fatta una lietissima accoglienza, e servendomi d'una di esse, cioè, e milanese e fiorentina e, credo, napoletana, e forse d'altri idiomi d'Italia, avevo detto: Viva la vostra faccia! E ciò, non solo per un mio piccolo e privato motivo, che era quello di rendere un po' più simile al vero il linguaggio de' personaggi della cantafavola, ma anche, e molto più, perchè tali maniere di dire erano manifestazioni di quella, tanto poco osservata, e tanto preziosa parte d'unità di linguaggio, che già possediamo e per profittarne, e negli scritti, e ne' discorsi tra Italiani di diverse province, non ci manca altro, che di conoscerla.</p>
            <p>
	Le parrà egli forse, che, attribuendo l'autorità d'un popolo ad alcune persone, io sia incorso in un abuso anche più strano e scandaloso degli accennati sopra, poichè le persone che ho potute far comparire sono in un numero immensamente minore anche di quello che pur ci vuole per congegnare la più piccola sommossa?</p>
            <p>
	Spero che non avrò da Lei una tale sentenza; confido anzi, ch'Ella vedrà quanto sarebbe improbabile che quelle persone si fossero incontrate, non si saprebbe per quale accidente, a regalarmi altro che quello ch'io chiedevo loro, e che loro s'impegnavano a darmi, cioè parole e frasi del popolo di Firenze. Trattandosi, non d'una, nè d'un piccol numero di tali decisioni, una cosa simile sarebbe strano il supporla, anche d'una persona sola.</p>
            <p>
	E ora che mi son dovuto levare, da me, le penne di pavone, rompendo un silenzio che, dopo il merito attribuitomi da Lei e dal suo bravo amico, sarebbe diventato bugiardo, credo che troveranno il fatto più naturale, e non si maraviglieranno di veder sostituito lo spigliato allo stentato, lo scorrevole allo strascicato, l'agile al pesante, il per l'appunto all'astratto, venendo a sapere che ciò non è dovuto a delle mie alzate d'ingegno, ma ai mezzi che somministra il vocabolario d'un popolo; cioè d'una società che, in fatto di lingua, ha soprattutto il fine d'intendersi tra di sè speditamente, senza sforzo, e con la maggior certezza possibile, sopra i più diversi argomenti che possano venire in taglio, secondo le condizioni de' tempi e i gradi della civiltà. Il come, poi, questo fine l'ottenga, non occorre qui di cercarlo, poichè vediamo che la cosa cammina. A me, per sostituire tali proprietà d'ogni genere a' miei infelici ritrovati, non è costata altra fatica, che di mettere in carta, di mano in mano che mi venivano suggerite, e a' miei suggeritori stessi è ben potuta costare di molta pazienza, ma fatica nessuna, giacchè non avevano a far altro, che leggere nella loro memoria. Tanto è vero, per arrivar presto e bene, non c'è niente come esser nella bona strada.</p>
            <p>
	Un merito, però, che, per esser giusto anche verso di me, non devo repudiare, e del quale ho avuta anche da Lei, una indiretta, ma autorevole e fondatissima testimonianza, è quello d'aver saputo scegliere il mezzo opportuno. Un'altra simile, ma singolarissima tra tutte, n'ebbi tempo fa; e ora sono stato in forse se gliene dovessi parlare, perchè torna a troppa mia gloria, essendo stata estorta da me, a viva forza, a un gran maestro di bona e bella lingua, Geppe Giusti, niente meno. Ma l'amore della verità fa violenza alla mia modestia, e passo a raccontarLe il fatto.</p>
            <p>
	Il Giusti, dunque, in uno de' nostri colloqui famigliari, che sono per me un caro ricordo e un mesto desiderio, mi disse: Che estro t'è venuto di far tanti cambiamenti al tuo romanzo? Per me stava meglio prima. — Questa volta, dissi tra di me, per Giusti che tu sia, e in casa tua, hai parlato in aria.</p>
            <p>
	Ma se mi riesce di tirarti dove voglio, t'accomodo io. — E a lui risposi: A dirti i perchè che mi domandi, ci sarebbe da stancarne i miei polmoni, non che i tuoi orecchi. Ma, se ti dura codesta povera curiosità, credo che, con un breve esperimento, qui tra di noi tre (c'era presente il mio genero, Bista Giorginis) si potrà venirne in chiaro. Prendiamo le due edizioni; se ne apra una a caso, si cerchi nell'altra il luogo corrispondente; si leggano da voi altri, a vicenda, alcuni brani; e dove s'incontreranno delle differenze, giudicherai tu. Detto fatto: il Giusti prese per sè la sua protetta; e mentre leggeva, era facile l'accorgersi che biascicava certi vocaboli e certe frasi, come uno che assaggi una vivanda, dove trovi un sapore strano. Al sentirne poi le varianti, faceva certi atti involontari del viso, che volevano dire: Oh così sì; e qualche volta, lasciava anche sfuggire, a mezza bocca, un: Sta bene.</p>
            <p>
	Ma ecco che, dopo alcuni periodi, s'imbattè in uno lungo, avviluppato, bistorto,
<quote rend="block">
                  <lg>
                     <l>
                        <foreign lang="lat">
exantem nodis, seque in sua membra plicantem,</foreign>
                     </l>
                  </lg>
               </quote>

come la serpe della magnifica, al solito, similitudine di Virgilio; e finitolo, con una repugnanza crescente, gli scappò detto, a voce spiegata: Oh che porcheria! E rimase lì con la bocca aperta, non so se perchè mortificato d'avermi data troppa ragione, o per che altro; ma sentendo subito una mia gran risata, e leggendomi in viso un'aria di gran sodisfazione, uscì d'impiccio, e steridendo il dito verso di me, disse, ridendo anche lui: Vedi com'è contento! — Che ti par poco, risposi, l'averti ridotto a disdirti in una forma tanto solenne?</p>
            <p>
	Fu poi letto il periodo riformato; en tutto scorreva e, dirò così, sgusciava a maraviglia, di maniera che ci rimesse lo stomaco a tutt'e tre.</p>
            <p>
               <quote>
                  <lg>
                     <l>«Quel giorno più non vi leggemmo avante»</l>
                  </lg>
               </quote>.</p>
            <p>
	E non ce ne fu più bisogno in avvenire. Qual trionfo! non è vero?</p>
            <p>
	Ma poichè Ella m'ha messo sul tappeto, e m'ha data così un'occasione o pretesto di parlarle di mie vicende letterarie, ne profitto per raccontargliene un'altra, opposta affatto alla prima; ma dalla quale mi pare di poter ricavare una medesima conseguenza, a cagione, per l'appunto, della diversità. Questa volta, veramente, potrebbe parere che la modestia ne vada di mezzo un po' più davvero, che nell'altro caso; ma Ella vedrà subito, che se la cosa riuscì più facile, il merito essenziale non fu mio. Eccole intanto il fatto.</p>
            <p>
	Nel 1820, trovandomi in Parigi, avevo scritta, in risposta a un critico cortese d'una mia tragedia, una dissertazione in francese, sull'unità di tempo e di luogo in quel genere di componimenti. E nel far quel lavoro, non solo non m'era occorso di scartabellare de' vocabolari francesi, ma neppur venuto in mente che ce ne fosse; e di quello dell'Accademia Francese, non conoscevo nè anche il frontispizio. Quell'opuscolo fu poi pubblicato, qualche tempo dopo, dal mio illustre e pianto amico Fauriel, insieme con una sua traduzione di quella e d'un'altra tragedia, che tutte insieme, compongono il mio<title>Teatro Tragico</title>. E non solo non ebbi a risapere che, da' lettori francesi che potè avere quello scritto, ci siano state notate delle porcherie, in fatto, o di lingua, o di stile; ma, e a voce e in istampa, mi vennero degli attestati che era stato trovato francese. Del resto, la qualità dell'uomo che ne aveva voluta e procurata la pubblicazione, me ne sarebbe stata una malleveria bastante. Non Le parrà strano che il confronto della facilità incontrata in questo caso con gli stenti durati nell'altro, e per far male, abbia cooperato a render più vivo in me il sentimento della differenza che corre, per chi abbia a scrivere, tra l'avere e il non avere una lingua vera da adoprare.</p>
            <p>
	Ora, e per concludere: se, dopo aver saputo come andò la faccenda, il mio carissimo e veneratissimo Don Alfonso non avrà dimesso il pensiero di pubblicare l'intero confronto delle due versioni, con qualche sua nota, toccherà a Lui a riflettere se gli convenga affrontare l'indifferenza del Pubblico per un argomento di questo genere. In quanto a me, non potrei se non provare un'assoluta e sincerissima compiacenza d'aver data l'occasione a un largo e circostanziato esperimento comparativo della virtù naturale d'un idioma; e, ciò che importa più, dell'idioma che, per un complesso unico di circostanze, è, al mio credere, l'unico mezzo che l'Italia abbia, se non per arrivare, almeno per accostarsi il più che sia possibile all'importantissimo e desiderabilissimo scopo dell'unità della lingua.</p>
            <p>
	Gradisca, in ultimo, l'affettuoso ossequio del suo</p>
            <p>devotissimo Alessandro Manzoni</p>
            <p>Milano, 30 marzo 1871.</p>
            <p>P. S. Avendo in pensiero di scrivere un ultimo opuscolo sulla lingua, desidererei d'aggiungerci questa lettera con l'intitolazione a Lei; e gliene chiedo l'assenso.</p>
            <p>
	Nel caso ch'Ella persista nel disegno di pubblicare il confronto, ho l'incarico dal Rechiedei di dirLe che accetterebbe volentieri d'esserne l'editore.</p>
            <p>
	Mi vergogno quasi d'occuparLa di simili affari, dopo l'irreparabile sciagura toccata a Lei e all'eccellente Padre e all'ottima famiglia, che abbiamo conosciuta in ben più lieti tempi e più compita. Ma questa risposta Le era dovuta, e almeno non andrà senza l'espressione della parte, che noi tutti di casa prendiamo al loro dolore.</p>
         </div1>
      </body>
   </text>
</TEI.2>
