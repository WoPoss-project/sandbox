<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Oratio valedictoria</title>
      <author>Giordano Bruno</author>
    </titleStmt>
    <extent>34 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2003</date>
      <idno>bibit001661</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>Opere complete</title>
        <author>Bruno, Giordano</author>
        <editor id="ed">Ordine, Nuccio</editor>
        <publisher>Lexis Progetti Editoriali; Nino Aragno</publisher>
        <pubPlace>Roma; Torino</pubPlace>
        <date>1999</date>
        
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CDD"><bibl>Classificazione Decimale Dewey</bibl></taxonomy><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>500</date>
    </creation>
    <langUsage><language id="lat">Latino</language></langUsage>
    <textClass>
      <keywords scheme="CDD">
        <term>195 - Filosofia occidentale moderna. Italia</term>
      </keywords>
      <keywords scheme="CGB">
        <term>Oratoria</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>LEXIS</name>
      </respStmt>
      <item>Correzione linguistica</item>
    </change>
    <change>
      <date>2004-03-25T00:00:00.000+02:00</date>
      <respStmt>
        <name>Elena Chiodi</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2004-04-02T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<front>
<div1>
<p>A JORDANO BRUNO NOLANO D. HABITA,<lb/>

AD AMPLISSIMOS ET CLARISSIMOS PROFESSORES, ATQUE<lb/>
AUDITORES IN ACADEMIA WITEBERGENSI</p>

<p><date>ANNO<lb/>
MDLXXXVIII.<lb/>
VIII MARTII</date></p>

<p>Typis Zachariae Cratonis.</p>

</div1>
</front>
<body>
<head>ORATIO</head>
<div1>
	<p>De Solis claritate, qui est sensibile illustrissimum (Amplissime D. Rector, ill. DD. BB. Doctores celeberrimi, atque Professores, caeterique nobilissimi et doctissimi auditores), de universi magnitudine, quod est omni ratione dictante maximum, de magnificentia Dei quam ipsa natura vociferante judicamus infinitam, quis non temere (utpote de rebus per se manifestis) verba facere videbitur? Nunquid voces quae notae et signa quaedam sunt rerum, et earum, quae vel natura inditae vel usu conquisitae sunt, notionum, plus indicare, quam ipsa significatorum praesentia et evidentia, valebunt? Quale igitur ego operae precium facio, ubi Sophiae laudes adorsus, tenebricosa meorum verborum specie, ad tantae lucis fulgorem indicandum, nervos intendere inveniar? Verumtamen vos mihi condonaturos spero, quandoquidem ita in more positum esse videtur, ut manifestissima dicendo obscuremus, dum de ineffabilibus effando exercemur, et utcunque balbutiendo tempus insumimus. Laudabo illam, si qua tamen laus esse potest, ubi sicut
conceptus (cui tanta majestas affulserit) rei celsitudine et amplitudine longe est inferior et angustior: ita et verba ad tantum explicandum quantum mentis oculis potui exhaurire, mirum in modum eo subdeficiunt amplius, quo etiam ordinario, et fere omnibus communi sermonis lepore destituor. Attamen absit a me malle ingratum silendo, quam illepidissimum dicendo judicari.</p>
	<p>Cum tres Deae in Ida monte Paridi judicandae objicerentur, ut illarum pulchrior aurei pomi dono comprobaretur, coram tribus illis in ordine dispositis erat ille certe ambiguus, neque quo se applicaret satis noverat, dum visus oculorum, et cordis affectus in omnes partes aequaliter distraherentur. Hic, postquam aliquandiu stupore attonitus haesisset, Omnes (inquit) atque singulae dignissimae sunt ut vincant. O me felicem, o fortunatum judicium meum, si vel tres Deae essent unum numen, vel unum pomum essent tria poma. En hic majestatem non sine pulchritudine et sapientia, hic sapientiam cui nulla deest majestas et pulchritudo, hic pulchritudo non absque sapientia et majestate. Avertite, avertite oculos vestros a me, quia dispereo. Non potero unam (o Mercuri) prae aliis probare, nisi unam extra alias inspexero. Praesente igitur primo Jovis conjuge: o majestas (inquit) admirabilis, ut regalis et venerabilis effulget, adeoque vere digna Jove: hac celsitudine, hac divinitate quid oculis meis optabilius? Jam
certo scio hanc mihi caeteris omnibus anteferendam. Atqui (ait Mercurius) et alias oportet examinare. Adest ergo Minerva: o coelum, o maria (inquit) qualis virgo haec? quae formidanda claritas, simul et amanda pulchritudo? qui oculi? o aeternitas, quae facies? qui splendor corporis hujus? Quid est natura? Jam absit a me ut aliquid amplius mihi probetur, et adversus tantam lucem mihi sententiam ferre contingat. Porro (dicit Mercurius) considerata adhuc tertia. Qua coram adstante, Juppiter (ait) monstrifice, quod spectaculum? quae excessiva pulchritudo, quae me obligans, vinciens, adstringens, comprimens et absumens voluptas? tuetur suave quiddam, jocundum et blandum, etiam arrisit. Nil ergo aliud, Mercuri, agendum restat? Omnes (ait ille) vidisti et examinasti. Profer ergo judicium. At Paris: Pulchrum ergo donum, pulchrum pomum, pulchriori detur. Videtis (auditores) quemadmodum aeque omnes simul atque sigillatim judex iste probarit: cum hoc tamen accidit, quod ei contigerit esse causa priorem, quae fuit
judicii ordine posterior: quia singularum praesens aspectus memoriam pulchritudinis caeterarum absentium obliterabat.</p>
	<p>Illud isthaec fabula notat (A) quod mihi et plerisque mortalium accidit, ubi de studio, Genio, fortuna, seu fato subeundo quaestio est. Junoni pomum tribuunt qui in potentias, divitias, principatus, regna et imperia inhiant. Minervae qui consilium, prudentiam, sapientiam et intellectum rebus omnibus anteponunt. Veneri qui amicitias, sodalitates, vitae tranquillitatem, pulchritudinem, jocunditates et voluptates amplexantur. In hac etenim mundi scena etiam si haec omnia atque singula omnibus atque singulis summopere placeant, fato nihilominus sancitum est, ne possibile sit ut omnibus triadis hujusce numinibus aeque inserviendo obsequamur, et aequalem consequenter favorem ab omnibus expectemus. Uni non tribus, unum non ternum licebit studii aureum pomum (nempe cordis affectum) non perperam consecrare.</p>
	<p>Meminerint ergo Parides suae Veneris, quod vultu sidereo, hominum divumque voluptas, nubila discutiat. Efferant alii Junonem, quae cum Jove maximo moderatur universum. Ego vero quale mihi lumen et numen affulserit praedicabo. Quid autem praedicabo? Ipsiusne nudum vidi quippiam? Num faciem, frontem, os, genas, oculos subfurato quodam oculi jactu quantulumcunque inspexi? Forsan oculus mortalis tantae pulchritudinis cum tanta majestate conjunctae (attentius intuendo) claritatem ferre potuit unquam? Altitudinis firmamentum pulchritudo ejus, species coeli in visione gloriae sol in conspectu adnuncians, vas admirabile, opus excelsi: in meridiano exurit terram et in conspectu ardoris ejus quis poterit sustinere? Tripliciter Sol exurens montes, radios igneos exsufflans et refulgens, radiis suis obcaecat oculos. Haec cum me torvo, minaci et dedignabundo vultu, quo non Venerem sed Minervam agnoscerem, tueretur, in eo maxime me devinxit, in eo tanto magis me in sui desiderium et amorem adtraxit: nam quod Venus
adblandiendo facit, illa minime omnium adblandiendo perficit. At cur (inquies) morosa haec virgo? Quia (inquam) sapientia se non adeo facile, neque effuse communicat ut divitiae et voluptates. Non sunt, non sunt neque fuere tot veri philosophi quam multi extant et extitere imperatores atque principes, non tam multis Minervam vel indutam et armatam vidisse licuit, quam multis etiam nudas Venerem et Junonem. Paris ille si vidit, non certe inspexit, oculos non affixit. Hanc videre est caecum fieri, per hanc sapere est stultum esse. Ajunt Thyresiam pro inspecta nuda Minerva caecum esse factum. Quis, hac contemplata, caetera videre non contemnat? Ego vero illam vidi, an vidisse somniavi? Vidi, si tamen videndo sensum et lumen oculorum non amisi. Vidi; si tamen vidi, et non perii. Illam attentiore meditatione oculis apprehendere, est mori, est exinanire. Non videbit me homo et vivet.</p>
	<p>Jam ergo silentes de iis, quae vix Mercuriorum et nuntiorum Dei voces valerent enucleare, ad eius tantummodo circumstantias, et visui oculorum nostrorum magis apposita indamenta, et ornamenta describenda deveniamus. Casside horribili quodam aspectu praefulgida erat illa armata, quae vultum virginalem usque adeo suavissime inumbrabat. Sic enim nunquam inermis est ille, cui ipsam obtigerit adsistere, ad eventus fortunae vel consilio retundendos, vel patientia superandos: Dum enim nihil aliud est quam militia vita hominis super terram, haec est illa quae sceleratorum evertit improbitatem, audaciam comprimit, et consilia dissipat. Sic Aegaeon cum caeteris gigantibus Jovem e regno depellere conantem (monstrum prope inexpugnabile), e terra matre, quinquaginticipitem, immensam flammam ex ore proflantem, et cui centum manus erant, ut ensibus quinquaginta, adamantina claustra transfodere confideret; totidemque clypeis horribilia Jovis fulgura contemneret, obtruncavit, et ipsius pellem pectori suo gestamen
adaptavit, partim ad propulsanda pericula, partim etiam ut gloriosum rerum gestarum monumentum. Manifestavit haec in eo bello gigantum (qui super altissimos montes conscendentes adeo ingentia saxa dicuntur in Deos jaculati, ut ex iis, quae in mare deciderant, insulae productae habeantur) quemadmodum omnis humana vis (quantacunque sit illa) adversus Dei veritatem insurgens, temeritas item, arrogantia, atque praesumptuosa filiorum terrae ignorantia, vana sit. Ex iis enim plurimos Minervam nullo prope negocio trucidasse, fama est. Et quia maxime omnium in bellis gerendis omnis solertiae mater necessaria est sapientia, sive adversus visibiles, sive adversus invisibiles hostes illa capiantur, ideo belligerantum numen habetur. Scutum clara transparentia, et multis anguibus circumtectum illi tribuitur, ea enim natura serpentum est ut acutissime cernant: ob id enim hortamur esse prudentes ut serpentes (quia testante Mose hoc animal est callidius cunctis terrae animantibus), nam nisi vigilantiae et providentiae rebus
vel longe prospiciendis acumen praesidem militiae corroborarit et ornaverit, quidnam existimabimus reliquum esse praesidii contra tot tantasque myriades eorum, qui nos circumstant, et nobis insidiantur, hostium? Ejus scutum, quod prae se ferret, clarissimum et cristallinum (nempe diaphanum) effingitur, quia ubi sapientis veritas et omnis vitae ratio conspicua fuerit, certissimum, atque maximum adversus fortunae imperiosae insultus, repugnaculum efficitur. Datur illi cristata galea, quia non solum viribus et robore uti convenit, sed etiam urbanitatis et moderationis cujusdam in rebus omnibus ornamento. Cassidi huius Deae gallus gallinaceus adapertis alis in actu sese excutientis insistebat, tum quia pugnax sit volucer, tum quia vigilantissimus est, et futurorum veluti praescius. Cuspide insignis hasta illi tribuitur, quia tum ad propugnandum, tum ad expugnandum, et debellandum, ingenii acumine opus est: tela hujus sunt rationes acutae, missiles, citae, atque animam sauciantes. Ante ipsam quosdam adversus
insurgere audentes facie Gorgonis perterrefaciens, in lapides convertit, quia adeo formidabilis et admirabilis est sapientia, ut prae ejus timore et admiratione homines haereant et obstupescant. Quae est ista quae procedit quasi aurora consurgens? pulchra adeo? sic electa? ita terribilis? Sapientia, Sophia, Minerva, pulchra ut Luna, electa ut Sol, terribilis ut castrorum acies ordinata. Luna propter claram venustatem, Sol propter celsam majestatem, castra propter invictissimam fortitudinem. Solium habet solio Jovis proximum juxta illud Lirici Poetae:
<quote rend="block">
<lg>
<l>Proximos illi tamen occupavit</l>
	<l>Pallas honores.</l>
</lg>
</quote>
Et illud prophetae: Ego sapientia in altissimis habito, et thronus meus in columna nubis: nonne enim in rebus gerendis potentia, facilitate, et authoritate Deo simillimus est sapiens? In margine illius solii noctuam illi sacram insculptam vidi; quia ubique etiam quae caeteris sunt obscurissima videt sapientia juxta illud: Tenebrae non obscurabuntur a te, et nox sicut dies illuminabitur, et non est occultatum os meum tibi, quod fecisti occultum. In campo vero solii, Vulcani opera, mirabilis habebatur descriptio universi, nempe operum Dei historia, et ejusdem corporeum simulacrum. Ubi et haec verba scripta erant. Ipse dedit mihi horum quae sunt scientiam veram, ut sciam dispositionem orbis terrarum, virtutes elementorum, initium, consummationem, et medietatem temporum, vicissitudinum permutationes, morum mutationes, anni cursus, stellarum dispositiones, naturas animalium, iras bestiarum, vim ventorum, cogitationes hominum, differentias virgultorum, virtutes radicum, et quaecumque caeteris sunt absconsa et
improvisa. Est enim in me spiritus intelligentiae sanctus, unicus, multiplex, subtilis, disertus, mobilis, incoinquinatus, certus, suavis, benevolus, acutus, humanus, benignus, affabilis, securus, omnem habens virtutem, omnia prospiciens. Juxta solium illud Palladium vidi, quod tum significatum, tum vim insinuabat, qua tandiu civitas incolumis, tuta, et ab hostibus inexpugnabilis perseverat, quandiu Palladium inviolatum in ea servabitur. Haec est fulgor, et emanatio sapientiae, quae rebus publicis administrandis adsistens potissimum est munimen. Jam ergo si de genere eius quaeritis, Jovis est filia, sine matre, quia e Jovis capite parta est, ut figurant Orphici Poetae, et revelatio confirmat prophetarum. Unde illud: Ego ex ore altissimi prodivi, Ego primogenita ante omnem creaturam. E Jovis (inquam) capite nata. Vapor est enim virtutis Dei, et emanatio quaedam claritatis omnipotentis sincera, pura, illustris, intemerata, recta, potentissima, superbenigna, Deo pergrata, incomparabilis: pura, quia nihil
inquinatum in eam incurrit; illustris, nam candor est lucis aeternae; intemerata, quia speculum sine macula majestatis Dei; recta, quia imago bonitatis illius; potentissima, quia cum sit una, omnia potest, et in se permanens omnia innovat; superbenigna, per nationes enim sanctas se transfert, amicos Dei et prophetas constituit; Deo pergrata, quia neminem diligit Deus nisi eum qui cum sapientia inhabitat; incomparabilis, est namque haec speciosior Sole, et super omnem dispositionem stellarum luci comparata invenitur prior.</p>
	<p>Talis ergo tantaque cum sit, non est mirum si omnes capiantur nedum forma, verum vel similitudine formae illius. Audite Salomonem: Praeposui (inquit) illam regnis et sedibus, et divitias nihil esse dixi in comparatione illius, non comparavi illi lapidem preciosum, quoniam omne aurum in comparatione ipsius arena est exigua, et tanquam lutum aestimabitur argentum in conspectu illius: super salutem et speciem et omnem pulchritudinem dilexi illam, et proposui pro luce habere illam, quia inextinguibile est lumen illius. Venerunt autem mihi omnia bona pariter cum illa, quia omnium bonorum mater est. Infinitus enim thesaurus est hominibus, quo qui usi sunt participes facti sunt amicitiae Dei. Ergo si amicorum omnia communia sunt ditissimus est sapiens. Quid Juno dare tibi poterit quae ab ista non accipias? Quid est quod in Venere admiraris quod in ista nequeas contemplari? Non est mediocris istius pulchritudo, quia omnium dominus dilexit illam. Hanc ergo amavi et exquisivi a juventute mea, et quaesivi sponsam
mihi eam adsumere, et amator factus sum formae illius. Adivi ergo dominum et deprecatus sum illum et dixi ex totis praecordiis meis: Deus patrum meorum, et domine misericordiae, qui fecisti omnia verbo tuo, et sapientia tua constituisti hominem, ut dominaretur creaturae quae a te facta est: da mihi sedium tuarum adstitricem sapientiam, et noli me reprobare servum tuum. Mitte illam de coelis sanctis tuis, a sede magnitudinis tuae, ut mecum sit, ut mecum laboret, ut sciam quid desit mihi, et quid acceptum sit apud te; scit enim illa et intelligit, et deducet me in operibus meis sobrie, et custodiet me in sua potentia.</p>
	<p>Mittit certe illam Deus pater, mens illa foecundissima, mittit illam (clarissimi auditores) sed qualem? non certe nisi qualis oculis mentis nostrae valeat adaptari, in umbra videlicet lucis. Sicut sole inaccessibili, inapprehensibilique, et in infinita luce occultissimo perseverante in se ipso, per radiorum emissionem ejus pervadens claritas descendit ad nos, et per omnia se communicat et diffundit. Ut enim est primo essentia solis quae sola mente vix attingitur, secundo est subsistentia solis, quae proprium orbem obtinens et absolute consistens, vivit ubi vivit; tertio est adsistentia solis seu operatio, quae omnia comprehendit; et comprehenditur ab omnibus: haud aliter solem intelligentiae tripliciter considerare licet. Primo in essentia divinitatis, secundo in substantia mundi, qui est imago illius, tertio in luce sensus eorum, quae vitam et cognitionem participant. In primo gradu a Cabalistis appellatur et notatur per <hi rend="italic">sephirot cochma</hi>, in secundo ab Orphicis theologis nominatur
Pallas seu Minerva, in tertio communiter nomine Sophiae inscribitur. Primo non mittitur, non communicatur, non capitur, non comprehenditur, quia est omnino a rebus absoluta. Audi Jobum: Sapientia ubi invenitur? quis est locus intelligentiae? Nescit homo precium ejus, nec invenitur in terra suaviter viventium. Abyssus dicit, non est in me; mare loquitur, non est mecum. Abscondita est ab oculis omnium viventium, volucres quoque coeli latet (id est numina, astra ista, Deos istos igneos, et aqueos orbes, qui super firmamento discurrunt, et per aethereum campum veluti volitando regularissimo, citissimoque circuitu proprios orbes conficiunt). Perditio et Mors dixerunt: auribus nostris audivimus famam eius. Deus solus intelligit vias ejus, et ipse novit locum illius. Secundo modo manifestissima est sapientia in superficie et corpore omnium creaturarum, ubique enim clamat, undique auditur vox illius: quid enim sunt omnia quae videntur astra, animalia, corpora, et illorum decor, nisi sapientiae voces, et vestigia,
opera divinitatis quae indicant altissimam providentiam, et in quibus tanquam in libro clarissimo legitur historia divinae potentiae, sapientiae et bonitatis? Invisibilia enim Dei per ea quae facta sunt intellecta conspiciuntur: habes ergo scripturam. Vis amplius audire concionatorum voces? Coeli enarrant gloriam Dei, et opera manuum ejus adnunciat firmamentum, et non sunt loquelae et sermones quorum non audiantur voces: in omnes aures, in omnem terram exivit sonus eorum. Tertio modo est insita spiritui nostro, sedet in puppi animae nostrae, praesidens gubernaculo navis istius in turbatissimo mari hujusce seculi fluctuantis, ubi est etiam pharus spiritus alioqui in tenebris obambulantis. Itaque tres domos habet divina sapientia, primam inaedificatam, aeternam, immo ipsam aeternitatis sedem; secundam primogenitam, quae est iste mundus visibilis; tertiam secundogenitam, quae est hominis anima. De prima dicit Job: Dominus novit locum illius. De secunda Salomon: Ego sapientia habito in excelsis, id est in
astris, in aeterno firmamento. De tertia subinfert, habito in consilio, et eruditis intersum cogitationibus, et deliciae meae esse cum filiis hominum. Hic ergo tandem inter homines sapientia aedificavit sibi domum rationalem et intentionalem, quae est post mundum, ubi inspiciatur umbra primae domus archetypae et idealis, quae est ante mundum, et imago secundae sensibilis et naturalis, quae est mundus.</p>
	<p>Hic excidit sibi columnas septem, nempe septem artes, Grammaticen, Rethoricen cum Poesi, Logicen, Mathesim, Physicam, Ethicam, Metaphysicam. Primam quae regulet scripturam congruumque sermonem, ad excolendam humanam conversationem. Secundam quae persuadendo et dissuadendo, laudando et vituperando, accusando et defendendo animas et affectus hominum fraenet et moderetur. Tertiam quae intellectus humani operationes illas ternas, concipiendi, enunciandi, et argumentandi, dirigat et ad scopum adducat. Quartam quae usum et rationem circa numeros, magnitudines, pondera, et momenta rerum combinando et conferendo, Arithmeticam, Musicam, Geometriam, Picturam, Perspectivam, Physionomiam, Astrologiam, Astronomiam, et species divinationum plurimas inquirit, examinat et perficit. Quintam quae corporalium substantiarum naturam speculatur in causis, principiis et elementis; quatenus quisque seipsum contempletur in mundo, et mundum in seipso; unde perficitur agricultura, medicina, chimica, et, secundum omnes suas
species, Magia. Sextam quae ordinem justitiae absolutae, moderativae, dispositivae, distributivae, et commutativae applicet Juri Simpliciter, ad se ipsum, Oeconomico, ad domesticos, Politico, ad concives, Civili, ad proprium principatum seu imperium, Ecclesiastico, ad caetum ejusdem fidei, Gentium ad homines universos, Naturali, ad omnia quae sunt in nobis et circa nos, Divino, ad ultimum finem et primum efficientem qui est supra nos. Septimam qua captantur rationes universorum, quae sunt, principia et causae, tum rerum omnium, tum et omnis cognitionis, quae est ab ideis, substantiis separatis, et absolutis. Super hisce columnis septem sapientia aedificavit sibi domum inter homines.</p>
	<p>Quae domus, si ad memoriam hominum respiciamus, primo apparuit apud Aegyptios, et Assyrios in Chaldaeis. Secundo apud Persas, in Magis, sub Zoroastre. Tertio apud Indos, in Gymnosophistis. Quarto apud Thraces simulatque Lybicos, sub Orpheo et Athlante. Quinto apud Graecos sub Thalete et reliquis Sapientibus. Sexto apud Italos sub Archita, Gorgia, Archimede, Empedocle, Lucretio. Septimo apud Germanos nostris seculis: ut certe cum Jove et Imperio, coelestisque curiae imagine, Minerva, haec Sophia successiva quadam vicissitudine solum vertisse et sedes mutasse videatur.</p>
	<p>Non credetis (o doctissimi auditores) me falso adulari vobis, si divitias vestras penitius inspicere velitis vos qui inter alios oculatiores estis. Ex eo enim tempore quo ad vestrates devolutum est imperium, plurima artium, et hominum ingenia inventa sunt apud vos, quibus apud exteras nationes nullum simile comperiebatur. Alberto Magno Suevo illi quis eodem tempore similis? An non ipso principe Aristotele cui indignissime (utpote cucullatus) pro temporis illius conditione, fuit addictus, numeris multis extitit ille superior? Deus bone, ubi illi Cusano adsimilandus, qui quanto maior est, tanto paucioribus est accessibilis? Hujus ingenium si presbyteralis amictus non interturbasset, non Pythagorico par, sed Pythagorico longe superius agnoscerem, profiterer. Copernicum etiam qualem putatis esse nedum mathematicum, sed (quod est mirum obiter physicum? Plus ille invenitur intellexisse in duobus capitibus, quam Aristoteles, et omnes Peripatetici in universa eorum naturali contemplatione. Quam sublime ingenium
promere credetis Palingenium in illo suo humi repente poemate? quam mira, supra vulgi opinionem verissima, protulit ille de dimensione universi, substantia stellarum, natura lucis, orbium incolatu, et anima sphaerarum? An non praestant quingenta illius (inter tot vappas) carmina, Atticismo et Romanismo omnium qui sub vexillo peripatetico comptius loquendo, et stultissime sentiendo, militarunt? Medico Paracelso, ad miraculum usque medico, quis post Hyppocratem similis? Quantum putem vidisset ille sobrius, qui tantum potuit videre temulentus? Mitto plures, qui Atticas et Ausonias musas aptissime imitati sunt, et imitantur: et inter omnes Maiorem unum (vobis plusquam satis notum) qui illas exaequando, plusquam imitatur. Mitto quod et Germania suos habet Theutos novarum scripturarum inventores, Salmoneas qui Jovis fulgura aemulantur, novos Vulcanos, Prometheos, Dedalos, Aesculapios, Endimiones, quorum minimo similem apud exteras nationes non invenietis; ut cognoscatis quod hisce nostrae aetatis temporibus hic
sapientia aedificavit sibi domum. Et ne Reges Regibus invideant, scientia illa astrorum, celsus nempe in coelum principum oculus, qui in primarum gentium prioribus divinae sapientiae vasis exortus est, juxta illud Manilii Poetae:
<quote rend="block">
<lg>
<l>Regales animos primum dignata movere</l>
<l>Proxima tangentes coelo fastigia rerum,</l>
<l>Qui tantum novere decus, primique per artem</l>
<l>Sideribus videre vagis pendentia fata.</l>
</lg>
</quote>
</p>
	<p>Si Aegyptii habuere principatu timendos, sacerdotio verendos, et sapientia admirandos illos Trimegistos, illos Hermetes, illos Mercurios, qui sub Erichtonii nomine, Orionis, et Ophiulci insiti astris ea ratione habentur; Graeci eadem conditione suum Perseum Jovis filium, Chironem, et Herculem; Persae Zoroastrem Battrianorum Regem; Moedi suum Gigem et Saborem; Lybici ut olim suum Athlantem, ita et proximis temporibus Gamalielem, et Alulidem Damasci Regem; Alexandrini Ptolemaeum; Hispani Alphonsum Regem; Itali Numam, Caesaremque Dictatorem, Augustum, Antoninum, et Adrianum, pontificem maximum Paulum tertium: apud Germanos non solum inveniemus principes cultores ejus, quae communiter recepta est, Astronomiae, quales audio fuisse Caesares Carolum Quintum, et Maximilianum Secundum, a quibus modo vivens Rodolphus non degenerat; neque ignotae artis fautores, instauratores et promotores Christianum Tertium, et Fridericum Secundum Daniae, et Norvegiae Reges, sed etiam diu olim perditae et sepultae illius, quae
vigebat apud Chaldaeos et Pythagoricos, veritatis erutores, qualem scimus magnum in Germania Lantgravium Gulielmum Hassiae, qui proprii, magis quam alieni sensus et intelligentiae oculis non Peripateticae exorbitantis philosophiae caudatariam cum Ptolemaicis tantum callet astronomiam; sed et eam quae physice deferentes orbes, et sphaeris velut affixas vel insculptas stellas non agnoscit, et cometas nihilominus ejusdem cum caeteris stellis substantiae, utpote aeternos in aetherea regione consistentes, aetherem, aeremque pervadentes, sursumque deorsumque a terra et ad terram exspatiantes, et idcirco unum continuum coelum, sive aerem, sive aethereum campum protestantes. Siquidem astra tum novae, tum antiquae apparentiae alienas subire, penetrare, et pertransire sphaeras convincuntur. Unde quis locus esse potest Chymaerae illius impenetrabilis, indivisibilis, et inalterabilis quintae essentiae et naturae, illius medii, illius mundani centri, continui regularisque ad geometricam amussim circularis motus
naturalium corporum, eorumdemque nullo sensu, atque ratione quantitatibus et ordinibus effinctis et aliis permultis haec ipsa consequentibus, quae hic esset recensere superfluum, ne intelligamus discrimen inter fixos soles, et pluribus circumvagantes rationibus Tellures, quae propriae animae virtute exagitante aerem penetrant immensum, nec non abhorreamus hanc Tellurem matrem nostram unum ex astris nihilo multis circumstantibus indignius intelligere, et ea quae mille irrefragabilibus argumentis physice novimus, et istius famosissimi principis observationibus, quae ab aliis relatae circumferuntur, etiam atque etiam confirmata vigebunt. Hic ergo sapientia aedificavit sibi domum. Adde Juppiter, ut cognoscant proprias vires, et abstineant, adde ut studio rebus majoribus adpellant, et non erunt homines, sed Dii. Divinum, certe divinissimum est illud gentis hujus ingenium, quod in illis tantum studiis non antecellit, in quibus non delectatur.</p>
	<p>At vero quis est quem silentio praeteribam? Cum fortis ille armatus, clavibus et ense, fraudibus et vi, astubus et violentia, hypocrisi et ferocitate, vulpes et leo, vicarius tyranni infernalis, superstitioso cultu et ignorantia plusquam brutali, sub titulo divinae sapientiae et simplicitatis Deo gratae, inficeret universum; et voracissimae bestiae non esset qui auderet adversari et obsistere contra, pro disponendo indigno et perditissimo seculo ad meliorem et feliciorem formam, atque statum, quae reliqua Europae et mundi pars protulisse potuit nobis illum Alcidem, tanto ipso Hercule praestantiorem, quanto faciliore negocio et instrumento majora perfecit, (an non enim etiam perfecisse dicam eum, qui tam strenue atque frugaliter negocium tam egregium est adorsus?) Si quippe majus et longe perniciosius monstrum omnibus, quae tot ante seculis extitere, peremptum vides,
<quote rend="block">
<lg>
<l>De clava noli quaerere, penna fuit.</l>
</lg>
</quote>
</p>
	<p>Unde ille? unde? Ex Germania, ex ripis istius Albis, ex ubertate fontis istius. Hic triplici illa thiara insignem tricipitem illum Cerberum, ex tenebroso eductum orco vidistis vos, et ille solem. Hic stygius ille canis coactus est aconitum evomere. Hic vester et vetras Hercules de adamantinis inferni portis, de civitate illa triplici circumdata muro, et quam novies Styx interfusa coercet, triumphavit. Vidisti, Luthere, lucem, vidisti lucem, considerasti, excitantem divinum spiritum audisti, praecipienti illi obedisti, horrendo principibus atque regibus inimico inermis occurristi, verbo oppugnasti, repugnasti, obstitisti, restitisti, vicisti, et hostis superbissimi spolia atque trophaeum ad superos evexisti.</p>
	<p>Hic ergo sapientia aedificavit sibi domum, hic excidit columnas septem, hic melius sacrificii vinum miscere adorta est, hic reformatiorem posuit Sacramentorum mensam. Hinc vocavit invitatos ut venirent, ut venirent. Venerunt autem ex omni gente, natione, et disciplinatae Europae populo, Itali, Galli, Hispani, Lusitani, Angli, Scoti, Polarium insularum incolae, item Sarmatae, Hunni, Illirici, Scythae: ex Oriente, Meridie, Occidente, et Aquilone.</p>
	<p>Veni inter alios ego istius domus sapientiae visendae amore concitatus, flagrans spectandi Palladii istius ardore, pro quo me subisse non pudet paupertatem, invidiam et odium meorum, execrationes, ingratitudines eorum, quibus prodesse volui, atque profui, extremae barbariei et avaritiae sordidissimae effectus: ab iis, qui mihi amorem, servitium et honorem debebant, convitia, calumnias, iniurias, etiam infamias. Neque pudet expertum esse irrisiones, contemptus ignobilium atque stultorum, quorumdam qui plane bestiae cum sint, cultu atque fortuna sub imagine et similitudine hominum, temeraria superbiunt arrogantia. Pro quo incurrisse non piget labores, dolores, exilium: quia laborando profeci, dolendo sum expertus, exulando didici: quia inveni in brevi labore diuturnam requiem, in levi dolore immensum gaudium, in angusto exilio patriam amplissimam.</p>
	<p>Ite nunc, veteres philosophi, lustrate provincias, novos adite populos, maria transite. I nunc Pythagora ad Memphiticos vates, Archita in oras Italiae, Plato in Siciliam. I nunc, Thianaee, intra Persas, pertransi Caucasum, Scythas, Messagetas, opulentissima Indiae regna penetra, latissimoque Phison amne trasmisso, perge ad Brachmanas, discurre per Elamitas, Babilonios, Chaldaeos, Medos, Assyrios, Parthos, Syros, Phoenices, Arabes, Palestinos, Alexandriam, et perge in Aethiopiam ut Gymnosophistas et famosissimam solis mensam videas in sabulo. Ea enim universa, et iis majora, et maiora ijs, quae vos in tot tantisque mundi regionibus quaesivistis, ego in una Germaniae regione inveni.</p>
	<p>Adde, quod cum Germanos doctrina adeo excultos invenerim, ut etiam cognoscerem eosdem minime omnium moribus esse barbaros et agrestes, cum ad vos pro laribus vestris pellustrandis pervenissem, natione exterus, exul, transfuga, ludicrum fortunae, corpore pusillus, rerum possessione tenuis, favore destitutus, multitudinis odio pressus, et ideo stultis et ignobilissimis illis contemptibilis, qui nusquam nobilitatem agnoscunt, nisi ubi aurum fulget, tinnit argentum, et similium sibi favor tripudiat et applaudit. Vos doctissimi, gravissimi, et morigeratissimi senatores non sprevistis, et studium meum, non a vestratum omnium studio prorsus alienum, non adeo improbastis, ut pateremini philosophicam libertatem, et vestrae humanitatis insignis specimen temerari: sed me vestrae Minervae, illius (inquam) virginis vestrae matris familias amore caecum, desipientemque suscepistis, intraque vestros lares fere biennii spatio fovistis, et Jovia quadam mente pertulistis, et iniquis meis minime placidas aures porrexistis,
ut tandem nihil aliud vobis esse potuerim, praeterquam occasio, materia, subjectum, in quo specimen et divitias vestrarum virtutum moderantiae, urbanitatis, et longanimitatis explicaretis, et coram mundo contestaremini.</p>
	<p>Adde, quod cum de abscessu cogitarem, proque parte debiti mei, et officii prosequenda, valedictionem istam intimassem: ut illum quem tot tantisque honoribus et favoribus cumulastis, tandem etiam gratiarum cataclysmo obrueretis, usque adeo favore, plena praesentia adstititis, neque sufficiebat ut ingeniosa ista pubes, cultissima juventus ista adsisteret, sed et vos senatores gravissimi, doctissimi professores, doctores celeberrimi, mundi lampades, stellae aethereae. Jupiter alte, quas agam grates? Ubi, et unde mihi illa mens, illa ratio, illa lingua, quae ad hoc apte meos conceptus digerat et concinnet, et eloqui pro dignitate valeam? Agerem si possem. Sed praestat (o Deus) eos videre quod concupiverim eas referre, quam quod audiant tam insufficienter, inepte, et incomposite referentem, omni facundiae spiritu destitutum.</p>
	<p>Porro, quod licere existimo, numina elementorum, coelorum, et astrorum omnium imprecabor. Vos Sylvarum istarum (sub quorum arborum frondibus toties consedi) Nymphas, Driades, et Hamadriades obtestor, ut quemadmodum vobis prope adstant Numae, Caesares, magni duces, Marones, atque Tullii, ita et e gremio matris vestrae prodeant lauri, myrthi, hederae, pampini, oleae, palmae. Vos numina Faunos, Sathyros, atque Sylvanos imploro, excolite agros, regite campos, greges et armenta fovete, ut quemadmodum hoc solum divinorum ingeniorum est feracissimum, ita et agris felicis Campaniae, campis Arabiae felicis, et hortis Hesperidum non invideant. Vos quoque Nymphae istorum fontium, et Nereides fluminis istius, ad cujus ripas mihi aerem captasse licuit, adeste. In argentum vertatur arena vestra, et sabulum vestrum in glebas auri, quemadmodum de Nilo, Euphrate, Tygri, Tago, Rhodano, Pado, et Tibride superbissimo tryumphatis. Tuque sol, mundi oculus, et lampas universi istius, qui vicissitudini concedis tenebrarum,
revertens, revehensque lucem perpetuo huic patriae feliciores dies, menses, annos, et saecula reporta. Tuque sydereum plaustrum regens Bootes, qui oculos custodiae tuae a terra ista non avertis unquam, aeterne excubans, abige hinc noctivagos lupos, immites ursos, vastatores leones, et caeteras hostiles sylvarum feras: et Pater ille omnipotens, Deus Deorum, sub cujus imperio fortuna omnis est, et omne fatum, mea pariter atque vestrum omnium (auditores celeberrimi) vota felicia reddat et confirmet.</p>
</div1>
</body>
</text>
</TEI.2>
