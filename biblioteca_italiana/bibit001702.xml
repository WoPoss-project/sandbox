<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
<teiHeader>
  <fileDesc>
    <titleStmt>
      <title>Il porto, o vero della repubblica d'Evandria</title>
      <author>Ludovico Zuccolo</author>
    </titleStmt>
    <extent>57 Kb in UTF-8</extent>
    <publicationStmt>
      <publisher>Biblioteca Italiana</publisher>
      <pubPlace>Roma</pubPlace>
      <date>2005</date>
      <idno>bibit001702</idno>
      <availability>
        <p>Questa risorsa digitale è liberamente accessibile per uso
              personale o scientifico. Ogni uso commerciale è vietato</p>
      </availability>
    </publicationStmt>
    <seriesStmt>
      <title>Collezione BibIt</title>
    </seriesStmt>
    <sourceDesc>
      <bibl>
        <title>La Repubblica d'Evandria e altri dialoghi politici</title>
        <author>Zuccolo, Ludovico</author>
        <editor id="ed">De Mattei, Rodolfo</editor>
        <publisher>Colombo</publisher>
        <pubPlace>[Roma]</pubPlace>
        <date>1944</date>
      </bibl>
    </sourceDesc>
  </fileDesc>
  <encodingDesc>
                  <samplingDecl>
                    <p>Tutti i materiali paratestuali della fonte cartacea non riconducibili alla
                      responsabilità dell'autore dell'opera sono stati soppressi nella versione
                      digitale</p>
                  </samplingDecl>
                  <editorialDecl>
                    <correction method="silent" status="medium">
                      <p>Livello medio: controllo a video con collazione con edizione di
                      riferimento</p>
                    </correction>
                    <quotation form="data" marks="all">
                      <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
                    </quotation>
                    <hyphenation eol="none">
                      <p>I trattini di sillabazione a fine riga sono stati soppressi e le parole
                        ricomposte</p>
                    </hyphenation>
                  </editorialDecl>
    <classDecl><taxonomy id="CGB"><bibl>Classificazione generi BibIt</bibl></taxonomy></classDecl></encodingDesc>
  <profileDesc>
    <creation>
      <date>600</date>
    </creation>
    <langUsage><language id="ita">Italiano</language><language id="lat">Latino</language></langUsage>
    <textClass>
      <keywords scheme="CGB">
        <term>Trattati</term>
      </keywords>
    </textClass>
  </profileDesc>
  <revisionDesc>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Torino</name>
      </respStmt>
      <item>Digitalizzazione</item>
    </change>
    <change>
      <date>Data sconosciuta anteriore al 2000</date>
      <respStmt>
        <name>CIBIT-Torino</name>
      </respStmt>
      <item>Correzione linguistica</item>
    </change>
    <change>
      <date>2004-12-02T00:00:00.000+02:00</date>
      <respStmt>
        <name>Simona Casciano</name>
        <name>BIBIT</name>
      </respStmt>
      <item>Codifica XML - Codifica manuale</item>
    </change>
    <change>
      <date>2005-01-18T00:00:00.000+02:00</date>
      <respStmt>
        <name>Carla Deiana</name>
        <name>BIBIT</name>
      </respStmt>
      <item>Validazione</item>
    </change>
  </revisionDesc>
</teiHeader>

<text>
<body>
<div1>
<head>IL PORTO O VERO DELLA REPUBLICA D'EVANDRIA</head>

<p>INTERLOCUTORI:
<hi rend="italic">LODOVICO
&amp;
GABRIELE DA PORTO</hi></p>

	<p>Il legger buoni libri, l'udir valenti maestri, il patir varii travagli, il veder diverse nazioni con l'avvertir ad imitazion d'Ulisse le leggi e i costumi loro, il maneggiare negozii grandi, publici e privati, l'affaticare con l'arme in sulle guerre sono tutti mezzi attissimi a far gli uomini nel viver loro avveduti e saggi. Non doverà dunque altrui parer maraviglia ch'io lodi e esalti per uomo di gran consiglio e d'invecchiato senno Lodovico da Porto, mio avolo materno, poiché egli ebbe non rade volte alle mani negozi gravi: ebbe inimici scoperti, e inisidiatori occulti: travagliò trenta anni sulle guerre, ora per i Veneziani, ora per i Fiorentini, ora per Massimiliano, e per Francesco Sforza, e sempre per la salvezza e per la libertà d'Italia: la quale, quando egli conobbe alfine essere per la divisione delle volontà de' nostri principi irreparabilmente per cadere sotto il giogo di straniere genti, posate giù l'arme, fé pensiero d'andarsene per lo mondo pellegrino per desiderio di vedere assai, per brama di apprender molto. Scorse egli tutta l'Europa, assai parte della Africa, non poca della Asia, e penetrò fin ai poco prima della età sua conosciuti antipodi. Carico al fin d'anni, e ripieno di senno, fece alle paterne case ritorno, dove per vaghezza di eredi si risolse a pigliar moglie. Era vecchio e canuto ma sano e robusto; sì che egli ebbe figli, e prima che morisse, gli vide già grandicelli. La moglie, con la quale si congiunse, fu Anastasia Rondanini, donna di spirito virile, e di più alto intendimento, che non sogliono comunemente aver le donne. Fu di vita innocente, di costumi gentili, di dolce conversazione. Nel governare la casa, e nell'istruire i figliuoli nelle belle creanze e ne' costumi onorevoli, ebbe pochi pari. Partorì ella due sole volte. La prima ebbe un maschio, la seconda una femina per nome Maria, mia cara genitrice. Il maschio, il quale Gabriele addimandossi, oltre l'esser vago e grazioso giovane, fu di sì facile apprensiva, e di memoria sì esquisita, che per ordine sapea ridire tutto ciò ch'egli avea mai fatto, o veduto, o sentito raccontare; sì che, quando non fosse mancato sul fiore degli anni, era opinione chegli dovesse riuscire un uomo d'alto sapere e di gran valore. </p>
	<p>Tra l'altre cose narrava sì minutamente i detti e i fatti del padre, che tu averesti creduto ch'egli n'avesse innanzi agli occhi sempre avuta una cronica. Molte belliche imprese, varie descrizioni di paesi e di viaggi, vaghe istorie di costumi, di riti, di maniere di lontane genti solea ridire. Ma l'istoria, la quale spesse volte raccontava della republica d'Evandria, era a giudicio mio d'ogni altra più bella e più leggiadra. Diceva egli, che avendo più d'una volta udito dire al padre che gli Evandrii erano i più da bene uomini del mondo, e che la città loro era più d'ogni altra felice, si mise una sera dopo cena caldamente a pregarlo, che narrarli più distintamente ei volesse, che uomini erano questi Evandrii, e qual republica la loro; onde il buon vecchio, per compiacerlo, così prese a dire: «Tu dei sapere, figliuol mio, che là negli ultimi termini della Asia, proprio in quella parte la quale più da vicino risguarda l'isola di Utopia, è posta la bella e fertile provincia della Evandria. Da tre parti la cinge il mare, e dalla quarta le fanno muraglia aspre e dirupate montagne. La provincia non è sì grande come l'Italia, ma sibben di miglior forma, poiché assai al rotondo si accosta. Ha minor numero di monti, ma più copia di laghi, e di fiumi grandi, e atti al navigarsi. Non è molto abbondevole di porti, ma que' pochi ch'ella ha sono ampii, comodi e sicuri, qual per natura e quale per arte. Gli Evandrii sono più belli di persona che gli Inglesi; avanzano d'industria gli Olandesi, e di vivacità d'ingegno gli Italiani. La region loro è d'aria sì temperata e salubre, che non cede alla Ungaria; di terreno fertile e grasso più de' campi di Terra di Lavoro, e più ameno della Provenza, e sì maestrevolmente coltivato, che di gran lunga si lascia adietro il territorio bresciano. Contiene gran numero di città belle e ben fabbricate, e ripiene d'uomini e di facoltà, tra le quali la più popolata, la più ricca, la più magnifica chiamasi Agathia, di grandezza come una Venezia, od un Milano, sì che si fa per una città grossa conoscere, ma però d'ordine e di buon governo capace, e non per una congerie d'uomini, come il Cairo, o Costantinopoli, che non possa reggersi, se i cittadini non si tengono legati, come i cavalli o i buoi. In Agathia risiede il re degli Evandrii, e vi si raduna il gran Senato di tutta la provincia a trattare gli affari della pace, della guerra, delle leghe, del riformare i costumi che deviassero dalle leggi e degli altri interessi più gravi dello stato di tutta la republica. Nasce questa preminenza d'Agathia, o dall'essere ella posta in sito comodo ai negozii della provincia, o più tosto dallo antico valore de' cittadini, i quali, domati già con l'arme gli altri popoli d'Evandria, gli vollero anzi per amorevoli compagni, che per sudditi ritrosi. Non ti starò minutamente a favellare né della istituzione della republica  d'Evandria, né delle leggi e costumi loro, ché a me stanchezza, a te recherebbe noia sì lungo racconto. Terrò solo breve ragionamento di quegli usi e di quelle leggi, per le quali gli Evandrii avanzano a giudicio mio di felicità tutti gli altri popoli, e massimamente gli Italiani. Se nella republica romana si fosse posto freno alla insolenza de' tribuni della plebe, e di due consoli fattone un solo, il quale avesse in vita quella dignità goduta, come i re di Polonia e i dogi di Venezia, averesti innanzi agli occhi una imagine della polizia degli Evandrii. Il regno si dà per elezione, ma non si toglie tuttavia ai figliuoli del defonto re, se non se ne mostrano indegni o per commessi misfatti, o per debolezza di giudicio, o per notabile deformità di corpo. Se guardi alla apparenza, giudicherai il re quasi un monarca; poiché sotto il suo nome si battono le monete, si denuncia la guerra agli inimici, si risponde agli ambasciatori, si scrivono le lettere e gli atti publici: ma in fatto ritien poca più autorità in pace di quello che si faccia un semplice senatore. Dico in pace, poiché in guerra comanda agli eserciti con potestà grande e veneranda; quantunque da principio non possa egli né rompere la guerra agli inimici, né meno concludere la pace con essi loro senza il consentimento del Senato o del popolo. Possiede il re le sue entrate a parte sopra alcuni dazii e gabelle, le quali può spendere e donare e conservare come più gli piace. Bene è vero che la maggior parte ne impiega in fabricare bagni per uso publico, teatri, ponti, acquedotti, loggie, torri, e in altre opere belle e riguardevoli, le quali risultino a comodo de' popoli, o pure ad ornamento e magnificenza della città. E chi altramente facesse, appresso degli Evandrii verrebbe riputato infame, vivendo, e morto mancherebbe delle publiche lodi e della sepoltura. In Evandria non vedrai né fiume, né fosso, né anco un picciolo rivo d'acqua, il quale non abbia i suoi ponti belli e superbi. Le città sono piene di fonti, di terme, di teatri, di portici, e d'altri nobili e riguardevoli edificii. Infin nelle più solitarie ville vedrai edificii publici di fabrica bella, e di magnifica architettura. Le strade, le quali conducono da una terra all'altra, si veggono lastricate in Evandria con più maestria che in Italia le piazze delle città più nobili e più polite. E di tanto in tanto hanno alcuni ridutti, quale di legno e quale di pietra, acciocché il viandante possa sfuggire la pioggia, il vento, la grandine, e l'altre malvagità della aria. Le osterie sono poste egualmente l'una dall'altra distanti, e così anche gli ospitali; perché i ricchi e i poveri sappiano determinatamente dove possano avere albergo, e commodità di mangiare, e di bevere. Sebben pochi si vagliono degli ospitali; poiché i vagabondi stranieri non si lasciano entrare in Evandria, acciocchè non portino lepre, tigne, rogne, pesti e altri mali; e, quello ch'è peggio, non corrompano coi mali esempi i buoni costumi de' cittadini. </p>
	<p>I poverelli della provincia poi si tengono un miglio, o poco manco, discosto dalle città in abitazioni fatte a guisa di monasterii, e si vestono, e si fanno loro le spese dal publico, facendogli dare opera a diversi mestieri, acciocché quello che mangiano il si guadagnino in tutto, o almeno in parte. Sì che in Evandria anco i ciechi, i zoppi, gli stroppiati s'impiegano in qualche esercizio. Ma, se i poveri e i deboli della persona si affaticano, né manco i ricchi e i sani si stanno in ozio. Perciocché i figliuoli de' gentiluomini e de' cittadini comodi de' beni di fortuna dai dieci fin ai venti anni sono raccomandati alla cura di certi pedonomi, uomini attempati, e de' più saggi e da bene che sieno nelle città, i quali gli fanno apprender lettere per uso, e qualche poco di musica e di ballo: insegnano loro di disegnare, di cavalcare, di maneggiare ogni sorte d'arme, e gli fanno alcune ore del giorno esercitare in giocare alla palla, al maglio, alla pilotta, al calcio, in correre, in saltare, in fare alla lotta, e in simili altre azioni laboriose e utili alla milizia, e conferenti alla sanità: ma con tal misura, però, che la soverchia fatica del corpo o non offuschi i sentimenti o non perturbi il giudicio della mente. Ma quello che più importa, gli avvezzano a temere e riverire Iddio, a ubbidire ai magistrati, ad onorare i padri e le madri, a portare rispetto agli uomini attempati e gravi, ad amare e accarezzare gli amici, i compagni, i parenti, a non mentire, a non ingannare, a non fare oltraggio. </p>
	<p>Sanno gli Evandrii, che <foreign lang="lat"><hi rend="italic"> non parum refert, sic ne, an sic statim ab adolescentia consuescat aliquis, sed quamplurimum, imo totum in eo penitus consistet;</hi></foreign> come fecero vedere in prova gli Spartani, i quali, vivendo quasi affatto senza leggi, furon tuttavia uomini da bene per la rigida e accurata educazion loro: laddove gli Italiani con migliaia di leggi, di glosse, di commenti, perché trascurano l'educazione de' giovani in publico e in privato, si veggono pieni di frodi, e colmi di vizii. Però poche leggi si sono introdotte in Evandria, ma si tien bene assai conto di fare apprendere ai figliuoli buoni e onorati costumi: <foreign lang="lat"><hi rend="italic"> nam legum utilissimarum, et decretorum, quae ab omnibus, qui Rempublicam gerunt, sint facta, nulla est utilitas, nisi sint assuefacti, et instituti in Republica.</hi></foreign> Laonde si sforzano con ogni diligenza e industria di renderli affabili, amorevoli, temperati, giusti, magnanimi, e soprattutto gelosi della salute della patria, procurando con ogni diligenza che si conformino in tutte le azioni loro alla intenzione delle leggi. Gli istruiscono tutti con la medesima disciplina, perché una sola è la costituzione della republica, e uno solo quel fine, al quale in privato e in publico si debbono indrizzare tutte le azioni de' cittadini. </p>
	<p>Dai venti anni poi fino ai quarantacinque, i nobili d'Evandria danno opera in tempo di guerra all'arme, e in tempo di pace s'impiegano in caccie, in giostre, in tornei, in finti assalti, in scaramuccie da scherzo, e in altri esercizii, i quali servono a bene apprendere il mestiero della guerra, e a render l'uomo agile e robusto della persona. Di più si occupano ne' minori magistrati, i quali hanno cura delle strade, degli argini de' fiumi, de' pesi e delle misure delle robe da vivere, di ordinare i publici comizii, e di sopraintendere agli spettacoli, che più riguardevoli e di più foggie vi si usano nelle naumachie, ne' teatri, ne' cerchi e nelle piazze, che non fecero mai in Roma, in Atene, in Corinto, in Elide. Non vi sono troppo in uso le comedie, ma vi si recitano bene assai tragedie per ispaventare col castigo dato ai tiranni i cittadini, acciocché non pensassero mai ad opprimere la libertà della patria. Gli spettacoli si costumano di fare dodici volte l'anno, e ventiquattro convivii. A que' primi concorrono uomini, donne, fanciulli, ricchi e poveri: ma in questi altri non intravengono se non gli uomini da venti anni in su, e coloro soli i quali stanno comodi de' beni di fortuna. Perché le genti meschine non sono né al governo della republica ammesse, né al mestiere dell'arme, né manco possono intravenire ai publici convivii. Bene è vero che, mentre si celebrano i convivii, gli edili distribuiscono delle entrate del pubblico farina, vino, olio, e carne salata alle genti più basse, acciocché nelle publiche allegrezze ogniuno viva contento. </p>
	<p>Ciascheduna città è divisa in dodici regioni, e qual si voglia regione ha la sua sala publica apposta per lo convivio; sì che alla medesima ora si viene a mangiare in dodici luoghi diversi con tale ordine che, tramutandosi i convitati scambievolmente di sala in sala, vengono i medesimi uomini a mangiare due volte insieme in tutto l'anno. Laonde agevolmente i cittadini si conoscono l'un l'altro, e nasce tra di loro benevolenza e amore. </p>
	<p>I convivii si fanno non con l'entrate publiche, ma coi danari de' convitati, ai quali non tocca però di spesa più che tre scudi all'anno. Perciocché in Evandria si vive con sobrietà mirabile in publico e in privato, e si veste con grandissima modestia di lino e di lana, senza inventar mai foggie nuove d'abiti o di tele. Oro e seta non costumano gli Evandrii né per ornamenti della persona né per adobbo di camere o di sale. Nissuna sorte di drappi si lascia entrare in Evandria, né là vi si tengono vermi da seta, né vi si piantano mori. Perché sono di opinione che in cambio di mori torni più in acconcio il piantar viti e arbori da frutti e da legna, e per lo vestire valersi di lana; poiché così porgesi occasione ai contadini di tener bestiami assai, onde il paese, oltre l'emolumento della lana, riesce abbondante di carni, di latticinii e di letami da ingrassare i terreni, e tuttavia si viene anco a vestire gentilmente. Perché la lana, quando sia fina, e pongasi in opera con maestria, come si costuma colà, non cede gran fatto di bellezza alla seta, e l'avanza assai di durata. </p>
	<p>Il re solo, quando si lascia vedere in maiestà, usa il manto di drappo, che gli viene per la sola sua persona abbondevolmente somministrato dagli ambasciatori forastieri. Si vale altresì di qualche gemme o perle di quelle del paese, le quali si concedono anco alle fanciulle, ma non già alle donne maritate. Perciocché queste vestono politamente sì, ma tuttavia con modestia e gravità, e escono fuori in publico sì ben chiuse ne' manti loro che vengono appena riconosciute da' più intimi e domestici di casa. Le zitelle all'incontro vanno con la faccia scoperta, e vestono non già lascivamente, ma però vagamente, e con più leggiadria e pompa che non costumano le donne. Così anco si dà più largo campo di gire attillati ai fanciulli e ai giovanetti, che agli uomini non si concede. Nondimeno né oro né argento può, chiunque si sia, portare intorno, né ridurlo in saliere, in coppe, o in piatti od in altre suppellettili di casa; perché gli Evandrii vogliono che tutto l'oro e l'argento si riduca in monete, per valersene ne' publici e ne' privati bisogni. Le monete loro si battono tutte d'un solo conio, ma però altre più grandi, altre più picciole, e quale d'oro, quale d'argento o di rame, tutte belle e traboccanti: le quali in tutte le città e in tutti i luoghi della provincia si spendono per lo medesimo prezzo, senza che in memoria d'uomini si abbia notizia che si alterasse mai la valuta d'esse, la quale vi si vede su scolpita con alcune picciole cifre conosciute fin dai più semplici fanciulli. Bene è vero che quelle, le quali per vecchiezza mancano assai del dovuto peso, si restituiscono alla zecca senza alcuna perdita de' privati, poiché la zecca con una entrata a parte supplisce a questi difetti. Così pur si costuma, se danari falsi comparissero alcuna volta nelle mani del popolo; caso, però, che rade volte avviene per la somma vigilanza de' magistrati sopra le monete deputati; perché gli Evandrii si recano a vergogna che i particolari restino gabbati sotto il conio publico; o che faccia di mestiere ai privati di usare quella diligenza ch'è dovuta ai magistrati. La provincia ha buone miniere d'argento e d'oro, onde i danari non mancano mai: tanto più, che per severe leggi vien proibito che alcuno per comodo privato non porti fuori de' confini, se non quella somma di danari la qual serve all'uso del viaggio. </p>
	<p>I mercanti forastieri, de' quali gran numero traffica nella provincia, solamente però ne' luoghi di marina, perché non possono riportare indietro i danari delle robe vendute, se non in poca quantità, gli impiegano in altre mercanzie; onde la moneta non si estrae, e il commercio camina con maggiore emolumento degli Evandrii. Né mai quella provincia mancano merci da investire con agevolezza qualsivoglia somma di danari; perché vi si fanno tele di lana e di lino finissime, vasi di creta, di vetro e di cristallo esquisiti, pitture, e scolture rare, bonissime arme da offesa e da difesa, masserie da camera e da cucina di tutta eccellenza. Né questo debbe altrui recare maraviglia, perché le arti in Evandria passano, come ereditarie, da padre a figliuolo; poiché qualunque artefice ha due o più figli vien tenuto per legge d'istruirne almeno uno solo nel suo mestiere, se non avesse licenza in contrario dal magistrato, la qual però non si concede se non a chi avesse già ricchezze a sufficienza per fare istruire i figliuoli all'uso de' nobili. Talché le arti si riducono, come pur scrivono de' Cinesi, e si legge altresì degli antichi Egizi, ad una esquisita finezza: tanto più che gli artefici, come quelli che non sono obligati se non alla guerra difensiva, hanno grandissimo agio di attendere ai loro mestieri. </p>
	<p>Il medesimo avviene anco ai contadini, i quali, perché non sono astretti a prender l'arme, fuorché in occasione di difendere la patria, possono con ogni diligenza dare opera alla agricoltura. Si fa però gran differenza dai contadini agli artefici, perché questi non sono a parte del governo, ma quegli altri possono sì ben dare ne' comizii il voto loro, quando abbiano una tal quantità di beni stabili determinata dalle leggi, come si facciano i primi della città, e, possono ottenere tutti i magistrati, trattine due o tre de' supremi, i quali non si danno se non a persone primarie e di conosciuta bontà e di esperimentato valore. Tutti i magistrati durano uno anno, eccettuatane la censura, la qual dura tre. Ciascuna città ha sei censori, uomini vecchi, e consumati ne' più importanti carichi della republica in pace e in guerra. Due se ne eleggono ogni anno, escludendosi di mano in mano que' due i quali furono i primi ad entrare di magistrato. La cura de' censori è di correggere con ampia autorità i giovani discoli, ora con pena d'infamia, ora con prigionia, ora con altro più severo castigo. Usano ogni diligenza, acciocché i padri e le madri nella educazion domestica de' figliuoli, e i pedonomi nella publica, facciano il debito loro, e si conformino gli uni con gli altri, e tutti con le leggi, castigandogli anco severamente, quando si mostrassero poco accurati o in ben costumarli, o in diligentemente custodirli. Però, se un fanciullo colà cadesse sotto un carro, o sotto un cavallo, non chi guida il carro o il cavallo punirebbero, quando non apparisse in lui scoperta malvagità, ma sibbene il padre e la madre per averne tenuto poca cura. Appartiene altresì alla autorità de' censori l'accomodare le differenze, le quali nascono tra padre e figliuolo, tra fratello e fratello, e tra altri congiunti di parentela, massimamente tra marito e moglie, i quali al fine disgiungono, quando conoscono che più non possa essere buona pace intra di loro, ma non senza nota di vergogna e di vituperio. Procurano che i padri e le madri di famiglia sieno diligenti nella economia di casa, e che in particolare facciano ben coltivare i poderi e le vigne. Stanno appresso avvertiti che si portino amorevolmente de' servi e delle serve, e più de' contadini, acciocché non abbiano a divenir poveri e mendichi per i soverchii aggravii con detrimento della coltura, e con pericolo che per la fame si mettano a rubare. Di più hanno l'occhio che non si diano in luce libri nocevoli al buon viver civile; che non si tengano né in publico né in privato pitture o scolture lascive, o di malo esempio per altro rispetto; che non si lascino vedere ne' teatri e nelle scene comedie o tragedie, od altri spettacoli, i quali potessero introdurre nel popolo costumi dissoluti. Fanno ogni opera possibile acciocché i minori magistrati esercitino con diligenza e con dirittezza i carichi loro. Ho detto solamente i magistrati minori, poiché de' maggiori, sicome anco de' senatori e del re, il popolo è giudice: il quale, diviso nelle sue classi e centurie, come fu già il romano, ora approva ora riprova le azioni del re, del Senato, de' censori stessi, e degli altri maggiori magistrati. Bene è vero che il popolo non si congrega, se non poche volte, e per gravi cagioni, e sempre disarmato. Aggiungo di più, che alcuno non porta arme in tutta Evandria né per bellezza o per pompa, né per fare del bravo e dello sgherro, come costumano gli Italiani con ruina delle private case, e con troppo emolumento del fisco. Però gli Evandrii non intendono appena il nome di duello, di macchia, e di questione; laddove gli Italiani ne fanno sì gran conto, che la roba, la vita, e l'onore ripongono in simili abusi. </p>
	<p>Chi viene in Evandria da altri offeso, ricorre al giudice, e il fa castigare conforme alle leggi. Non hanno gli Evandrii alcuna cognizione di quello onore cavalleresco, di cui facciamo noi altri sì gran romore; onde per vendicarsi delle ingiurie stimano sopra ogni altro risentimento opportuno e onorevole il ricorrere al braccio della giustizia: la esecuzione della quale in tutta quella provincia è presta e severa, ma non però né crudele, né precipitosa. Non costumano di dare tormenti, perché sono di parere che possano sibbene far dire il falso all'innocente, come il vero al colpevole. Chi liberamente non confessa il delitto, se da evidenti indicii, o da sufficiente numero di testimonii degni di fede non è convinto, viene subitamente assoluto, e rimandato a casa libero da ogni spesa e da ogni danno. Le cause criminali si spediscono tosto; e quantunque non abbiano tempo prefisso, guai a quel giudice, che le tirasse di soverchio in lungo, che della galera o della truffa potrebbe stare sicuro. Le cause civili poi non possono andare innanzi più di quindici giorni: altramente il giudice verrebbe condannato ne' danni e nelle spese dell'una parte e dell'altra. Ma per ordinario non passano quattro o cinque dì, per essere le leggi di Evandria poche, chiare e risolute, come furono già le spartane e anco le romane ne' primi tempi, ridotte in certi versetti a guisa d'inni, i quali imparano a mente fin i fanciulli e le donne di contado, e gli intendono senza commenti e senza glosse. Perciò né avvocati, né procuratori, né sollicitatori, né altre sanguisughe delle facoltà de' poverelli, che per util proprio cerchino di fare le liti eterne, si comportano in Evandria. Il litigante da se medesimo, o per mezzo d'un parente o d'uno amico, o d'un vicino dice le sue ragioni, e porta le sue prove in faccia all'avversario. L'uno domanda, l'altro niega, quegli prova, questi riprova: ma il giudice, come mezzano, tosto decide la lite, e viene alla esecuzione della sentenza. Si dà però l'appellazione due volte: ma il secondo giudice è tenuto a spedire la causa in sette giorni, il terzo in tre. Non pur brevi sono le liti in Evandria, ma eziandio poche di numero, con ciò sia cosa che colà non si fanno compagnie d'ufficio; non si danno danari né a censo né ad usura né a livello; parti dati in luce fra noi dalla avarizia, e dal lusso. I testamenti non vi sono in uso; pochi cambii vi si costumano, e que' pochi quasi affatto per amicabile servizio; la educazion rende facili e arrendevoli, non duri e litigiosi gli uomini; onde rimangono svelte tutte quelle radici dalle quali pullulano fra di noi i litigi assai più che la gramigna o la felce ne' campi mal coltivati. </p>
	<p>Le leggi, i roghi de' notari, e tutti gli atti publici si scrivono nella materna lingua di Evandria, acciocché sieno da tutti intesi, senzachè alcuno possa far mercanzia sulla oscurità e sulla doppiezza de' sentimenti. Nella medesima s'insegnano le arti e le dottrine; e gravemente verrebbe punito chi altramente facesse. Non si tollera pure il motto per una impresa, o l'epitaffio per un sepolcro si faccia in altra lingua, che nella materna; sì vivono gelosi gli Evandrii che tutto quello che si scrive venga senza interpreti e senza glossatori inteso. Né medici fisici né speziali si comportano in Evandria: ma con la dieta, col trar sangue e con semplici medicamenti colà si curano tutte le infirmità più gravi. Astrologi, chiromanti, metoscopi, maghi, e simili altre generazioni d'uomini vane e ingannatrici, la prima volta che vengono scoperti sono condannati alla frusta, e privi per sempre dell'uso de' publici convivii, e delle ricreazioni de' teatri: la seconda volta si abbruciano vivi, senza che in memoria d'uomini si temperasse mai il castigo a nissuno. Gli alchimisti non gli fanno morire, ma gli condannano se fossero ben figliuoli del re, a lavorare in vita, come schiavi, nelle miniere dell'argento o dell'oro; dove è stile di confinare anco per la più parte gli oziosi, gli spensierati, e soprattutto que' contadini, i quali restino convinti di avere trascurata la coltura de' proprii o degli altrui campi. Ora, per tornare di nuovo ai censori, dico che l'ufficio loro è di sì grande autorità, che, se altri vien da essi la seconda volta notato, benchè il delitto non sia grave, subito o si caccia fuore d'Evandria, né può ritornarvi più, se non è dal popolo solennemente assoluto, o si condanna nelle miniere. Alla terza nota de' censori del delitto leggiero l'esilio perpetuo è castigo, e del grave la forca è pena quasi inevitabile, trattone il furto, per lo quale non si può mai perdere la vita. Hanno opinione gli Evandrii che non sia lecito di torre altrui la vita per semplice latrocinio, quantunque grandissimo; poiché di troppo maggior prezzo è la vita di un uomo, che qualsivoglia tesoro. Chi vien convinto di furto, è sforzato a rendere altrui il mal tolto, e altrettanto di più, quando possega tanto del suo, che gli basti a compire la detta somma: altramente rimane schiavo dell'offeso, il quale lo vende a' mercanti stranieri per quel giusto prezzo che gli si debbe, ma con patto che il compratore dia sicurità di riporlo in libertà, quando gli sieno restituiti i danari ch'egli vi spende. Bene è vero che gli amici e i parenti il più delle volte trovano temperamento tale, che il reo non va schiavo fuori della provincia, e tuttavia non rimane senza il dovuto castigo; perché serve a tempo o nelle miniere o sulle galere. </p>
	<p>Ma, se volessi ridirti appieno queste minutezze, non verrei in tutta notte a capo. Però ti concludo che, quantunque per le leggi d'Evandria i ladri non si possano condannare a morte, vengono tuttavia sì aspramente dai rigidi censori puniti, che in tutta la provincia non si fanno dieci furti l'anno. Tanto più che poco si ruba sempre colà dove gli uomini vivono comodi, né sono immersi nel lusso. La povertà è la genitrice de' ladri, il lusso il bailo. Non possono però i censori discendere a nissuna esecuzione, mentre di sei quattro almeno non sieno concordi nella sentenza. Danno i loro voti per via di balle coperte, onde l'uomo non può sapere né chi lo condanni, né chi l'assolva, né chi dubbio si dimostri. Si publica però in iscritto la causa della condennazione e della assoluzione, e si fa saper l'ordine del giudicio senza palesare i nomi di quei censori, i quali hanno votato così a pro, come a disfavore del reo. E prima che si venga alla esecuzione della sentenza, si dà tempo convenevole, a chi volesse scolpare il reo, di esaminare il giudicio e di pensare alle difese. Né per un delitto, né per due, benché gravi, si può togliere nel foro de' censori la vita ad un cittadino senza consentimento del Senato e del re, e di alcuni giudici a cotale effetto dal popolo deputati: ma chi ricade la terza volta, giudici inappellabili e implacabili sono i soli censori. </p>
	<p>La dignità del censore è la più riguardevole, e la più veneranda nella republica dopo il re. Chi è stato censore, non è più tenuto ad esercitare altro magistrato per antica legge d'Evandria, né manco la medesima censura, la quale tuttavia può di nuovo pretendere dopo la contumacia di cinque anni. Si mostrano altrettanto rigidi i capitani nella guerra, come si facciano i censori in casa. Castigano con rigore ogni picciolo delitto, ogni minima disobedienza de' soldati: come dalla altra parte con lodi, con doni d'arme e di cavalli, con corone, con accrescimento di grado e di stipendio premiano tutte le belle e nobili fazioni. </p>
	<p>Gli Evandrii fanno le guerre corte, e grosse, onde volentieri discendono al cimento della battaglia. Così non danno ai loro soldati occasione di venire trascurati, ai nimici di agguernirsi: non mostrano di aver paura, e spediscono le guerre con poco o nissun dispendio. Stanno gli Evandrii ben proveduti d'arme e di cavalli e di munizioni da guerra, e tengono i loro cittadini in continui esercizii militari: nondimeno non si mostrano gran fatto amici di brighe e di contenzioni; e però non movono giamai l'arme, se la giustizia della causa non gli sprona, o la necessità non gli costringe. E nello ardore istesso della guerra sempre son pronti a comporre le differenze col nimico, s'egli ricerca la pace, dal quale, quando bene l'avessero ridotto al verde, non vogliono altro che il riscatto de' prigioni e il risarcimento in tutto o in parte delle spese fatte in quella guerra. Non domandano alcun tributo o donativo al vinto, né si riservano nissun dritto o ragione sopra le città prese o sopra i terreni acquistati, ma liberamente gli restituiscono ai primi possessori. Mutano però talora la polizia degli inimici di regno in republica, o di oligarchia in democrazia, come più loro pare a proposito, per non aver più a temerne. Sogliono anco dividere alcuna volta il paese degli inimici in parti e in pezzi a più signori, o, cacciatone il primo principe, donarla liberamente a qualche loro amico, col quale sperino di poter conservare buona pace: ma in fatto fuori di Evandria non vogliono essi pure un palmo di terreno. Sogliono dire eglino che, sì come quel calor vitale, il qual basta a conservar sano e robusto uno orso od un toro, se fosse diviso in due o in tre, non potrebbe fare che tutti non rimanessero deboli e di poca lena; così quel vigore, il qual mantien grande e possente l'Evandria, verrebbe a svanire in breve, quando avesse a dare spirito ad altre città, ad altri popoli, ad altre provincie. Io non ti saprei dire se questa ragione sia buona o cattiva, ma so bene affermarti di sicuro che finora riesce loro assai bene. Quando le guerre sien gravi, il re comanda il più delle volte agli eserciti: ma delle manco pericolose si appoggia il carico ad altri minori capitani. E agli uni e agli altri, quando tornano vittoriosi dalla guerra, si concede il trionfo, si drizzano statue, e si erigono archi di trofei e di spoglie adorni. Chi ha trionfato, usa abito più riguardevole degli altri, e tira in vita annua provisione dal publico, la metà della quale rimane anco in perpetuo agli eredi. Una simil prerogativa si concede parimente a chi, valorosamente combattendo, si è reso degno della terza corona. Però, quando si fanno le rassegne generali di tutte le milizie della Evandria, il che avviene due volte ogni dieci anni, così questi come quegli siede insieme col re sopra un bello e ricco tribunale a giudicare quale de' capitani o de' soldati meriti lode o premio, e a chi si debba biasimo o castigo. Le milizie della Evandria, le quali sono obligate solamente alla difesa, passano il numero di 800.000 e quelle le quali vengono insieme alla offesa tenute arrivano alle 300.000, sì che la provincia, quantunque abbia poche fortezze, vien però invincibile creduta. Non comportano gli Evandrii né rocche né cittadelle, con dire che queste sieno invenzioni da tenere i popoli in terrore, non da difendere gli Stati; ragione che forse non è sicura, come essi la si credono. Ma io, che non tolgo né a lodare né a biasimare le leggi e gli istituti degli Evandrii, ma sibbene a riferirli, non penso ora ad esaminare questi puntigli di ragione di Stato. </p>
	<p>Le città e le castella medesimamente sparse, per la provincia, benché sien tutte cinte di mura e di fosse, non vogliono tuttavia che gran fatto si fortifichino, acciocché in qualche sedizion civile non vi mettesse dentro il piede alcun malvagio cittadino, e indi travagliasse i popoli con scorrerie e con ladronecci. Solo ne' limiti della provincia si veggono alquanti castelli, forti e ben guardati dalle milizie del paese, le quali si mutano a vicenda sempre la quarta parte ogni quindici giorni. Colà dentro non abitano se non vivandieri, operai e artefici per gli usi cotidiani del vivere necessarii. Per capitano gli si manda di tre in tre mesi (che questo è il più lungo termine delle cariche militari d'Evandria) un soldato di conosciuta bontà e di sperimentato valore. Altra persona di conto non può metter piede là dentro, che non abbia la licenza segnata col sigillo del re, del Senato, e del popolo. Al re medesimo si niega l'ingresso, quando non v'entri di consentimento del Senato e del popolo. Le guardie di questi castelli, i quali furono edificati in siti opportuni per notare chi vuole entrare nella provincia, od uscirne, hanno l'occhio che non v'entrino altri che ambasciatori e mercanti, e qualche gentiluomo o personaggio onorato, che volesse per curiosità veder l'Evandria, al quale si concede la licenza per due o per tre mesi, ma con patto che in nissun luogo si fermi più di tre giorni senza particolar licenza: altramente sarebbe tenuto per ispia, o per vagabondo, e, fatto prigione, obligato a render conto dell'esser suo. </p>
	<p>Chi vuole anco uscir fuori della provincia, fa capo a questi guardiani de' castelli, i quali lasciano passare que' soli che hanno la licenza in iscritto da' censori, o sieno paesani o forastieri. Non si concede agli uomini di Evandria di partire a voglia loro della provincia, acciocché vagabondi non vadano per gli altrui paesi con poca riputazione della patria, e non riportino al fine a casa costumi corrotti, usi pravi, malattie nuove. Si lasciano però uscire per tempo determinato alcuni uomini di più spirito, i quali col vedere e con l'avvertire le leggi e i costumi delle genti straniere, e col considerare i siti, le fortezze, la disciplina possano riportarne indietro esperienza e senno. Ai mercanti, sieno cittadini o forastieri, non si niega l'uscita: ma si vieta bene, con rigorosi decreti, che nissun giovane non esca a studiare in altre provincie, o pure ad apprendere alcuna arte, acciocchè non ispenda fuori della patria i danari, e poi ritorni a casa, come avviene assai volte a quella età, vuoto di sapere, carco d'infirmità, e ripieno di mali costumi. Non si permette ai cittadini d'Evandria l'andare a servire a' forastieri: ma non si vieta già agli estrani il venire a porsi alla servitù in Evandria, quando portino buone fedi della vita e de' costumi loro. Né colà è difficile il trovare ricapito; perché in ogni città sono alcuni ufficiali, i quali per ordine publico hanno l'assunto di proveder di servitori chi ne desidera, e di accattar partito a chi brama di accomodarsi agli altrui servizii. Chi ha voglia o bisogno di mettersi alla servitù ricorre a costoro, i quali alcune ore del giorno riseggono in un luogo a ciò deputato, e espon loro il proprio desiderio, fa note le condizioni della persona sua, e mostra le fedi della vita e de' costumi; onde in breve riman consolato. Perché, chiunque vuol paggi, o segretarii o mastri di casa o fattori di villa o donzelle o cuochi o massare, o simili altri servi o serventi, ricorre di primo atto a questo medesimo magistrato. Quivi si provede di compagni, a chi vuol fare viaggio: quivi di messi, a chi tien bisogno di mandar lettere o robe o danari da luogo a luogo: quivi di artefici, a chi pensa di provedersi di statue, di pitture, di orologi, d'istrumenti da matematici o d'altre notabili opere. Se in Italia fosse questo uso, non saremmo bene spesso posti in necessità di far viaggio soli a discrezione di due ladroncelli o d'una bestia selvaggia. E quello che più importa, assai nobili artefici, e uomini di lettere, i quali per varii infortunii si moiono talora di fame, troverebbero agevolmente da vivere. Né forse Lelio Gregorio Giraldi, uomo di belle lettere, e Giovanni Andrea della Anguillara, non mediocre poeta, averebbero oggidì, con iscorno della età nostra, bisogno del pane; come ebbe anco pochi anni addietro Giacomo Sanazzaro, ingegno raro e pellegrino; che il mondo non è già sì decrepito,che non si avesse a ritrovare più d'un personaggio, sì amico alle muse, il quale si recasse a ventura di notrire uomini di simil sorte nella propria casa, quando fosse bene informato della necessità loro. </p>
	<p>Questi sono, ch'io t'ho descritti, i rapportatori e le spie d'Evandria: ma quelle spie, le quali in più luoghi d'Italia vivono oggidì a spese del publico, per far rompere il collo agli uomini d'onore, e per mandare in esterminio le famiglie più comode de' beni di fortuna, colà non sono pur conosciute per nome. Sì come in Evandria si eleggono magistrati, acciocché sieno accomodati a patrone chi n'ha di bisogno; così anche sogliono creare certi Elemosinieri, uomini per età, per costumi, e per gradi eminenti goduti, i quali con non manco pietoso ufficio vanno spiando le necessità de' poverelli, infermi, pupilli, decrepiti, vedove, e con l'entrata d'alcuni monti a simil sovvenimenti dagli uomini più ricchi e più caritativi eretti, sollevano la miseria loro con vittovaglia e con danari; sì che nissun muore sconsolato in Evandria per dubbio che i suoi picciol figliuoli abbiano a morir di fame. </p>
	<p>Troppo averei che dirti, se volessi narrarti tutte le belle usanze, e i buoni costumi degli Evandrii. Da quelle ch'io t'ho contate, puoi da te stesso più altre simili imaginartene. Aggiungerò solo, che i fanciulli d'Evandria vanno sempre con la testa scoperta fino ai quattordici anni: le donne all'incontro d'ogni età, d'ogni condizione portano il capo velato. Innanzi ai venti anni i giovani non bevono mai vino: e le donne non l'assaggiano prima dei trenta. E quella donna, che innanzi ai trenta bevesse il vino, sarebbe riputata infame non manco che se avesse dormito col drudo: il giovane poi caduto in simile errore verrebbe per alcun tempo cacciato dai teatri e dai publici convivii. Osterie belle e comode si usano in Evandria per i passaggieri, ma le taverne vi si proibiscono in tutto. Carte, dadi, e scacchi, e simili altri giochi, che si fanno a sedere, non si conoscono colà: ma sì ben tutti i giochi i quali erano in uso a Roma e nella Grecia, dove si conserva e si affina la velocità, la destrezza, e il vigore del corpo vi si costumano in publico e in privato. E questi tali si fanno non pure per gusto proprio di coloro che giocano, ma per necessità imposta dalle leggi, che mirano a tenere i popoli in perpetuo esercizio acciocché non si abbandonino alla inerzia, o non s'immergano nella lussuria. Per le quali leggi si fa anco sì fatta distinzione d'abiti e di divise, che i senatori da tutti gli altri, i gentiluomini e i cittadini dai mercanti, i mercanti dagli artefici, e questi dai contadini subito si discernono al vestire. La medesima distinzione si vede tra le donne, non pure tra nobile e plebea, ma tra donzella, vedova, e congiunta in matrimonio. Gli Evandrii tutti, giovani e vecchi, nobili e plebei, vestono di varii colori, fuorchè gli uomini e le donne vedove, che portano abiti bianchi, come già facevano le matrone romane al mortorio di quegli imperatori, che giudicavano doversi trasmutare in dei. </p>
	<p>Gli uomini di gran senno, o di segnalato valore, i quali hanno a pro della patria fatte azioni riguardevoli e illustri, quando vengono a morte, sono con publiche orazioni, lodati, e con solenni esequie seppelliti, e si erigono loro per ordine publico sepolcri, e drizzano statue di marmo o di bronzo. Gli scellerati dall'altro canto si lasciano vedere al popolo con publiche vituperazioni, e poi vengono sotterrati di nascosto, e talora anco lasciati insepolti agli uccelli, ai cani, alle fiere. E per ispedirmi in una parola, sì come in Evandria non è uomo da bene e di valore, il qual, vivo e morto, non sia riconosciuto con onore o con premio, così non può trovarsi malvagio, che sfugga il castigo e il vituperio. Tre anni sono io vivuto in Evandria in servizio onorato di mastro di casa appresso uno de' primarii senatori di quella republica, dove ho benissimo potuto conoscere le leggi, e avvertire i costumi di quella gente. Là, benché si viva con somma allegria, tu vi scorgi un popolo il più sobrio, il più modesto, il più pronto ai comodi della patria, che si vedesse mai o nelle antiche o nelle nuove republiche: tanto può ristretta, e non mai punto intermessa educazion publica e privata, e diligenza esquisita, in tener lontano il lusso. In Evandria non vedi pure un solo uomo, che vada mendicando: né vi trovi, nè manco persone soverchiamente ricche. Ai poveri si dà sovvenzione con que' modi i quali t'ho già detti, e con più altri ancora: tra i ricchi mantengono i magistrati una continua emulazione di spendere in opere publiche, acciocché non si dessero ad accumulare tesori in pregiudicio della libertà della patria. Chi fabrica un ponte, chi edifica un Tempio, chi fa condurre acqua per una fonte; e chi ne' teatri o sulle piazze fa vaghi e pomposi spettacoli vedere. </p>
	<p>Così nel medesimo tempo provedesi alla comodità e all'ornamento della provincia, al gusto del popolo e al guadagno de' poveri, ai quali non manca da lavorar giammai: e levasi ai ricchi l'occasione d'ammassar danari, i quali non patiscono però quasi altro aggravio. Perchè il publico, il qual possiede meglio della quarta parte de' terreni d'Evandria, abbonda sempre di danari senza imporre, se non rade volte, taglie da pagare ai popoli; i quali si trovano perciò ricchi e grassi, e in conseguenza atti a spender largamente in opere, per le quali abbiano con lode a trasmettere la loro memoria ai posteri; desiderio, di cui avvampano gli Evandrii sopra tutti gli altri uomini del mondo. Avvertisce però il magistrato, che alcuno non faccia debiti, o stocchi per soprafar gli altri, essendo di non minore detrimento alle città i troppo meschini, che si sieno i soverchiamente ricchi. Perciocché, <foreign lang="lat"><hi rend="italic"> qui bonis fortunae superabundant, seu opibus, divitiis, amicis et aliis huiusmodi, nec imperium cuiusquam pati volunt, neque sciunt;</hi></foreign> e dall'altra parte, <foreign lang="lat"><hi rend="italic"> qui sunt in indigentia nimia constituti, deiecto nimium animo, vilesque existunt; ex quo fit, ut Magistratum gerere nequeant, sed ad parendum, serviliter sint apti: illi sibi imperare, nullo modo patiantur, sed ipsi aliis, tanquam domini, volunt imperare. Efficitur ergo servorum et dominorum Civitas, non autem liberorum: et aliorum invidentium, aliorum spernentium, quod plurimum  abest ab amicitia, et civili societate. Nam societas amicabile quiddam est: cum inimicis enim ne via quidem communicare volunt homines. </hi></foreign> Ma non è quasi altra cosa, di cui si tenga altrettanto conto in Evandria, quanto della sanità. Si creano d'anno in anno proveditori, i quali abbiano cura non pure che non venga loro portato di fuori, o a caso, o per malizia peste od altro male contagioso, o che non si vendano cibi di cattivo nutrimento, ma facciano eziandio con somma diligenza tener nette da' loro ministri le strade e le piazze delle città, avendo parimente l'occhio di continuo che non si guastino o non si otturino le chiaviche, i condotti e i canali delle acque, i quali in gran numero corrono per le città e per le castella per bevere, per macinare il frumento, per tingere i panni, per segar pietre, e per altri usi diversi, e principalmente per quello de' bagni: de' quali non pure i luoghi murati, ma le ville altresì hanno copia grande, tutti belli, comodi e ben tenuti: de' quali si vagliono sì ben le donne, come gli uomini almeno due o tre volte il mese, ché così è legge e costume di quelle genti, a fine di sanità e di politezza. Sono questi bagni di Evandria fabricati appartatamente, altri per gli uomini, altri per i giovani, e altri per le donne, acciocché occasione di scandali e di disonestà non abbiano a partorire. Si veggono d'ogni intorno vagamente adorni e bagni e teatri, e portici e tempii, e altri luoghi publici d'insegne e d'arme tolte agli inimici, di statue e di pitture di cittadini illustri in pace o in guerra, e delle opere memorabili da loro fatte, acciocché i giovani abbiano in ogni luogo, in ogni tempo, sproni che gli stimolino, mantici che gli incitino all'acquisto della gloria e all'onestamente operare. </p>
	<p>Né in publico, né in privato si guarda a spesa, perché l'opere belle e le notabili imprese de' progenitori loro si abbiano a conservar vive in marmi, in bronzi, in pitture, in carte, e in vaghe e gentili rappresentazioni, le quali si fanno vedere, quando ne' teatri, quando nelle piazze, e quando nelle sale dove si celebrano i convivii, ma però innanzi o dopo il mangiare. Con ciò sia cosa che, mentre dura il pasto, ragionano, scherzano e ridono con molta domestichezza, o vero porgono l'orecchia ad alcune canzonette, le quali si sogliono di quando in quando da valenti musici cantate in lode degli antichi eroi, senza punto applicar l'animo a pensieri più gravi. Alla spesa del convivio concorrono, come più adietro si disse, tutti i convitati, ma le comedie, e l'altre invenzioni le quali si rappresentano innanzi o dopo, si fanno alla borsa di que' giovani, che volontariamente prendono il carico di dar gusto altrui: de' quali non è mai scarso il numero; perché gli Evandrii, per farsi onore in publico, non guardano né a fatica, né a dispendio. Ma quanto sono larghi nello spendere in opere publiche, altrettanto si mostrano poi ristretti ne' privati convivii e nelle nozze, le quali sì positive si celebrano, che di poco avanzano il vivere ordinario. Alle spose si assegna la dote, come anco si costuma tra noi, ma sì picciola secondo una certa tassa, la quale si fa dalli due fin'ai cinque per cento delle facoltà paterne, che nissuno aggrivio di momento ne sente la famiglia. Le donne non rimangono eredi né della roba del padre, né di quella del marito, ma ne sono usufruttuarie, quando manchino i maschi, e il possesso ne perviene alla republica, che poi, vendendole, si vale del danaro per maritare le donzelle povere, per nutrir gli orfani e i mendichi, per fare l'esequie solenni ogni anno il primo febraio ai cittadini morti combattendo valorosamente per la patria, e per dare il dovuto premio a chi fosse inventore di qualche opera nuova, la quale in pro' della republica risultasse. Benché pochi danari a questo effetto si spendono; perché una corona d'erba o di fiori, una asta, una spada, un freno da cavallo, od un paio di sproni dati dal publico per ricompensa di qualche beneficio fatto alla patria si tengono in più conto in Evandria, che non farebbe l'oro tutto, che produssero già le miniere di Migdonia, o di Lidia. Ma per fornire di favellare de' maritaggi, ti dico che alle donne brutte si concede qualche vantaggio di sopradote, acciocché più facilmente trovino marito; perciocché gli Evandrii bramano sopra ogni altra cosa di veder gli uomini e le donne accompagnati, acciocché si sfugga il concubinato e gli altri vizii brutti, e il numero del popolo non venga a sminuirsi. Laonde creano un magistrato, il quale abbia a promovere i matrimonii, e assignano alcune pensioni del publico a chi ha più di due figli maschi, e dànno la dote a chi ha più di tre femine, ora tutta, ora parte, secondoché maggiori o minori sono le facoltà del padre. La polizia degli Evandrii, per non moltiplicare in parole, si ristringe intieramente in questi pochi capi: che nissuno di soverchio viva discomodo; che l'educazione de' giovani non si rimetta punto; che i soldati vivano da cittadini; che il popolo non si abbandoni al lusso; che non si divida in fazioni più oltre, che il si ricerchi la concorrenza del valore a beneficio della patria; che il comodo publico e il privato sieno il medesimo fin ad un certo termine; che non si apra l'adito alla negligenza e alla inerzia; che non s'innovi mai alcuna legge, nè mai si dismettano i costumi e i riti antichi del vivere, se non venisse dichiarato per consentimento di tutti gli ordini della republica che fosse cessato affatto il fine, per lo quale furono introdotti, e mancato il bisogno. Magistrati di grande autorità hanno cura a parte che tutti questi istituti e modi di vivere si osservino inviolabilinente, castigando insieme i magistrati minori, che non invigilano alla osservanza, e i cittadini che si mostrano renitenti all'ubbidire. Di più si dice che vi si crei un magistrato segreto, come già costumossi in Ancona, il quale, intendendosi con questi altri, ha l'occhio che di nascosto non si machini contra la libertà della patria e contra l'autorità delle leggi. Qui chiuderò il mio dire con una lode somma e sovrana degli Evandrii. Sono essi sì della libertà della patria amatori, sì abborriscono il giogo delle genti straniere, che, se per mala ventura nascessero mai sedizioni o guerre civili fra di loro, si lascierebbero più tosto straziare e divorar vivi l'uno dall'altro che ammettere forastieri in aiuto. Hanno l'ingegno a tai leggi avvezzo; sono con sì fatti costumi allevati, che soffrirebbero più volentieri ogni oltraggio, ogni calamità da' suoi medesimi, che mai sottoporsi all'imperio d'altri, quantunque placido e leggiero. Chi nella Evandria proponesse d'introdurre arme forastiere, sarebbe come un ribaldo, uno infame, uno indemoniato abborrito da tutti, e da tutti destinato al supplicio. Sogliono essi dire esser più facil cosa che il fuoco diventi freddo, e caldo il ghiaccio, che gli Evandrii conoscano soggezione d'altri che d'Evandrii. </p>
	<p>E tu, meschina e mal saggia Italia, che già nobile regina sapesti dar legge al mondo, onde hai tu appreso costume di sottometter sì di buona voglia il collo a straniero giogo? Non sei tu quella, la quale fosti già sì seconda madre, e sì chiara nutrice di que' Fabii, Camilli, Marcelli, Marii, Scipioni, i quali fecero correre i fiumi del sangue di queste belve, e inalzarono monti delle loro ossa? E se quella sei, come hai sì agevolmente mutata natura? Forse altro cielo ti mira? Altre stelle t'istillano nuovi influssi? Altro sole t'illumina? O pur l'aria, che tu spiri, l'acqua, che tu bevi, i frutti della terra, che tu mangi, sono d'altro temperamento? Se quegli antichi eroi, i quali col senno e con l'arme loro ti fecero donna delle genti, ritornassero in vita, e ti vedessero soggetta a quelli ch'essi condussero già catenati ne' loro trionfi, come credi tu che arrossissero di vergogna? Che avampassero d'ira? Che rimanessero confusi di stupore? Con che occhi t'imagini, che avessero a mirare le tue disunioni? Con quali orecchie a sentire che i loro trofei fossero stati preda degli altri? Con quale animo a soffrire la viltà tua? </p>
	<p>Ma, perché, la notte è già innanzi assai, sarà meglio darsi riposo, che spendere il tempo in querele, che nulla giovano, poichè non possono nelle sorde orecchie d'Italia penetrare, né gli animi inviliti riempire d'ardore e di coraggio. Più altre leggi degli Evandrii, altri non meno ammirabili costumi, ti farò, Gabriele figliuolo, in altri tempi udire: per ora le raccontate cose saranno non pure a bastanza, ma forse di soverchio. Perché, se volessi farmi da uno altro capo a divisarti, che gli Evandrii non conoscono ragione di Stato, se non quella, la quale detta loro l'onestà e la giustizia; che non cadde mai loro in pensiero né vendita né compre di ufficii o di magistrati; che non intendono il nome di confiscazion di beni, ma solamente vietano l'usufrutto delle proprie facoltà, e fanno risarcire i danni all'offeso, a chi viene di gravi falli convinto; che non sanno l'invenzione moderna di far d'ora in ora nuovi bandi e nuovi decreti, l'uno bene spesso poco conforme all'altro, acciocchè gli uomini da bene, vogliano o non vogliano, diano di petto nella ragna: se volessi, dico, narrarti queste, e cento altre lodevoli usanze, e nobili istituti degli Evandrii, io nel favellare, e tu nell'udire, spenderemmo quel tempo il quale al sonno e al riposo è dovuto. </p>
	<p>Se hai desiderio di sentir più innanzi discorrere delle leggi e del vivere di Evandria, continuerò il ragionamento o domani o quando ti sarà più a grado. Ora ti potranno bastare le narrate cose, alle quali per ultimo compimento di tutto il discorso aggiungerò solo che i governatori, e i magistrati di Evandria non procurano che le genti precipitino negli errori, per aver poi ad impoverirle, opprimerle, come insegnano fra noi i moderni politici, ma pongono ogni loro studio, usano ogni arte, perché gli uomini fin da primi anni si avvezzino a non fallire, acciocché le città, quanto più si può abbiano senza ceppi, senza forche e senza mannaie a vivere tranquille e felici: né pur dànno il castigo alle prave operazioni, ma il premio eziandio alle buone. Colà si compartono con sì fatta misura il premio e l'onore ai buoni, la pena e il vituperio ai malvagi, che con questi si procede sempre con temperamento, e con quegli altri si eccede di assai. Laonde, per non perdere sì grande usura delle buone azioni, e sottoporsi a certo risico di castigo, o di vergogna per le cattive, tutti procurano in Evandria di riuscir buoni, e onorati cittadini».</p>
	<p>Qui dopo amorevoli, e reciproci saluti, data licenza al figliuolo, ch'egli se ne gisse alle proprie stanze, si ritrasse il buon vecchio ai suoi riposi. </p>
</div1>
</body>
</text>
</TEI.2>
