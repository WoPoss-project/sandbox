<?xml version="1.0" encoding="UTF-8"?>
<!DOCTYPE TEI.2 SYSTEM "http://backend.bibliotecaitaliana.it/DTD/bibit.dtd">
<TEI.2>
   <teiHeader>
      <fileDesc>
         <titleStmt>
            <title>Dieci lettere (1521-1525)</title>
            <author>Baldassarre Castiglione</author>
         </titleStmt>
         <extent>21320 Kb in UTF-8</extent>
         <publicationStmt>
            <publisher>Biblioteca Italiana</publisher>
            <pubPlace>Roma</pubPlace>
            <date>2008</date>
            <idno>bibit001708</idno>
            <availability>
               <p>Questa risorsa digitale è liberamente accessibile per uso
                        personale o scientifico. Ogni uso commerciale è vietato</p>
            </availability>
         </publicationStmt>
         <seriesStmt>
            <title>Collezione BibIt</title>
         </seriesStmt>
         <sourceDesc>
            <bibl>
               <title>Dieci lettere inedite di Baldassar Castiglione</title>
               <author>Doglio, Maria Luisa</author>
               <publisher>Olschki</publisher>
               <pubPlace>Genova</pubPlace>
               <date>1971-</date>
            </bibl>
         </sourceDesc>
      </fileDesc>
      <encodingDesc>
         <samplingDecl>
            <p>Tutti i materiali paratestuali della fonte cartacea non riconducibili alla
                responsabilità dell'autore dell'opera sono stati soppressi nella versione
                digitale</p>
         </samplingDecl>
         <editorialDecl>
            <correction method="silent" status="medium">
               <p>Livello medio: controllo a video con collazione con edizione di
                        riferimento</p>
            </correction>
            <quotation form="data" marks="all">
               <p>I simboli di citazione e di discorso diretto presenti sulla fonte cartacea
                        sono stati rappresentati sulla versione digitale</p>
            </quotation>
            <hyphenation eol="none">
               <p>I trattini di sillabazione a fine riga sono stati soppressi e le parole
                        ricomposte</p>
            </hyphenation>
         </editorialDecl>
         <classDecl>
            <taxonomy id="CGB">
               <bibl>Classificazione generi BibIt</bibl>
            </taxonomy>
         </classDecl>
      </encodingDesc>
      <profileDesc>
         <creation>
            <date>500</date>
         </creation>
         <langUsage>
            <language id="ita">Italiano</language>
         </langUsage>
         <textClass>
            <keywords scheme="CGB">
               <term>Lettere ed epistolari</term>
            </keywords>
         </textClass>
      </profileDesc>
      <revisionDesc>
         <change>
            <date>2007-06-08T00:00:00.000+02:00</date>
            <respStmt>
               <name>Novadata systems</name>
            </respStmt>
            <item>Digitalizzazione - OCR</item>
         </change>
         <change>
            <date>2008-06-06T00:00:00.000+02:00</date>
            <respStmt>
               <name>Maria Martinucci</name>
               <name>BIBIT</name>
            </respStmt>
            <item>Correzione linguistica</item>
         </change>
         <change>
            <date>2008-07-07T00:00:00.000+01:00</date>
            <respStmt>
               <name>Valeriano Fiori</name>
               <name>BIBIT</name>
            </respStmt>
            <item>Codifica XML - Codifica manuale</item>
         </change>
         <change>
            <date>2008-07-08T00:00:00.000+01:00</date>
            <respStmt>
               <name>Carla Deiana</name>
               <name>BIBIT</name>
            </respStmt>
            <item>Validazione</item>
         </change>
      </revisionDesc>
   </teiHeader>
   <text>
      <body>
         <div1 n="I. A Giovan Iacomo Calandra (luglio 1521)">
            <head>I</head>
            <opener>
               <salute>A MESSER GIOVAN IACOMO CALANDRA</salute>
            </opener>
            <p>Quelli che sono stati compagni in qualche travaglio di guerra o tempesta d'arme o altri pericoli sogliono il più delle volte in tali casi contraere stretta amicizia, perché pare che quella comune fortuna faccia testimonio de similitudine d'animo e sia quasi un vincolo d'amore. A me pare che noi siamo stati compagni in un negozio che si potrebbe dire più che fortuna di mare e più che guerra, dal quale essendone usciti felicemente, debbiamo accettare per un strettissimo nodo di amicizia sopraligato al primo che già gran tempo vi è stato: però è ragionevole che ci amiamo, et io con questa certa opinione ho deliberato farvi intendere un pensiero che mi occorre come quello che so che per prudenza et amorevolezza potrete e vorrete aiutare il mio desiderio. Ma lasciando le belle parole, dico che l'illustrissimo signor nostro per le ultime sue lettere, et anco per quelle dell'illustre signor Giovanni, mi fa intendere avermi destinata la compagnia di cinquanta uomini d'arme con provisione di 600 ducati, e ben ch'io di questo avessi qualche sentore, non l'avevo però avuto per lettere, di Sua Eccellenza. Ora la cortesia che quella usa meco mi dà grandissima contentezza perché certo è che 'l maggior piacere ch'io possa avere o desiderare al mondo è il trovarmi in bona grazia di Sua Eccellenza e conoscere ch'ella si tenga ben servita da me come ella dimostra con parole e con questa amorevole offerta e come son certo ch'ella dimostrerà per l'avenire. Dall'altra banda non passa senza qualche mio fastidio il conoscere che questo onore alla mia natura è accompagnato da fatiche e travagli i quali da un tempo in qua sempre è stato mio dissegno fuggir più che mi fosse possibile, parendomi aver travagliato tanto che 'l riposo ormai non mi fosse vergogna e massimamente sentendomi esser uscito da quella età nella quale le fatiche sono piaceri, e tanto più che le disgrazie occorsomi quest'anno si può dire che con la contentezza m'abbiano levato i due terzi della vita mia, però dissegnava spendere quel poco che mi avanza in qualche quiete. Se io adunque non voglio dissimular l'animo mio alienissimo da ogni ambizione e medesimamente il desiderio ch'io tengo per li rispetti sopradetti, potrà forse parere all'illustrissimo signor nostro ch'io gli sia ingrato e quasi ch'io faccia poco conto di questo onore, il quale nel vero stimo assaissimo, e ch'io rifiuti quello che maggior maestro di me ragionevolmente cercherebbe con ogni instanza, overo ch'io mi discontenti di questo perché mi paia meritar maggior cosa, il che tutto è fuori d'ogni veritate perché certamente in questo io non m'inganno né presumo di me più di quello che mi si convenga. Acetarlo ancora con opinione che si creda ch'io per conto mio ne resti molto satisfatto è contrario all'animo mio il quale io non posso mutare. Tra questi dubbi sono stato con molto fastidio senza risolvermi, temendo di non offendere la mente dell'illustrissimo signor Marchese s'io scriveva. In ultimo ho deliberato usare quella libertà che Sua Eccellenza più volte mi ha concessa: cioè di dir sempre il parer mio in quello che mi occorre e così faccio con sicurtà che da quella il tutto va preso così sinceramente come io il dirò, rimettendomi sempre però totalmente alla volontà di Sua Eccellenza dalla quale io non deviarò mai né in questa né in altra cosa. E bastami che quella intenda il mio desiderio il quale sarebbe di non travagliar più almeno con arme, poi faccia essa di me quello che gli pare, che io per conto del servizio suo sempre metterò da canto ogni mio interesse né fuggirò stento alcuno fin ch'avrò spirito. Pregovi dunque che facciate intendere il tutto a Sua Eccellenza nel miglior modo che vi pare e gli baciate umilmente le mani in mio nome. E perché l'illustre signor Giovanni scrive sopra questa materia, io gli rispondo breve rimettendomi a quello che gli farà intendere l'illustrissimo signor Marchese, e quella risposta che per me farà Sua Eccellenza, quella essequirò io. Pur fra tanto non restarò di far opera dal canto di qua d'aver qualche buoni uomini d'arme per far la compagnia perché così mi scrive il predetto illustre signor Giovanni. Non tacerò ancor questo che oltre tutti gli altri rispetti io non credo per niente che fosse in proposito ch'io, in questi tempi, mi partissi di qua perché pur tutte le cose importanti per l'illustrissimo signor Marchese lo richiedono.</p>
            <closer>
               <dateline>[Roma Luglio 1521]</dateline>
            </closer>
         </div1>
         <div1 n="II. A Giovanni Gonzaga (luglio 1521)">
            <head>II</head>
            <opener>
               <salute>AL SIGNOR G[IOVANNI GONZAGA]</salute>
            </opener>
            <p>Illustrissimo Signore. Ho ricevuta la lettera di V.S. di 10 del presente, nella quale non è menzione ch'ella abbia avuto una mia che le mandai insieme co 'l breve di Nostro Signore al Governatore di Reggio, et un'altra ch'io scrissi dopo. Penso che sia per le ocupazioni, non perché ella si scordi de' suoi servitori. Ho fatto intendere a Nostro Signore come l'illustrissimo signor Marchese ha constituito V.S. suo luogotenente e quella ha mandato in Francia a pigliar licenza. Sua Santità ha avuto piacere dell'una cosa e dell'altra. Scrivo all'illustrissimo signor Marchese baciandole le mani della compagnia destinatami et a quella faccio intendere tutto l'animo mio. E perché V.S. mi scrive che s'io avessi il modo di far da queste bande la compagnia che sarebbe bene, io le rispondo che mi è stato dato intenzione da 16 o 18 uomini d'arme, quali intendo che sono uomini da bene e bene all'ordine, ma vogliono il lor quartero o sovenzione per levarsi di qua. Io mi ritrovo incomodo di dargliele di quello dell'illustrissimo signor Marchese; pure non so che stile tenga V.S. in far l'altre compagnie, cioè s'ella promette in capo di questi tre mesi che vengono dar loro l'altro quartero o se segli dissegnano stanze o no: però so male che promettere, ancor che insin qui non abbia parlato se no a dui. Pure se mi pareranno uomini che meritano, io gli darò un quartero a parte, cominciando il servir loro dal dì che avranno danari, promettendo loro quello che si dava agli altri. Se a V.S. parrà ch'io faccia altrimente la si degnarà darmene subito aviso, che tanto farò. Del resto della compagnia sarà bene che V.S. ordini ch'ella si faccia costì, ch'io ogni dì aviserò V.S. di quello che farò; e subbito ch'io abbia parlato a questi uomini d'arme ch'io dico, le darò aviso dell'insegna. Altro non mi occorre.</p>
            <closer>
               <dateline>[Roma luglio 1521]</dateline>
            </closer>
         </div1>
         <div1 n="III. A Paolo Giovio (29 settembre 1521)">
            <head>III</head>
            <opener>
               <salute>A MESSER PAOLO GIOVIO</salute>
            </opener>
            <p>Eccellentissimo messer Paolo. Io sono obligato a fare ogni piacere a questo Giovan Francesco Rustico, il quale voi mi laudate e raccomandate, per il piacere che esso ha fatto a me: che è stato l'esser cagione che voi m'abbiate scritto, il che io non reputo poco perché, secondo il proverbio che dice ch'ogni cosa rara è preziosa, ragionevolmente debbo stimarlo assai. Ma rispondendo a quanto mi scrivete, dico ch'io feci già fare un disegno per un sepolcro del signor marchese Francesco da Raffaello (che Dio dia pace all'uno et all'altro): pur l'illustrissimo signor Marchese suo figliuolo non si è mai deliberato di farlo fare; risolvendosi, io mi ricorderò di questo vostro amico et opererò ch'egli l'abbia, e così in tutte l'altre cose nelle quali io possa farvi piacere sarò sempre prontissimo, e molto mi vi raccomando.</p>
            <closer>
               <dateline>In Roma alli 29 di Settembre 1521.</dateline>
            </closer>
         </div1>
         <div1 n="IV. A mons. Colonna (14 ottobre 1521)">
            <head>IV</head>
            <opener>
               <salute>A MONSIGNORE REVERENDISSIMO COLONNA</salute>
            </opener>
            <p>Reverendissimo Monsignore mio. Perché sempre che mi occorre far testimonio della servitù ch'io tengo con V.S. reverendissima interviene che quelli che credono ch'io sia d'autorità a presso di lei mi pregano che in qualche lor bisogno glieli raccomandi, però adesso Pietro Natta, il quale è molto amico mio e lungamente è stato servitor di monsignor reverendissimo Santa Maria in Portico di felice memoria, mi ha pregato che io il raccomandi a V.S. reverendissima, alla qual cosa non avendo potuto mancare, il raccomando con ogni efficacia. Il bisogno suo ella l'intenderà da lui; basta che d'ogni grazia che essa gli farà io me le terrò obligatissimo et a quella baciando le mani, in buona grazia mi raccomando.</p>
            <closer>
               <dateline>In Roma li 14 Ottobre 1521.</dateline>
            </closer>
         </div1>
         <div1 n="V. A Gian Iacomo Calandra (24 novembre 1524)">
            <head>V</head>
            <opener>
               <salute>A MESSER GIAN IACOMO CALANDRA</salute>
            </opener>
            <p>Ho una lettera di man propria dello illustrissimo signor Marchese nostro, che con poche parole mi avisa la presa di Milano. <foreign lang="lat">Lacrymae prae gaudio mihi cadunt</foreign>. Perdonatemi s'io non vi scrivo più lungo, che l'allegrezza mi ha troppo commosso. Parmi veder l'illustrissimo signor nostro in tanta gloria che l'animo non lo capisce; non posso scrivere più se non che mi vi raccomando.</p>
            <closer>
               <dateline>In Roma alli 24 di Novembre 1521.</dateline>
            </closer>
         </div1>
         <div1 n="VI. A Stazio Gadio (1 dicembre 1521)">
            <head>VI</head>
            <opener>
               <salute>A MESSER STAZIO G[ADIO]</salute>
            </opener>
            <p>Magnifico Signore. Scrissi questa mattina in gran fretta poche parole in zifra all'illustrissimo signor nostro. Ora dico che questa notte passata il Papa ebbe un accidente che gli durò otto o nove ore, tale che gli levò la virtù e li medici pensarono che non vedesse la mattina et erano in tutto disperati della sua salute. Pensate mo voi di che voglia si stava qui. Cessò quello accidente alle 12 ore e Sua Santità si cibò bene e tutt'oggi è stato benissimo. Ad un'ora di notte poi gli è venuta la febre col freddo, ma molto minor di quella di non ieri l'altro e ha posposto più di tre ore. Ora ha il caldo che in ogni modo gli dà grande affanno; pur quella di domani è la pericolosa e s'ella li viene così acerba e crudele come fu quella di ieri, dubitasi molto della vita di Sua Santità, il che Dio non voglia, che sarebbe la ruina del mondo.</p>
            <p>Io ho paura che subito che Monsignore de' Medici intenda questo pericolo non si metta in posta per venir a Roma e quando questo fosse, vorrei che l'illustrissimo signor nostro facesse ogni cosa per disuaderglielo, perché quando ancor succedesse la morte del Papa, il Cardinale de' Medici non potrebbe far maggior servizio alla Sede Apostolica che tenere unito quello essercito, il che Sua Signoria illustrissima facilmente farebbe per l'autorità e per l'opinione che si ha che Sua Signoria abbia modo di denari per poter trattener quello essercito; ma se Sua Signoria l'abbandonasse sarebbe gran pericolo che non facesse qualche pazzia e che forse Francesi ne avessero una parte.</p>
            <p>Io parlo così per zelo di servitù e non posso tacere, ancor ch'io pensi che chi è costì consideri e vegga ogni cosa meglio di me. Nostro Signore Dio ci conceda grazia d'indirizzare al buon camino e quando pur a Dio piacesse di voler chiamare il Papa a sé, bisognerebbe che 'l signor Marchese si servisse di quella autorità e benevolenza che si ha guadagnata con li soldati in tenerli uniti fin che questa impresa fosse finita, perché il Collegio averebbe più bisogno di lui che mai.</p>
            <closer>
               <dateline>In Roma il primo di Decembre 1521.</dateline>
            </closer>
         </div1>
         <div1 n="VII. A Gian Iacomo Calandra (4 dicembre 1521)">
            <head>VII</head>
            <opener>
               <salute>A MESSER GIAN IACOMO CALANDRA</salute>
            </opener>
            <p>Magnifico Signore. Io so bene che quando mi scriveste la vostra, portata dal reverendo monsignor Agostino da Gonzaga, non pensavate che la risposta avesse da esser tale come è stata, sì che poco mi occorre che dire, se non che la fortuna veramente in questo ci è stata molto contraria, perché la cosa dell'illustre e reverendo signor Ercole era conclusa e fatta, né gli bisognava altro; e Monsignor reverendissimo de' Medici, pochi dì sono, ne aveva scritto così efficacemente come sia possibile da imaginare. Bisogna mo mutar pensiero e pregar Dio che rimedii a quelli disordini che sono imminenti.</p>
            <p>Non so se nelle lettere mie a Madama illustrissima abbia scritto che Nostro Signore sia morto di veleno, certo è che gli medici, avendolo fatto sparare, sono risoluti che sì. Oggi il marchese Bernabò, suo favoritissimo cameriere, è stato preso; si ha qualche sospetto di lui, pur io sono di quelli che stimo che sia innocente.</p>
            <closer>
               <dateline>Di Roma alli 4 di Decembre del 1521.</dateline>
            </closer>
         </div1>
         <div1 n="VIII. A Stazio Gadio (18 dicembre 1521)">
            <head>VIII</head>
            <opener>
               <salute>A MESSER STAZIO G[ADIO]</salute>
            </opener>
            <p>Magnifico Signore. Il signor Alessandro et io abbiamo oggi avute due vostre: una di 6, l'altra di 11 del presente, e pur voglio dirvi queste poche parole, in risposta della di 6, che quelle minuzie che vorreste ch'io vi scrivessi sono da chi è ozioso e non da chi ha tanto fastidio come ho io; e se voi voleste aver da andar dietro all'Armelino 15 o 20 dì e domandar denari e bisognar andare torneando per il Palazzo e per Roma tutto il giorno, fino alla notte, pasciuto di parole, con tante mutazioni, tumulti e confusione di cose, povertà e miserie estreme e bugie e spergiuri et inganni et assassinamenti e dar l'anima al diavolo per aver roba non che per esser Papa, vi uscirebbe di mente il numerare quante camerette siano quelle del Conclave e delli augurii del Testamento Vecchio e del Nuovo dipinti nella Cappella e di andar a stare tutto il dì in Campo di Fiore o in Banchi per intendere ciò che sognano gli acquaroli e che pensa il volgo e quante baie si facciano a Pasquino. E se voi conosceste questo ambasciator veneto, non domandereste chi egli favorisca; bisognerebbe trovare chi desse favore a lui e questo sarebbe donargli un paio d'occhiali, ma io vi dirò in una parola che ognuno favorisce li suoi.</p>
            <p>Per ancora non si può sapere quanti Cardinali saranno in Conclave e questa captura d'Invrea potrebbe essere cagione di farvene aggiungere quattro o cinque francesi. Le congregazioni si sono sempre fatte in San Pietro; gli offici ieri si finirono e le congregazioni si faranno ora in un luogo ora in un altro. Andate mo a dizifferare quella lettera ch'io ho scritta allo illustrissimo signor voglio dir nostro e non mio, come dite voi, e poi sarete forse così stanco come io mi trovo doppo averla scritta, avisandovi che se voi continoverete in quel scrivere il signor mio verremo alle mani, che anch'io vi ho la parte mia e sapete che non istà bene a torre quello del compagno. Orsù, io ho pur un poco burlato con voi; io non veggo più lume e sono stanchissimo et a voi mi raccomando.</p>
            <closer>
               <dateline>In Roma alli 18 di Decembre 1521.</dateline>
            </closer>
         </div1>
         <div1 n="IX. A Giovan Iacomo Calandra (24 marzo 1524)">
            <head>IX</head>
            <opener>
               <salute>A MESSER GIOVAN IACOMO CALANDRA</salute>
            </opener>
            <p>Compare carissimo. Io non voglio scrivere risentitamente, né debbo, contra alcuno e, se pur devessi, non devrei contra altri che voi per il tanto rispetto e timore che mostrate in avvertirmi delle cose che mi toccano; che se la imprudenza mia non vi tiene, non vi dee già tenere il credere ch'io vi porti poco amor, che veramente prima farei ogni gran cosa che dir mai quello ch'io pensassi che potesse tornarvi a danno, sì che vi priego avvertirmi sempre liberamente ch'io non ne farò mai pur un minimo segno. Scrivo a voi et in zifra acciò che possiate dizifferare le cose che appartengono al Signore e tener quelle che appartengono a voi; e se vi paresse di dire che, come da voi, mi avete scritto ch'io vi avisi di quelle due cose di Ferrara e d'Urbino, acconciatela come vi pare.</p>
            <p>Compare, io non curo poco lo avisare delle nuove; dicovi bene ch'io sono occupatissimo e massime da un mese in qua in questo quartiero, che s'io vi dicessi gli assassinamenti particolari che mi vengono fatti, mi bisognerebbe non far mai altro che scrivere. Pure questa sera, sperando andar a torre una lettera per 1500 ducati, la quale ho combattuta forse otto dì poi che ho trovato il modo di mandarla e far quelli rispondere a Mantova, mi giettano ogni cosa in fascio e vogliono ch'io riceva 1500 ducati e faccia loro quietanza di 1568, il modo sarebbe mo lungo a dire. E perché mi veggono arrabbiato in volere questi denari, credono ch'io debba fare ogni cosa e se potessero m'impiccarebbono, di modo che bisogna mo tornare da capo a parlar al Papa e domani è il giovedì santo. Io mi vorrei pure comunicare. Pensate che buona disposizione, et a pena ho avuto tempo di confessarmi. Il Papa è occupatissimo in questi ufficî. Io però sono mezo rinegato et i nostri da Mantova forse si credono ch'io non abbia altro che fare che aprire la bocca e dire e subito sia fatto, ma non voglio entrar in questo pelago.</p>
            <p>Ora alli nuovi dico che né il Papa né li Giudici né la Camera né gli Ambasciatori sanno cosa alcuna che il Duca di Ferrara sia condennato in cosa alcuna per nissun conto, né se gli è fatto altro che il primo monitorio; e credo che chi l'ha scritto abbia scritto una gran bugia.</p>
            <p>Del Duca d'Urbino medesimamente quando papa Adriano gli fece l'investitura volle ch'ella fosse senza pregiudicio d'altri, e questo non si contenea già nella bolla, ma fu un protesto fatto da poi. Se gli Fiorentini hanno fatto cosa alcuna sopra questo è stata secretissima; ma io non credo che abbiano cosa alcuna specificata, ma forse un breve che dichiara che la bolla d'Adriano non pregiudichi alle ragioni de' Fiorentini. Ma non lo so; però s'ella è secretissima, e se messer Baldino la sa per essere fiorentino, può essere, ma qui vi prometto che pochi lo sanno.</p>
            <p>Che il Papa abbia disiderio che si vada ritenuto per la tregua, dico che questo è la maggior bugia che si possa imaginare e ben che molte altre volte mi sia intervenuto che la bugia ad altri sia stata creduta et a me non il vero, come forse potrebbe anco avenirmi ora, dico che il principale disiderio del Papa sarebbe che Francesi fossero fuori d'Italia <gap/> e lo instare della tregua non è per altro se non perché al Papa pare che ciò torni non manco bene a' Spagnuoli che a' Francesi, perché dubita che a Spagnuoli manchino li denari e però vorrebbe che combattessero e ha loro fatto ciò intendere; ma vedendo che Francesi non vogliono, persuade la tregua ancor che Spagnuoli non perdano non combattendo; et in questo penserebbe d'aver modo di fare qualche accordo pur che avesse tempo, sì che la tregua non sta al Papa, né si aspetta da lui, né si rimette a lui, né manco egli persuade che si vada in ciò ritenuto. Se non mi si crede, non posso più. Il Papa ieri mi disse che questo era il suo disiderio e quando Monsignor di Beuren partì di qua gli diede denari, ma secretissimamente perché il Duca di Sessa non lo risapesse. Io ancor non lo seppi allora.</p>
            <p>Il Duca di Sessa è malissimo contento del Papa et il Papa di lui. Il Duca di Sessa ha scritto male del Papa in Ispagna et in Inghilterra e tutti li ministri di Spagna entrano in diffidenza del Papa et in gran parte di questo è cagione l'astuzia del signor Alberto, che dà ad intendere al Papa ch'ei non sta per altro con Francesi che per servire a Sua Santità e che tanto è meglio per il Papa quanto più Francesi si fidano di lui e per questa via cerca di scandalizare il Papa con gli Imperiali e ha di già guadagnato monsignor Giovan Matteo che è fatto in tutto francese; di modo che avendo cacciato, come hanno, l'Arcivescovo di Capoa, ognuno qui è francese eccetto il Papa. Potrebbono per altre vie indirette pervertirlo, ma insin qui non è. Hanno mandato il conte Roberto Boschetto a stare nel campo per avisare e per conietture ch'io ho Giovan Matteo gli ha commesso che si astenga dal scrivere le cose degli Imperiali e che così egli commetta al Governatore di Piacenza.</p>
            <p>Io credo che queste cose siano concordanti con l'altre ch'io ho scritto e per Dio grazia non mi trovo avere scritto bugie, né anco aver errato di giudicio, né aver lasciato passare cosa alcuna appartenente al Signore ch'io non l'abbia scritta, come quella del conte Guido Rangone. Parmi ben un poco strano che sia tenuto negligente perché non scrivo baie e che non si misuri e stimi più la verità che le bugie.</p>
            <p>San Masseran non è mai stato per andar in campo et il Papa non ha mai promesso a' Francesi d'esser nemico dell'Imperatore né d'Inghilterra se non vogliono la tregua. Ha ben detto agli Imperiali di non poter far questa spesa e con questo gli ha persuasi al combattere o alla tregua. Quello che abbia da essere non lo so. Dubito bene che non nasca qualche scandalo per questi mali ministri e che l'Imperatore non pigli qualche diffidenza del Papa. Questi Imperiali hanno cominciato a sparger voce che il Duca di Milano si vuole accordare con Francia. Io credo che sia una scusa per voler dare quello stato all'Arciduca. Pure, essendo stati avvertiti che questo potrebbe torgli il Papa, Veneziani e Fiorentini, l'hanno soppressa.</p>
            <p>Io non ho per ora altro che scrivere, compare mio. Io non so con chi isfogarmi se non con voi, perché non so chi mi ami tanto quanto voi. Priegovi a parlare per me dove bisogna, ben con modestia, et avvertirmi, che di questo anima viva non lo intenderà. Ma vorrei pur rimediarvi, vedendo che la malignità d'altri ha più forza che la mia innocenza.</p>
            <closer>
               <dateline>[Roma 24 Marzo 1524]</dateline>
            </closer>
         </div1>
         <div1 n="X. AL Cardinale Salviati (3 agosto 1525)">
            <head>X</head>
            <opener>
               <salute>AL CARDINALE SALVIATI</salute>
            </opener>
            <p>Reverendissimo Signore. In questo punto intendo che si dispaccia un corriero per Perpignano e però ho pochissimo tempo di rispondere alla di V.S. reverendissima di 26 del passato; pure mi sono posto a scrivere. Penso ch'ella averà avuta la mia portata per il suo corriero e un'altra per il signor Lopez Hurtado. Il signor Gran Cancelliere mi ha certificato aver fatto scrivere in nome di Cesare a tutti li governatori e viceré di Catalogna e d'Aragona che facciano tutti gli onori possibili a V.S. reverendissima e la ricevano come è ragione, e facendo io instanza che se gli mandasse uno Aposentadore, il signor Cancelliere mi ha risposto che non è bisogno perché quelli signori gli faranno proveder del tutto. Del viaggio suo scrissegli per l'altra mia ch'ella poteva venire per Saragozza perché Sua Maestà così mi disse; puro essendosi poi determinato che il Cristianissimo si metta in Madrid, forse che a V.S. reverendissima parerla bene di deviar da quel camino per non esser sforzata visitare Sua Maestà forse con qualche sospetto o veramente non lo visitando mostrar discortesia; e tutto questo dico di mio pensamento, non mosso da altri: però V.S. reverendissima faccia come le piace e se ella fosse ancor in termine di poter andar insino a Valenza per mare, forse che le sarebbe manco fastidioso, e penso che l'Imperatore non farebbe difficoltà da un camino all'altro. Credo che in Barcellona già averanno accettata V.S. reverendissima come ricerca il debito e di questo non dico altro.</p>
            <p>Ho ricevute le lettere dell'Arcivescovo con le copie e brevi secondo che V.S. reverendissima mi scrisse, e sono venute a tempo et a proposito et io me ne servirò acciò ch'ella trovi la strada più piana. Quella si degni scrivermi spesso acciò che quando si prossimerà ella a Castiglia, le si possa mandar incontro e far le provisioni necessarie. Parmi un'ora mill'anni vederla e baciarle le mani e dico che la venuta sua non poteva al mondo essere più a proposito di quello che è, et ella il conoscerà subito e vederà che l'animo di Cesare è tanto volto a compiacer al Papa quanto quello delli suoi ministri a dispiacergli. A V.S. bacio le mani.</p>
            <closer>
               <dateline>In Toledo a 3 di Agosto 1525.</dateline>
            </closer>
         </div1>
      </body>
   </text>
</TEI.2>
