digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Ars de orthographia

Agroecius

Transcodifica di base da rtf a xml-tei: Piero Colombo - step srl

Testo : Marinone, CD-GL

Controllo transcodifica del greco e correzione linguistica:
Ermanno Malaspina

Controllo marcatura XML-TEI: Simona Musso

2015 digilibLT, Vercelli

Fonte: Agroecius, Ars de orthographia, a cura di M. Pugliarello,
Milano 1978 in Nino Marinone, CD-GL

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 praefatio  

domino Eucherio episcopo Agroecius. libellum Capri {€de
orthographia€} misisti mihi. haec quoque res proposito tuo et
moribus tuis congrua est, ut, qui nos in huius uitae actibus
corrigere uis, etiam in scribendi studiis emendares. nihil ergo
quod in nobis est alienum a castigatione tua credis: omnia
nostra, et quae dictu parua sunt, sollicita indage rimaris, a
uiuendo ad scribendum, ab animo ad manum, a corde ad articulum
peruenis. hoc est uere summum dei sacerdotem esse, commissos sibi
homines, ut ipsi dicitis, et secundum spiritum imbuere et
secundum litteram perdocere. huic ergo Capri libello, de
orthographia et de proprietate ac differentia sermonum, quaedam
adicienda subieci, non quod uir tantae peritiae aliquid
praetermiserit, tam multis praesertim litterarum operibus
celebratus et in commentando etiam Cicerone praecipuus, sed quia
nos difficilia putamus quae ille ut facilia neglexit. ego autem
credidi haec ambigua aliquantis uideri, quia mihi obscura
frequenter fuissent. ad te igitur hoc opusculum mittitur, in quo
laborabis plurimum, cui necesse est emendare ipsum qui aliquid
emendare praesumpsit.

donabit diuina pietas ut, qui scriptum a te obseruare uolumus,
etiam praescriptum tuum seruare possimus. uale memor nostri,
decus et praesidium meum.

 de orthographia 

[1] Agroecius, cum Latine scribas, per diphthongon scribendum,
non, ut quidam putant, per i Agricius.

[2] triceni de tricentis dices, trigeni de triginta.

[3] accersit qui euocat, arcessit qui accusat; sicut Cicero: «non
capitis arcessere».

[4] ecquando increpando uel inquirendo interrogantis aduerbium
est, et quando simpliciter loquentis.

[5] similiter, en cum ostendis, em cum increpas; Cicero: «em cui
tuos liberos tute committas»; hem, cum dolor iram mouerit, aut
cum admiratio uel cogitatio stuporem.

[6] aceruus molis est, acerbus immaturus aut asper.

[7] † segnis * insignis.

[8] abitum sine aspiratione de abscessu scribis, habitum de
uestitu uel gestu membrisque dicimus.

[9] sicut primus e multis et prior e duobus, ita postremus de
multis et posterior de duobus, et alter de duobus dicitur, alius
de multis.

[10] uae interiectio dolentis est, ue coniunctio subiunctiua.

[11] praemium cum diphthongo scribendum, pretium precatur sine
diphthongo. ueteres enim maioris rei sermones cum diphthongo et
quadam dignitate dici et scribi uoluerunt.

[12] precari autem est rogare, imprecari maledicere, deprecari
excusare et purgare se. Virgilius: «equidem merui nec deprecor»;
Cicero: «quid faciet Hortensius? auaritiaene crimina frugalitatis
laudibus deprecabitur?».

[13] nubo nupsi, scribo scripsi: cum uocalis sequitur, b esse
debet, cum consonans,

[14] fides de fidelitate, fidis de chorda.

[15] disertus orator est, desertus derelictus.

[16] delator qui defert ad accusandum, dilator qui differt ad
proferendum.

[17] deluit purgat, diluit temperat. Liuius de morte Mithridatis:
«quod cum diluisset».

[18] aduersum te aduersarius, aduersus te imitator.

[19] inuleus, ut acutum s<ona>t, quia nomen a sono uocis accipit.

[20] deduco de amico producendo, diduco autem est distraho.

[21] derectum in rectum uadens, directum in latera rectum.

[22] partem nomen est, partim aduerbium.

[23] fastus de superbia, et facit genetiuo plurali fastuum;
fastus de libris et facit fastorum.

[24] exspectatur uenturus, spectatur qui uidetur uel probatur.

[25] apparet qui uidetur, adparet qui obsequitur, non regulae
ratione, sed discernendi intellectus gratia.

[26] Hercules, Achilles, Verres recto casu per e scribuntur,
genitiuo autem per i: et omnia huiusmodi nomina.

et breuis est.

[27] fuerimus coniunctiuo modo tempore praeterito perfecto, et
breuis est; et fuerimus eodem modo tempore futuro, et longa est;
cum diceres uerbo actiuo coniunctiuo modo, diceris uerbo passiuo
indicatiuo modo.

[28] miramur opera, admiramur uirtutes.

[29] labium superius dicitur, labrum inferius; rostrum non nisi
quod incuruum est.

[30] exercitus laboribus, exercitatus studiis.

[31] minores esse res aliquas aut homines dicimus. nam minoris
emptum aut aestimatum quippiam recte scribimus, sicut et pluris,
quod maiore summa taxatur. plures uero de multitudine scribimus.
plures comparatiuus gradus est; Cicero: «unus plures praedonum
duces cepit Publius Seruilius, quam ceteri».

positiuum habet multi, superlatiuum plurimi.

[32] cepit de capiendo, coepit de incipiendo scribimus.

[33] uterque de duobus dicimus, utrique de binis aut pluribus ex
utraque parte positis. uterque uenit, utrique ueniunt; Cicero:
«iubeo promi utrosque, binos habebam», quia ad Delphicam uasa
paria semper sunt. unde ipse Cicero: «dicebat scyphorum paria
complura».

[34] quaeritur de inquirendo, queritur de implorando scribimus;
sic et quaestus lucri, et questus lacrimarum.

[35] poculum uas est, potio quod hauritur; Cicero: «accepto
poculo subito in media potione exclamauit».

[36] dimidiatum calicem bibi, non dimidium dicere debemus.

non enim ipsum uas bibis, sed quod intra uas est.

[37] olim et quondam et aliquando tria tempora tenent.

praeteriti temporis et futuri affatim inueniuntur exempla;
praesentis domus, quod difficile uidetur: tumidis quod fluctibus
olim tunditur; «expergiscimini aliquando et capessite rem
publicam».

[38] conscribere est multa simul scribere, exscribere quod alibi
scriptum sit transferre, transcribere, cum ius nostrum in alium
transit, inscribere actionis est uel accusationis, adscribere
adsignationis, describere dictionis uel ordinationis.

[39] exstruere est in altum struere, instruere aciem uel
actionem, adstruere adfirmare, construere in struendo coniungere,
substruere re aliqua superposita subter struere.

[40] memini me facere dicere debemus, non memini me fecisse. nam
memini sermo est totus praeteriti temporis, qui ante factam rem
in praesens reuocat, et si dixeris memini me fecisse, duo
praeterita simul iunges. Cicero: «memini Pamphilum Lilybetanum
mihi narrare» [solitum]; idem infra: «respondi Metello, ut debui,
etiam illud memini me dicere»; Terentius: «ego illam uidi
uirginem forma boni memini me uidere»; Vergilius: «cantando
[solitum] memini me condere soles»; idem: «memini / Auruncos ita
ferre senes»; et multis praeterea locis. neque inuenitur ubi ab
aliis magnis auctoribus memini positum sit ut non addatur aut
esse aut aliquantus sermo qui praesens tempus restituat, nisi uno
loco et quasi hoc mirabile uno loco: «namque sub Oebaliae memini
me turribus altis / Corycium uidisse senem», quod poetae pro
necessitate metri licuit usurpare.

[41] instar illius rei dicere debemus, non ad instar.

[42] quaeritur ab aliquantis quare s littera inter liquidas
posita sit, cum uel sola syllaba haberi uideatur, ac per hoc
dicta sit: suae cuiusdam potestatis est; aliae autem liquidae in
ipso concursu litterarum et sermonum ita conglutinantur, ut paene
interire uideantur. haec ratio est: apud Latium, unde Latinitas
orta est, et maior populus et magis egregiis artibus pollens
Tusci fuerunt, qui quidem, natura linguae suae, s litteram raro
exprimunt.

haec res eam fecit haberi liquidam.

[43] arbor omne lignum dicitur, arbos non nisi fructifera.

[44] hora dierum est, ora finium.

[45] pignera rerum sunt, pignora filiorum et adfectionum.

[46] columbae quae mansuetae fieri possunt et domibus adsuescere,
palumbes ferae et saxis siluisque inhabitantes.

[47] rubor coloris est, robur uirtutis, robor arboris.

[48] ueniunt qui uendunt, ueneunt quae uenduntur.

[49] consuescimus bona, insuescimus mala, adsuescimus utraque.

[50] contingunt bona, accidunt mala, eueniunt utraque.

[51] fungi agere est, defungi deficere uel peragere.

[52] adolescere augmenti est, inolescere coaugmenti, exolescere
euanescendi.

[53] auenae sterile germen, habenae retinacula iumentorum: hoc de
habendi potestate, illud de occupandi auiditate dictum.

[54] deuncem decem uncias dicimus, diuncem undecim.

[55] pulchritudo formae in uiris dignitas, unde Cicero pro {€
Caelio €}: «quis non possit huic aetati atque huic dignitati,
etsi sine suspitione, at non sine argumento maledicere?».

in feminis autem honestas dicitur, unde Terentius de horrido et
sene Eunucho: «illumne inhonestum hominem ambulare».

formositas uero in luxuriosis: Vergilius: «formosum pastor
Corydon ardebat Alexin».

[56] ipse pronomen dignitatis est, iste abiectionis.

[57] donum dantis est, munus accipientis. illud a dando, hoc a
muniendo uel a monendo dictum.

[58] has manus unius hominis dicimus, hanc manum multos homines.

[59] coarguere est coercere et compescere, arguere ostendere et
patefacere; Vergilius: «degeneres animos timor arguit», unde
argumenta dicuntur quae causam ostendunt.

[60] sunt sermones, ut ita dixerim, communes duo sibi contraria
significantes.

uector dicitur et qui portat et qui portatur.

[61] hospes et qui recipit et qui recipitur.

[62] sacer et uenerandus et exsecrandus. Virgilius: «auri sacra
fames».

[63] ultus et uindicatus et punitus.

[64] gratia et bonae et malae rei causa; nam sicut dicimus
amicitiarum et beneficii gratia, ita Sallustius: «obprobrii
gratia»; et Cicero: «relegationis ac supplicii gratia colenda et
fruenda tradiderat»; et Terentius: «qui referam sacrilego illi
gratiam».

[65] suffragia populi et quae honorant dicuntur et quae damnant;
Cicero {€de praetura urbana€} : «istum uis ulla ex populi Romani
suffragiis eripere poterit».

[66] donamus et illud quod damus et illum cui damus.

[67] adficimur honore et adficimur iniuria.

[68] eleuamus et quae in altum attollimus et quae adnullando
leuiora facimus.

[69] subducimus et quae retro subtrahimus et quae in promptu
offerimus. Sallustius {€bello Catilinae€} : «optimum quemque in
primam aciem subduxit».

[70] me tui pudet dicit et quem de alterius facto pudet, et quem
de suo. Terentius in {€adelphis€} sub uerbis Aeschini: <«me tui
pudet»> ubi eum pudet patri non ante confessum.

[71] discrimen periculum uel diuersitas.

[72] reditus regressus uel lucrum.

[73] supremus summus et ultimus et superiorem et inferiorem
significant.

[74] altum et quod sursum est et quod deorsum.

[75] procul et longe et prope significat. Vergilius: «clipeo est
excussa sagitta proculque / egregium Antorem».

[76] damnatus et addictus et absolutus. idem Virgilius: «quem
damnet labor», id est quem uirtus sua absoluat et uictorem
faciat. numquam enim Vergilius in duabus diuersis lancibus unam
rem ponebat, praesertim cum interponeret, coniunctionem
disiunctiuam.

idem ipse alio loco: «damnabis tu quoque uotis», sicut: «uoti
reus» dixerat, ita et absoluendos dixit. unde et in iure damnas
esto legato dicitur, hoc est soluendo esto quod solui omnibus
modis necesse est, etiamsi res legatur aliena.

[77] in, praepositio utriusque casus, cum in loquelas transit,
fit etiam communis intellectus. nam et satis et parum et factum
aliquid aut non factum significat, sicut impotens et infractus.

[78] latere et absconsum esse aliquid dicimus et late patere.

Vergilius: «et scuta latentia condunt» et: «torua solum sub
fronte latebat».

[79] horrendum dicimus et despicabile aliquid et admirandum.

Vergilius: «oculos horrenda in uirgine fixus».

[80] aduocatur daturus patrocinium, inuocatur praestaturus
auxilium, euocatur praebiturus obsequium.

[81] inluuies sordium est, ingluuies uentris. illud a non
lauando, hoc ab inglutiendo dictum.

[82] torres lignum praeustum, torrens aquae per praerupta
decursus.

[83] commonemus praeterita, admonemus praesentia, monemus futura.

[84] ne multas significationes habet: ne longa aduerbium
prohibendi, ut est: «ne quaere doceri»; ne breuis coniunctio
disiunctiua, ut est: «hominesne feraene»; item ne longa
coniunctio causalis, ut est: «ne tenues pluuiae» et: «ne subeant
herbae».

[85] temeritas sine consilio dicitur, audacia post consilium.

[86] uelocitas pedum et corporum, celeritas animorum atque
factorum.

[87] gaudium animi, laetitia et exsultatio etiam uerborum atque
membrorum.

[88] ulcus est quod nascitur, uulnus quod per alium fit.

[89] uiuum de uicturo dicimus, uiuentem de morituro.

[90] nascitur quod de utero decidit, enascitur quod de terra aut
de aqua exsurgit.

[91] adducitur quis ad rem inhonestam, perducitur ad studia,
deducitur ad honorem.

[92] eluxit, luctum deposuit; inluxit, cum lumen apparuit.

[93] nuntiatur de longinquo, denuntiatur in praesenti,
adnuntiatur de futuro, renuntiatur de excusando et repudiando.

Cicero: «renuntiata est tota condicio».

[94] deportare deponere, adportare est aliquid adferre,
comportare in unum locum conferre, exportare tollere.

[95] temperantia est animorum, temperatio rerum, temperies
aurarum.

[96] passim aliquid inueniri de re corporali recte dicimus,
affatim de re incorporali; illud enim de incessu, hoc de affatu
dictum est.

[97] lepus animal est, lepos iucunditas uoluptatis, unde et
gratum aliquid lepidum dicimus; lepos eloquii.

[98] recipimus aliquid deferendum rogati, suscipimus nostra
sponte.

[99] aspicimus sursum, conspicimus palam, respicimus retro,
inspicimus intus.

[100] praeterea temporis praeteriti, Sallustius: «numquam
Hispanos praeterea tale facinus fecisse audiui», temporis futuri:
«praeterea aut supplex aris imponet honorem».

[101] eo uerbum primae personae facit eo is it. eho aduerbium
interrogantis est, ut: «eho Parmeno, nosti»; eo item aduerbium
loci, ut si dicas: «eo redactus sum»; heu interiectio dolentis
est, eu laudantis; Terentius:«eu Phormio»; heus aduerbium
uocantis, heu respondentis; eho est interiectio iubentis uel
hortantis; Terentius: «eho puer, curre ad Bacchidem».

[102] limen aedium est, limes regionum.

[103] arundo canna est ab ariditate dicta, herundo auis quae
tignis adhaeret.

[104] spirare uiuere est, exspirare mori.

[105] pertinacia malae rei perseuerantia dicitur, constantia
bonae.

[106] consequimur pedibus, adsequimur studio, obsequimur officio,
persequimur iniuria, subsequimur ordine, prosequimur uoto.

[107] nihil aduerbium est, nihili nomen: homo enim nullius
momenti nihili dicitur.

[108] genus familiae, gentem regionis recte dicimus.

[109] laetamur de nostris bonis, gratulamur de alienis; amicorum,
hoc est, gratificamus laetitia. Cicero: «neque tam istius
hominis perditi subita laetitia quam huius hominis amplissimi
noua gratulatio diuitiis eum commouebat».

[110] herbidum locum dicimus in quo herba est, etiamsi aridus
esse consueuerit; herbosum qui herbam facile generat, etiamsi ad
tempus aridus sit.

[111] sic et aquatam potionem recte dicimus, quae aquam aliunde
recipit; aquosum autem locum qui ex se aquam fundit.

[112] ita et meracam potionem, merosum autem uinum appellabimus.

[113] attollit aggerat scribendum est. in compositione enim
sermonum ad praepositio accusatiui casus corrumpitur, cum seruire
loquelis incipit, quando eam muta sequitur; integra autem
permanet, quando semiuocalis, ut est adficit, adripit. huius rei
ratio reddenda est. uocales omnes principes uocis sunt et dominae
litterarum, quae, sicut uniuersa fortiora naturaliter faciunt,
subiecta et adiuncta sibi protegunt, aequalia autem et
resistentia elidunt. nam quo modo non numquam inter se commissae
franguntur et synalipham faciunt, ita consonantes sibi creditas
conseruant. quarum uirtutem necesse est ut semiuocales imitatae
uicinas sibi mutas tutentur.

[114] quaeritur ab aliquantis quid distet inter super et supra et
subter et subtus. super est quod eminet, supra quod substratum
aliquid habet. item subter est quod re aliqua superiore premitur
et conculcatur, subtus quod demissum altius non contingitur.

[115] sinum dicimus exterius sinuatae uestis receptaculum;
gremium interius accinctae uestis secretum. Virgilius:
«pandentemque sinus et tota ueste uocantem / caeruleum in
gremium».

gremium autem dicitur e contrario, ab ingressu difficili; similia
produnt, sicut aditum et penum et penetrale, eo quod adiri et
penetrari raro soleat.

[116] largitas humanitatis est, largitio ambitionis.

[117] crassari corporis est et saginae, grassari animi et
crudelitatis.

[118] album naturae tantum est, candidum frequenter et studii.
nam et corpori et animo aliquotiens adsignatur. albos ergo
capillos, carnem candidam recte dicimus.

[119] muliebre dicitur a mulieribus aliquid factum, mulierarium
per mulieres aliquid ordinatum et per uiros gestum.

[120] iuuentus multi iuuenes dicuntur, iuuentas unius hominis
aetas, Iuuenta ipsa dea, ut Graeci dicunt aut ut poetae, Iunonis
filia, uxor Herculis, a qua Iunium mensem appellatum in libris
{€fastorum€} legimus.

[121] delictum peccatum aliquod dicimus, delectum militiae aut
alicuius examinis electionem appellabimus.

[122] <dilectum a diligendo, delectum a deligendo>, nam diligi
adfectionis est, deligi iudicii.

[123] inter commodatum et mutuo datum non nihil distat.

commodamus amico pro tempore equum, uestem, seruum; hanc ipsam
rem quam dedimus recepturi; mutuo damus pecuniam, triticum, uinum
et his similia, quae mutata recipi necesse est.

[124] ligat quis uinculo, legat testamento.

[125] loqui hominis est, obloqui obtrectatoris, sicut obicit,
opponit, adloqui suadentis uel hortantis aut iubentis, eloqui
oratoris.

[126] percussum corpore dicimus, perculsum animo. Cicero de {€
signis€} : «tamquam illa ipsa face perculsus esset».

[127] efferunt qui exportant, eferunt qui laudando extollunt.

idem Cicero: «nimium haec illi fortasse eferant».

[128] periculum ad discrimen pertinet, periclum ad experimentum.

[129] indigenae homines dicuntur, indigetes dii; item indigetes
<homines> unde geniti, dii indidem.

[130] circum pedes sunt obsequia seruorum, ante pedes amicorum.

Iuuenalis: «togati / ante pedes».

[131] insita arbor est cui incisae alienum germen includitur,
adsita cui incolumi aliud quod sustineat adiungitur. Horatius:
«qua populus adsita surgit»; quippe quae uitibus maritaretur.

[132] fremor est murmur hominum, fremitus ferarum.

[133] flauum dicimus rubeum, sicut: «flaua Ceres»; furuum nigrum:
«furuae regna Proserpinae»; fuluum nigro rubeum, ferinum et
superbum, sicut: «fuluum leonem», et: fuluam aquilam, et: «fuluum
aurum», et: «fulua pugnas de nube tuentem», quae haberet igneum
aliquid de caelesti et sordidum de lugubri aut certe de Aenea
iracundiam, de Turno tristitiam. fuluum certe aurum, cui ad
decorem splendoris sui nigelli aliquid additur.

[134] postulatur aliquid honeste, poscitur improbe. Cicero in
{€frumentaria€} : «incipiunt postulare, poscere, minari».

[135] aluus uirorum recte dicitur, uterus mulierum, uenter in
utroque sexu.

[136] supplicia de tormentis dicimus et de precibus.

[137] uestimentum [uestimenta neutraliter dici debent], quod uiri
habent; nam feminae quod utuntur, haec uestis [uel hae uestes]
dicuntur.

[138] libido [per b] cupiditas animi, liuido [per u] liuor est
corporis.

