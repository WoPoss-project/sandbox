digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Altercatio Hadriani Augusti et Epicteti Philosophi

Anonymus

Correzione linguistica: Laura Mosca

Codifica XML: Laura Mosca

2017 DigilibLT, Vercelli

Fonte: Altercatio Hadriani Augusti et Epicteti Philosophi, by
Lloyd William Daly and Walther Suchier, Collezione "Illinois
studies in language and literature", vol. 24, Vrbana (Illinois),
Vniversity of Illinois press, 1939.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

[1] Had. Quid erit nobis, si cinctum solvas, neque nudaberis
ipse? Respice corpus, quod et doceri possis.

Epic. Epistola est.

[2] H. Quid est epistola?

E. Tacitus nuncius.

[3] H. Quid est pictura?

E. Veritas falsa.

[4] H. Quare hoc dixisti?

E. Videmus enim poma picta, flores, animalia, aurum, argentum, et
non est verum.

[5] H. Quid est aurum?

E. Mancipium mortis.

[6] H. Quid est argentum?

E. Invidie locus.

[7] H. Quid est ferrum?

E. Omnis artis instrumentum.

[8] H. Quid est gladius?

E. Regimen castrorum.

[9] H. Quid est gladiator?

E. Sine crimine homicida.

[10] H. Qui sunt qui sani egrotant?

E. Qui aliena negocia curant.

[11] H. Qua ratione homo lassus non fit?

E. Lucrum faciendo.

[12] H. Quid est amicitia?

E. Concordia.

[13] H. Quid est longissimum?

E. Spes.

[14] H. Quid est spes?

E. Vigilanti somnus, spectanti dubius eventus.

[15] H. Quid est quod homo videre non potest?

E. Alterius animum.

[16] H. Qua re peccant homines?

E. Cupiditate.

[17] H. Quid est libertas?

E. Innocentia.

[18] H. Quid regi et misero commune est?

E. Nasci et mori.

[19] H. Quid est optimum ac pessimum?

E. Verbum.

[20] H. Quid est quod alii placet et alii displicet?

E. Vita.

[21] H. Quid est optima vita?

E. Brevissima.

[22] H. Quid est certissimum?

E. Mors.

[23] H. Quid est mors?

E. Perpetua securitas.

[24] H. Quid est mors?

E. Timenda nonnullis, si sapiens legas, inimica vite, nomen
animantium, metus parentum, liberorum preda, testamenti gratia,
post obitum sermo, supreme lacrime, post memoriam oblivio, fax
rogi, onus sepulti, titulus monumenti; mors omnium malorum finis
est.

[25] H. Quare mortuus coronatur?

E. Agonem se vite transegisse testatur.

[26] H. Quare mortuo pollices ligantur?

E. Vt parem post obitum esse se nesciat.

[27] H. Quid est vispillo?

E. Quem multi devitant et nemo effugit.

[28] H. Quid est rogus?

E. Contentio crediti, persolutio debiti.

[29] H. Quid est tuba?

E. Belli incitamen, castri signum, arena admonitio, scene
commissio, funeris deploratio.

[30] H. Quid est monimentum?

E. Saxa isticmosa, otiosi viatoris spectatio.

[31] H. Quid est homo pauper?

E. Vt puteum desertum omnes aspiciunt et loco illum relinquunt.

[32] H. Quid est homo?

E. Balneo similis: prima cella tepidaria unctaria, infans natus
perungetur; secunda cella sudatoria pueritia est; tertia cella
assa perferentia iuventus; quarta cella appropiat senectus
frigidaria, omnibus equat sententiam.

[33] H. Quid est homo?

E. Pomo similis: Poma ut in arboribus pendent, sic sunt et
corpora nostra:

     ut matura cadunt, aut si cito acerba ruunt.
[34] H. Quid est homo?

E. Sicut lucerna in vento posita.

[35] H. Quid est homo?

E. Loci hospes, legis imago, calamitatis fabula, mancipium
mortis, vite mora; quo fortuna sepe suos ludos faciet.

[36] H. Quid est fortuna?

E. Vt matrona nobilis in servos se inpingit.

[37] H. Quid est fortuna?

E. Sine iudicio, proxima meta, alienorum bonorum casus; ad quem
venit, splendorem ostendit, a quo recedit, umbram faciet.

[38] H. Quot sunt autem fortune?

E. Tres: una ceca, que ubilibet se impingit; et alia insana, que
concedit, cito aufert; tertia surda, que miserorum preces non
exaudit.

[39] H. Quid sunt dii?

E. Oculorum signa, mentis numina; si metuis, timor est; si
contines, religio est.

[40] H. Quid est sol?

E. Splendor orbis; qui tollit et ponit diem; per quem scire nobis
cursum horarum datur.

[41] H. Quid est luna?

E. Dies adultor, noctis oculus, fax tenebrarum.

[42] H. Quid est celum?

E. Culmen immensum.

[43] H. Quid est celum?

E. Aër mundus.

[44] H. Quid sunt stelle?

E. Fata hominum.

[45] H. Quid sunt stelle?

E. Litora gubernatorum.

[46] H. Quid. est terra?

E. Horreum Cereris.

[47] H. Quid est terra?

E. Cellarium vite.

[48] H. Quid est mare?

E. Iter incertum.

[49] H. Quid est navis?

E. Domus erratica.

[50] H. Quid est navis?

E. Vbilibet hospicium.

[51] H. Quid est navis?

E. Numina Neptuni, anni cursuum tabellarium.

[52] H. Quid est nauta?

E. Amator pelagi, firmi desertor, contemptor vite mortisque, unde
cliens.

[53] H. Quid est somnus?

E. Mortis imago.

[54] H. Quid est nox?

E. Laboranti requies, crassanti lucrum.

[55] H. Quid est culcita?

E. Insomnis volutatorium.

[56] H. Quare Venus nuda pingitur?

     E. Nuda Venus picta, nudi pinguntur Amores;
     quibus nuda placet, nudos dimittat oportet.
[57] H. Quare Venus Vulcano nupta est?

E. Ostendit amorem ardore incendi.

[58] H. Quare Venus straba est?

E. Quia pravus est amor.

[59] H. Quid est amor?

E. Otiosi pectoris molestia, in puero pudor, in virgine rubor, in
femina furor, in iuvene ardor, in sene risus, in derisore
delicti nequities est.

[60] H. Quid est deus?

E. Qui omnia tenet.

[61] H. Quid est sacrificium?

E. Delibatio.

[62] H. Quid est sine societate?

E. Regnum.

[63] H. Quid est regnum?

E. Pars deorum.

[64] H. Quid est Cesar?

E. Publice lucis caput.

[65] H. Quid est senatus?

E. Ornamentum splendor urbis civium.

[66] H. Quid est miles?

E. Murus imperii, defensor patrie, gloriosa servitus, potestatis
indicium.

[67] H. Quid est Roma?

E. Fons imperii orbis terrarum, mater gentium, rei possessor,
Romanorum contubernium, pacis eterne consecratio.

[68] H. Quid est victoria?

E. Belli discordia, pacis amor.

[69] H. Quid est pax?

E. Tranquilla liberalitas.

[70] H. Quid est forum?

E. Templum libertatis, arena litigantium.

[71] H. Quid sunt amici?

E. Statute aree sunt.

[72] H. Quid est amicus?

E. Vt pomo citreo similis: a foras beatus, nam intra pectus
accidum occultat malo.

[73] H. Quid sunt parasiti?

E. Qui tanquam pisces adescantur.

