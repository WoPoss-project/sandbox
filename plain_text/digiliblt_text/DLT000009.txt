digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Liber memorialis

Lucius Ampelius

Correzione linguistica: David Paniagua

Codifica XML: David Paniagua

2011 digilibLT, Vercelli

Fonte: Lucius Ampelius, Aide-mémoire (Liber memorialis), texte
établi, traduit et commenté par M.-P. Arnaud-Lindet, Collection
des Universités de France, Paris, Les Belles Lettres, 1993

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 Praefatio  

Lucius Ampelius Macrino suo salutem [1]Volenti tibi omnia nosse
scripsi hunc librum memorialem ut noris quid sit mundus, quid
elementa, quid orbis terrarum ferat, uel quid genus humanum
peregerit.

 I [De mundo]  

[1]Mundus est uniuersitas rerum, in quo omnia sunt et extra quem
nihil; qui Graece dicitur κόσμος. [2]Elementa mundi quattuor:
ignis, ex quo est caelum; aqua, ex qua mare Oceanum; aer, ex quo
uenti et tempestates; terra quam propter formam eius orbem
terrarum appellamus. [3]Caeli regiones sunt quattuor: oriens,
occidens, meridies, septentrio. [4]Caelum diuiditur in circulos
quinque: arcticum et antarcticum, qui ob nimiam uim frigoris
inhabitabiles sunt, aequinoctialem cui subiacet regio <quae>
κατακεκαυμένη dicitur neque incolitur ob nimiam uim ardoris,
brumalem et solstitialem sub quibus habitatur: sunt enim
temperatissimi; per quos oblicus circulus uadit cum duodecim
signis in quibus sol annuum conficit cursum.

 II [De duodecim signis] Signa sunt in caelo duodecim  

[1]Aries beneficio Liberi quod is cum exercitum in Indiam per
Libyam duceret per loca sicca et arenosa, qua aquae inopia esset
et exercitus eius siti adfligeretur, aries eis aquam demonstrauit
et ob id a Libero Iouis Ammon est appellatus eique fanum
magnificum fecit ad eum locum ubi aquam inuenit, quod abest ab
Aegypto et Alexandria milia passuum nouem. Ob eam rem a Ioue
petiit ut in sidera reciperetur. Alii putant eum esse qui Hellen
et Phrixum uexerit. [2]Taurus beneficio Iouis quem Iuppiter a
Neptuno fratre per gratiam abduxit; qui sensum humanum figura
tauri continebat isque Iouis iussu Europam, Agenoris filiam
Sidonia adludens decepit et eam Cretam deportauit. Ob eam rem
Iuppiter in sideribus eum dignatus est immortali memoria.
[3]Gemini qui Samothraces memorantur esse; quorum argumentum
nefas est pronuntiare praeter eos qui initiis praesto sunt. Alii
Castorem et Pollucem dicunt quod hi principes mare tutum a
praedonibus praestitissent. Sunt qui dicant Herculem et Theseum
quod similia athla sint adepti. [4]Cancer — καρκίνος — receptus
beneficio Iunonis, quod eius iussu, cum Hercules missus esset ad
hydram Lernaeam — quam nos excetram dicimus — interficiendam,
carcinus ingressus Herculis pedes et crura lanians incommodiorem
faciebat eum quam ipsa excetra, idque malum Hercules
difficillimum habuit; carcinumque — cancrum — ob id factum Iuno
sideribus est dignata. [5]Leo — λέων — qui educatus est Lunae
Iunonis consilio ad Herculis interitum: missus in terram inachiam
diu spelunca latitauit; quem Hercules dicitur interfecisse cum
Molorcho hospite suo, cuius clauam ei tributam tum principio est
adeptus; qua leonem interfecit eiusque pellem postea pro
tegumento habuit. Ob id factum Iunoni odio esse coepit leonemque
caelesti dignitate est honorata. [6]Virgo, quam nos Iustitiam
dicimus, fuit cum hominibus; sed postquam homines malefacere
coeperunt Iouis eam inter signa posuit. Sunt qui Erigonem Icarii
filiam, Atheniensem dicunt cuius patri Liber uinum dedit ut
hominibus ad suauitatem daret: quibus dedit ebriati sunt et
lapidibus eum occiderunt. Canis, qui cum illo erat, uidit hominem
occisum, et cum ululatu ad Erigonem rediit; quem ut maestum et
singularem uidit, sollicita proficiscitur cum eo. Venere ad locum
ubi Icarius iacebat. Vidit corpus patris, magna lamentatione in
Hymetto monte sepeliuit; ipsa uero se suspendit laqueo. Canis ad
pedes eius discumbens diutius et sine alimentis deficiens, post
aquam anhelans in puteum se proiecit. Tum Liber a Ioue petiit,
quod suo imperio deficerent, ut inter siderum cursus poneretur
Virgo; Icarius autem Arcturus nominatus est, cuius stella cum
exoritur continuas tempestates facit; canis, Canicula. [7]Libra,
quam Graeci Ζυγόν appellant, uirile nomen est: adeptusque is,
omni clementiae iustitia, Stathmochos dictus, qui primus dicitur
librae pondus hominibus inuenisse, quae utilissima mortalibus
aestimantur; ideoque in numerum stellarum et receptus est, et
Libra est dictus. [8]Scorpius qui dicitur ad perniciem Orionis in
insula Chio in monte Pelenaeo uoluntate Dianae natus. Orion
autem, dum uenatur, uisa Diana stuprare eam uoluit. Illa
scorpionem subiecit qui eum uita privaret. Iuppiter et scorpionem
et Orionem inter sidera recepit. [9]Sagittarius: Crotos, filius
nutricis Musarum; quae Musae semper dilexerunt eum quod plausu et
lusu sagittarum eas auocaret. Alii Chironem dicunt, quod iustus
et pius, doctus, hospitalis fuerit; ab eo Aesculapius medicinam
<didicit>, Achilles citharam et alia multa. [10]Capricornus, cui
nomen Pan. Quo tempore Python, speluncas incolens in monte Tauro,
Aegyptum profectus est ad bellum, Pan se in caprae figuram
conuertit. Igitur dii immortales postquam Pythonem digna poena
affecerunt, Pana astrorum memoria decorauerunt. [11]Aquarius, qui
putatur esse Ganymedes; dicitur Deucalion Thessalus qui maximo
cataclysmo cum uxore Pyrrha solus euasit et hic, pietatis causa,
inter sidera locatus est. [12]Pisces, id est duo pisces quia
bello Gigantum Venus perturbata in piscem se transfigurauit. Nam
dicitur et in Euphrate fluuio ouum piscis in ora fluminis columba
adsedisse dies plurimos et exclusisse deam benignam et
misericordem hominibus ad bonam uitam. Vtrique memoriae causa
pisces inter sidera <locati>.

 III [De sideribus]  

[1]Praeter duodecim signa, potentissima sidera in caelo:
Septemtriones duo, maior et minor, qui numquam merguntur ideoque
nauium cursus regunt; quorum alter Cynosura dicitur. Βοώτης, idem
Arcturus. [2]Orion, qui magnitudine sua dimidiam caeli obtinet
partem. Πλειάδες, quae latine Virgiliae dicuntur. Ὑάδες, quae a
nobis Subuculae dicuntur; quarum ortus et occasus a nautis et ab
agricolis obseruantur. Canicula cuius uis praecipue solstitio
est. [3]Stellae potentissimae in caelo sunt septem: Saturnus,
Sol, Luna, Mars, Mercurius, Iuppiter, Venus; quae a Graecis
Πλανήτες, a nobis erraticae dicuntur, quia ad arbitrium suum
uagantur, et motu suo hominum fata moderantur. Item, aduerso
cursu contra caelum feruntur.

 IV Quibus partibus sedeant XII signa duodecim uentorum?  

[1]Aries in aphelioten, Taurus in caeciam, Gemini in aquilonem,
Cancer in septentrionem, Leo in thrasciam, Virgo in argesten,
[2]Libra in zephyron, Scorpius in africum, Sagittarius in austrum
et africum, Capricornus in austrum, Aquarius in eurum et notum,
Pisces in eurum.

 V [De uentis]  

[1]Venti fiunt ex aeris motu et inclinatione. Sunt autem
generales quattuor: eurus, idem apheliotes, idem uulturnus, ab
oriente; ab occidente zephyrus, idem corus, idem fauonius;
aquilo, boreas, aparctias, idem <a> septentrione; notus, idem
libs, et auster, et africus, a meridie. [2]Hi sunt quattuor
generales; ceteri speciales his subscribuntur, ut iapyx zephyro,
qui ab Iapygio, Apuliae promontorio, flat; leuconotus noto, cum
serenior flat; circius aquiloni, cum uehementior Gallias perflat;
item etesiae, qui statis diebus flant per aestatem.

 VI [De orbe terrarum]  

[1]Orbis terrarum qui sub caelo est quattuor regionibus
incolitur: una pars eius est in qua nos habitamus; altera huic
contraria quam qui incolunt uocantur antichthones; quarum
inferiores duae ex contrario harum sitae, quas qui [eo] incolunt
uocantur antipodes. [2]Orbis terrarum quem nos colimus in tres
partes diuiditur, totidemque nomina: Asia, quae est inter Tanain
et Nilum, Libya, quae est inter Nilum et Gaditanum sinum, Europa,
quae est inter fretum et Tanain. [3]In Asia clarissimae gentes:
Indi, Seres, Persae, Medi, Parthi, Arabes, Bithyni, Phryges,
Cappadoces, Cilices, Syri, Lydi. [4]In Europa clarissimae gentes:
Scythae, Sarmatae, Germani, Daci, Moesi, Thraces, Macedones,
Dalmatae, Pannonii, Illyrici, Graeci, Itali, Galli, Spani. [5]In
Libya gentes clarissimae: Aethiopes, Mauri, Numidae, Poeni,
Gaetuli, Garamantes, Nasamones, Aegyptii. [6]Clarissimi montes in
orbe terrarum: Caucasus in Scythia, Emodus in India, Libanus in
Syria, Olympus in Macedonia, Hymettus in Attica, Taygetus
Lacedaemonia, Cithaeron et Eleon in Boetia, Pamassos et
Acroceraunia in Epiro, Maenalus in Arcadia, [7]Apenninus in
Italia, Eryx in Sicilia, Alpes inter Gallias, Pyrenaeus inter
Galliam et Spaniam, Athlans in Africa, Calpe in freto Oceani.
[8]Clarissima flumina in orbe terrarum: Indus, Ganges, Hydaspes
in India; Araxes in Armenia; Thermodon et Phasis in Colchide;
[9]Tanais in Scythia; Strymon et Hebrus in Thracia; Sperchios in
Thessalia; Hermus et Pactolus auriferi, Maeander et Caystrus in
Lydia; Cydnus in Cilicia; Orontes in Syria; Simois et Xanthus in
Phrygia; [10]Eurotas Lacedaemone; Alpheus in Elide; Ladon in
Arcadia; Achelous et Inachus in Epiro; Sauus et Danubius, qui
idem Ister cognominatur, in Moesia; Eridanus et Tiberinus in
Italia; Timauus in Illyrico; Rhodanus in Gallia; Iberus et Baetis
in Spania; [11]Bagrada in Numidia; Triton in Gaetulia; Nilus in
Aegypto; Tigris et Euphrates in Parthia; Rhenus in Germania.
[12]Clarissimae insulae: in mari nostro undecim, Sicilia,
Sardinia, Crete, Cypros, Euboea, Lesbos, Rhodos, duae Baleares,
Ebusus, Corsica, Gades; in Oceano, ad orientem Taprobane; ad
occidentem Britannia; ad septentrionem Thyle; ad meridiem insulae
Fortunatae; [13]praeter has in Aegaeo mari Cyclades duodecim:
Delos, Gyaros, Myconos, Andros, Paros, Tenos, <Ios>, Cythnos,
<Siphnos> , Melos, Naxos, Donusa; [14] praeter has Sporades
innumerabiles, ceterum celeberrimae Aegina, Salamina, Coos,
Chios, Lemnos, Samothracia; [15]in Ionio: Echinades, Strophades,
Ithace, Cephalenia, Zacynthos; in Adriatico, Crateae circiter
mille; in Siculo, Aeoliae VIII; in Gallico, Stoechades tres; in
Syrtibus, Cercina et Menix et Girba.

 VII [De marias ambitu]  

[1]Mare quo cingimur uniuersum uocatur Oceanum. Hoc quattuor
regionibus inrumpit in terras: a septentrione uocatur Caspium, ab
oriente Persicum, a meridie Arabicum, idem Rubrum et Erythraeum,
ad occasum magnum mare, idem Athlanticum, quod commerciis totius
generis humani peragitur. [2]Hoc intrat in fretum Gaditanum
inter duos montes clarissimos Abinnam et Calpen ob impositas
Herculis columpnas, dein latissime simul et longissime fusum
medium terrarum orbem inundat et nomina adquirit: [3]Balearicum,
quod Hispaniam adluit; Gallicum, quod Gallias tangit; Ligusticum,
quod Liguribus infunditur; Tuscum, Tyrrhenum, idem inferum, quod
dextrum Italiae latus circuit; Hadriaticum, idem superum, quod
sinistrum Italiae latus circuit; [4]Siculum, in quo Sicilia;
Creticum, in quo insula est Creta; Ionium et Aegaeum, quae
Achaiam, idem Peloponnesum, ita ambiunt ut interueniente Isthmo
paene insulam faciant; Myrtoum et Icarium, quae adhaerent Aegaeo
mari, illud a Myrtilo, hoc ab Icaro cognominatum; [5]Ponticum,
quod ingenti sinu Scythis infunditur; Hellesponticum, fauce
transmissum inter duas celeberrimas urbes, Seston Asiae, Abydon
Europae; Tanaiticum, quo Asia alluitur; Aegyptium ab Aegypto,
Libycum a Libya cognominatur; Syrticum a duabus Syrtibus
reciprocis aestibus retorquetur.

 VIII [Miracula mundi]  

[1]Apolloniae ad Amantiam milia passus quinque in monte Nymphaeo,
ubi ignis est et de terra exit flamma. In silua Panis symphonia
in oppidum auditur. Item sub eo monte in campo lacus aquae pleni
unde pix exit et bitumen; cum manibus subplodas, pix alte
attollitur et quasi ab aqua bullescit. [2]Ambraciae in Epiro in
pariete sunt picti Castor et Pollux et Helena manu autochthonis
et nemo neque inuenire potest quis pinxerit. [3]Argis in Epiro,
quod Ὕπατον appellatur: ibi pons magnus columpnatus duplex quem
Alcidea aedificari imperasse fertur. Ibi picta sunt gubernacula
Argonautarum qua excepta nauis. Ibi Iouis templum Typhonis, unde
est ad inferos descensus ad tollendas sortes; in quo loco dicunt
duo qui descenderunt Iouem ipsum uidere. [4]Leucade mons unde se
Sappho deiecit propter uirum. In summo monte fanum est Apollinis
ubi sacra fiunt et cum homo inde desiluit, statim excipitur
lintribus. [5]Sicyone in Achaia: in foro aedis Apollinis est; in
ea sunt posita Agamemnonis clipeus et machaera, Vlixis chlamys et
thoracium, Teucri sagittae et arcus, Adrasti arca quam deposuit,
in qua quid sit ignoratur, sed et olla aerea in qua Pelias
coctus dicitur; item Palamedis litterae, Marsyae autem quoque
corium, remi Argonautarum et gubernaculis bracchia, cauculus quo
Minerua sortita est de Oreste [cerauit una comparas]; ibi palla
pendet; quam si quis halitu afflauerit, tota patefit Penelopae
tela. Ibi de terra oleum scaturrit. [6]Argis Inachiae Iunonis
templum magnifice ornatum, quod asylum uocant. [7]Olympiae
templum Iouis nobile, ubi athletae initiantur. [8]Corintho
ballenae costa est magna secundum mare, quam homo complecti non
potest; eodem in loco fanum est Veneris, in quo uas marmoreum
Laidos. [9]Boetiae lacus sacer ubi Amphiaraus deuoratus; in eo
lacu est urceus fictilis fractus: pendet testa intrinsecus
posita; unde autem pendeat non apparet nisi a uento moueatur.
[10]Athenis, Mineruae sedes nobilis cuius ad sinistram clipeus
appositus quem digito tangit; in quo clipeo medio Daedali est
imago ita collocata: quam si quis imaginem <e> clipeo uelit
tollere, perit totum opus; soluitur enim signum. Ipsa autem dea
habet hastam de aeramine. [11]Ilio: lapis quadratus ubi Cassandra
fuit alligata: quem si ante tangas [id est] aut fricueris, lac
demittit; ex altera autem parte similiter si frices ac si
sanguinem remittit. Iuxta autem mare qui locus Rhoeteon uocatur;
ibi est Achillis et Patrocli tumulus et flumen Scamandros.
[12]Ephesiae Dianae fanum nobilissimum maximum pulcerrimumque
orbis terrarum; introitu dextra sinistra postes marmorei
monolithi longi cubitis XX <...> qua super templum ascensu sunt
CXL milia <...> . [13]Samio in templo Iunonis, scyphus factus est
ex hedera cuius capita foras IV arietina magna cornibus mirae
magnitudinis contortis. [14]Pergamo, ara marmorea magna, alta
pedes XL cum maximis sculpturis; continet autem gigantomachiam.
[15]Iaso, signum Dianae marmoreum pulcerrimum quod stat sub diuo
caelo nec cum pluit aqua tangitur. [16]Bargyliis est fanum
Veneris super mare: ibi est lucerna super candelabrum posita,
lucens ad mare sub diuo caelo, quam neque uentus spargit nec
pluuia extinguit; sed et Herculis aedes antiqua. Ibi columna
pendet cauea ferrea rotunda in qua conclusa Sibylla dicitur. Ibi
iacent ossa ballenae quasi lapides quadrati. [17]Magnesiae apud
Sipylum columnae sunt quattuor: inter has columnas est Victoria
ferrea pendens sine aliquo uinculo in aere ludens; sed quotiens
uentus aut pluuia fuerit, non mouet. [18]Aedis Dianae Epheso quam
constituit Amazon; ibi et sepulcrum Icari stertentis quasi
dormiat, mirae magnitudinis, ex orichalco et ferro. [19]Rhodi
colossus: signum Solis aeneum; super columna marmorea cum
quadriga cupro; columna uero habet cubitus centum. [20]Signum
Iouis Olympii eburneum, facies ex auro, quod fecit Phidias,
<altum> cubitis centum quinquaginta et latum cubitis sexaginta.
[21]Domus illa Cyri regis aedificata lapidibus candidis et
nigellis auro uinctis ubi sunt columnae diuersis coloribus et
innumerabiles lychnides ferreae, fenestrae ex argento et tegulae
ex lapide prasino. [22]Murus intus [medio] Babyloniae quem Memnon
aedificauit lapide cocto, id est calce et sulfure, ferro
intermixtus ut sunt iuncturae. Latitudo eius cubitis XXX, altus
cubitus CXXX, cingitur milia passuum XXX. Hunc coepit Setniramis,
filius eius perfecit. [23]Pyramides in Aegypto, quas aedificauit
Agartus. [24]Oppidum: ibi est Nilus fluuius aere factus
†plexilis† in cubitis CCC, cuius facies <ex> smaragdo limpido.
brachia ex ebore magno, cuius aspectu et bestiae terrentur.
[25]Athenis signum louis Olympii, Alexandriae flumen Nilum maxime
colunt.

 IX Quot fuere [uel isse] louis, uel ubi [in loco], dei deaeque?  

[1]Ioues fuere tres: primus in Arcadia, Aetheris filius, cui
etiam Aetherius cognomen fuit; hic primum Solem procreauit.
Secundus, ibidem in Arcadia, qui Saturnius cognominatur, qui ex
Proserpina Liberum Patrem procreauit primum uictorum. Tertius
Cretae, Saturni et Opis filius, optimus maximusque est
appellatus. [2]Martes fuere duo: primus Ἐνόπλιος, ut Euhemerus
ait, et noster Mars Leucaspis et aliter Mars Enyalius; secundus
ex Ioue et Iunone. [3]Soles fuere quinque: primus Iouis filius,
secundus Hyperionis, tertius Nili filius cui Aegyptus est
consecrata, quartus qui Rhodi natus est, cuius etiam Zmintheus
est filius, quintus Colchi filius ex quo Circe et Medea et
Phaethon nati sunt. [4]Vulcani fuere quattuor: primus Caelo et
Ope natus, secundus Nili filius, tertius Saturnii et Iunonis,
quartus in Sicilia Meletes filius. [5]Mercurii IV: primus Caeli
et Diei filius, secundus Iouis et Croniae filius uel Proserpinae,
tertius Croni filius et Maiae qui est inuentor lyrae, quartus
Cyllenae filius qui Aegyptiis litteras et numerum dixit.
[6]Apollines quinque: primus Vulcani et Mineruae, secundus ex
Corybante, tertius Iouis filius ex Latona, quartus Sileni filius
in Arcadia, quintus Ammonis filius Libya natus. [7]Dianae III:
prima Iouis uel Croni filia ex Proserpina, quae est Liberi soror,
secunda Iouis et Latonae, Apollinis soror, tertia quae uocatur
Vpis de Glauce. [8]Aesculapii tres: primus Apollo dictus Vulcani
filius, secundus Lycii filius, tertius Aristaei et Alcippes
filius. [9]Veneres IIII: prima Caeli et Diei filia, secunda quae
ex spuma nata esse dicitur Aetheris et Oceani filia, tertia quae
Vulcano nupsit, quae cum Marte se miscuit unde Cupido natus esse
dicitur, quarta Cypri et Syriae filia, quam Adon habuit.
[10]Mineruae quinque: prima Vulcani filia, unde Athenarum est
ciuitas, secunda Nili filia quam Aegyptii colunt, tertia Iouis
filia, quae in bellicis rebus se exercuit, quarta Solis filia
<quae> quadrigas iunxit, quinta Pallantis et Titanidos filia;
haec patrem occidit pro suae uirginitatis obseruatione cuius
cupidus fuit, unde et Pallas dicta est. [11]Liberi quinque:
primus ex Ioue et Proserpina: hic agricola et inuentor uini,
cuius soror Ceres; secundus Liber ex Melone et Flora, cuius
nomine fluuius est Granicus; tertius de Cabiro qui regnauit in
Asia; quartus ex Saturnio et Semela <...> dicunt; quintus Nisi et
Hesionae filius. [12]Hercules sex: primus Iouis et Aetheris
filius; secundus Nili filius, quem principem colunt Aegyptii;
tertium conditorem loci sui Hellenes dicunt; quartus Croni filius
et Cartheres, quem Carthaginienses colunt, unde Carthago dicta
est; quintus Ioab filius qui cum rege Medorum pugnauit; sextus
Iouis filius ex Alcemena qui Atlanta docuit.

 X [De imperiis]  

[1]Imperia ab ineunte aeui memoria fuerunt septem. Primi rerum
potiti sunt Assyrii, deinde Medi, postea Persae, tum
Lacedaemones, dein Athenienses, post hos inde Macedones, sic
deinde Romani.

 XI Reges Assyriorum  

[1]Ninus rex qui primus exercitu prope totam Asiam sub se redegit
et clarissimam urbem nominis sui condidit Ninon. [2]Belus rex,
Iouis filius, cuius posteri per Ninum Asiae regnauerunt, per
Aegyptum Libyae, per Danaum Europae. [3]Samiramis, Dercetis
nymphae filia, columbis educta, uxor Nini regis, cuius post
mortem regnum Nini ampliauit armis; Indiam quoque parum prospera
expeditione temptauit: haec urbem pulcherrimam omnium quae unquam
fuerunt, Babylona constituit supra flumen Euphraten.
[4]Sardanapalus, qui ob nimias delicias et luxuriam perdito
regno, ne in potestatem hostium ueniret cum exoletis suis uenenum
bibit et, igni sub lecto <subiecto>, cum regia sua conflagrauit.

 XII Reges Medorum  

[1]Arbaces, primus rex, qui euersas Assyriorum opes luxuria
Sardanapali transtulit <in Medos> eosque iustissime rexit.
[2]Astyages, uir fortis et iustus, qui per insidias uictus a Cyro
est et dissolutum est Mediae regnum.

 XIII Reges Persarum  

[1]Cyrus, rex fortissimus, qui maiore parte Asiae subacta Europam
quoque inrupisset ni a Tomyre Scytharum regina uictus
oppressusque esset. [2]Cambyses, filius aeque Cyri, qui cum LXX
milia hominum subegisset in Aegypto et regem eius Amasin,
Aethiopiam profectus, magna parte militum per famem amissa,
inritus rediit; urbem tamen ibi condidit Meroen; is qui Apin
sacrum bouem interfici iusserat, ira deorum ex equo praeceps
super gladium suum ruit extinctusque est. [3]Darius rex, unus ex
septem Persis hinnitu equi regnum adsecutus, cum CCLXX milibus
Europam transiuit. Victus ab Atheniensibus ducente Miltiade apud
paludem Marathoniam discessit. [4]Xerxes, Darii filius, cum
recessisset pater eius, aliquantis nauibus armatis militibus in
Europam transiuit contabulato Hellesponto et forato Atho monte
nec quicquam aliud egit quam ut Athenas incideret. Mari uictus a
Lacedaemoniis et Atheniensibus, in Asiam rediit ibique suorum
fraude interfectus est.

 XIV Duces et reges Lacedaemoniorum  

[1]Eurysthenes et Procles gemini qui genus ab Heraclidis
deducentes primi Spartae regna regnauerunt. [2]Lycurgus legum
lator quibus Lacedaemonii principes Graeciae per annos
septingentos innisi fuerunt. [3]Theopompus et Polydorus reges qui
Messenium bellum XX annis gesserunt. [4]Othryades, uir bellator
qui, Messenio bello quo centeni, id est quinquageni,
concertauerunt, trophaeum suo sanguine scripsit. [5]Tyrtaeus qui
Messenio bello ex oraculo Apollinis dux ab Atheniensibus per
ludibrium missus, poemate suo ita militum animos concitauit ut
tam diuturnum proelium uictoria consummarent. [6]Leonidas, dux
Persico bello, qui cum trecentis Lacedaemoniis apud Thermopylas
totam uim Persici belli morte sua <ac> suorum obtinuit.
[7]Pausanias qui Persico bello Mardonium praefectum Xerxis cum
pedestribus copiis apud Asopum Boeotiae flumen debellauit; mox
proditionis a rege suspectus [idem Mardonius] ideoque accusatus
in asylum Mineruae confugit et ibi fame confectus est.
[8]Lysander dux qui dominantem toto mari classem Atticam apud
Aegos potamos oppressit et uictis Atheniensibus XXX tyrannos
inposuit. [9]Xanthippus, uir Lacedaemoniorum fortissimus, qui
bello punico primo Carthaginiensibus dux missus Regulum cepit.
[10]Agesilaus cuius inuentum est in hostili quam in sua terra
pugnare ideoque in Asiam missus, uastata ea, cum iam Regi
immineret, reuocatus Athenienses apud Coroneam uicit; postea apud
Corinthios fleuit quod decem milia Graecorum occisa cognouisset
nec uoluit Corinthum delere cum posset.

 XV Clarissimi reges et duces Atheniensium  

[1]Cecrops rex qui urbem condidit Athenas et ex suo nomine
Cecropidas appellauit ciues; idem fabulose, quia indigena fuit,
ab inguinibus serpens fuisse narratur. [2]Erichthonius rex, qui
mysteria Eleusinae constituit, Celeo hospite, Eumolpo sacerdote,
filiabus uirginibus ministris, Triptolemo frugum praefecto qui
fame laborantem Graeciam circumlato frumento restituit.
[3]Pandion rex, qui filias suas Procnen et Philomelam Thraciae
regibus tradidit, ut barbaras sibi gentes adfinitate sociaret.
[4]Theseus, Aegei filius, qui Minotaurum interfecit. [5]Demophon,
Thesei filius, qui cum Graecis Ilium expugnauit. [6]Codrus rex,
qui pro salute et uictoria patriae, secundum oraculum Apollinis,
bello Peloponnesio se deuouit. [7]Pisistratus, uir fortis et
sapiens, qui aduersus principes populari causa tyrannidem inuasit
eamque iustissime administrauit. [8]Harmodius et Aristogiton,
homines plebei, qui Hippiam et Hipparchum, Pisistrati filios
saeue dominantes, facta coniuratione oppresserunt, ideoque ut
conseruatoribus diuini honores eis sunt constituti. [9]Miltiades
dux, qui LXXX milia militum Persarum Darii regis praefectis Date
et Tisapherne in saltu Marathonio superauit. [10]Aristides
Dicaeos, qui hoc agnomen moribus est consecutus: ob <id> ipsum
exilio multatus est. [11]Cimon dux, qui Persico bello [et] Xerxis
copias, pedestris simul atque naualis, in ipsa Asia apud
Eurymedonta fluuium uno die uicit. [12]Alcibiades dux, uir
genere, copia, opibus illustris, qui propter detruncatos nocte
Mercurios reus factus ad Lacedaemonios tum confugit Peloponensi
bello, et, cum fecisset eos superiores, adflictorum ciuium
misertus rediit in patriam et, dux creatus, iterum uictores
Athenienses fecit. [13]Thrasybulus, qui triginta magistratus
Lacedaemonios tyrannidis dominatione saeuientis facta
coniuratione adflixit et libertatem Atheniensibus reddidit.
[14]Conon dux, qui omnes Lacedaemoniorum copias apud Cnidum
insulam cepit et imperium maris Athenis restituit. [15]Dion, qui
octo onerariis nauibus Dionysium regem Siciliae centum rostratas
habentem, dum in Italiam abest, regno expulit occupatis
Syracusis. [16]Iphicrates, rei militaris peritissimus, qui arma
habiliore pondere et modo fecit. [17]Phocion, qui uir bonus
cognominatus est, neque ulla pecunia a Philippo potuit
sollicitari ut ad eum discederet; qui admonentibus amicis ut
liberis suis consuleret: "si boni," inquit, "erunt, hic agellus
eis sufficiet, si mali, nihil". [18]Chabrias dux, qui gladiatoria
arte pugnare militem docuit, Cypron et Naxon et omnes Asiaticas
insulas Athenis adiunxit, et circa Chion nauali bello occidi
maluit quam abiectis armis enatare. [19]Demetrius Phalereus, uir
bonus existimatus ideoque "ob insignem iustitiam" statuis CCC est
honoratus quas ei "pro libertate posuerunt in facie publica".

 XVI Reges Macedonum  

[1]Philippus, Amyntae filius, primus Macedonum obtinuit Thraciam
redegitque in suam potestatem et, cum transire in Asiam uellet,
sub ipso belli apparatu in theatro a Pausania est interfectus.
[2]Alexander, Philippi et Olympiadis filius, ex urbe Pella
Macedoniae cum milibus XL militum in Asiam transiit et Darium
regem Persarum primum apud Granicum fluuium, tum apud Issum
Ciliciae, tertio apud Arbela, tribus proeliis trecenta peditum,
<quinquaginta> equitum, duo milia falcatorum curruum uicit; mox
regem Indorum et omnes Asiae gentes sub potestate sua redegit et
nobilissimas urbes Asiae cepit, Pasargadas, Bactra, Susa,
Babylonam, ubi etiam defunctus, dubius uinolentia an ueneno, cum
tamen prius et Africam peragrasset usque ad Iouem Ammonem et
Oceanum primus omnium nauigasset. [3]Philippus, qui post
Alexandrum Macedonem septimo gradu Macedoniae regnauit, inuectus
in Graeciam, cum saeue dominaretur, a Sulpicio consule in Phocide
uictus est, mox a Flaminino in Macedonia Thessalidi apud
Cynocephalas, ubi dato obside filio Demetrio regni parte multatus
est. [4]Perses Philippus, Philippi filius, cum maximis copiis
Macedoniis [et] cum impetum in Graeciam fecisset, cum inanibus
elephantorum simulacris a Marcio consule apud Ascuridem paludem
uictus, praecipitatis in mare thesauris, profugit; mox ab Aemilio
Paulo tota Macedonia fugatus, Samothracam confugit in asylum
unde, data fide cum se Paulo commisisset, ante currum eius in
triumphum productus, mox libera custodia in Albano consenuit.
[5]Pseudophilippus, uir plebeius et degener, cum ex similitudine
formae Philippi filium se persuasisset et Macedonas in bellum
excitasset, inter initia tumultus comprehensus sub custodia
missus est Romam ubi cum ex custodia aufugisset, concitata rursus
Macedonia Thraciam bello recepit; in arce regni paludatus ius
dixit, mox a Caecilio Metello ingenti proelio uictus cum
profugisset in Thraciam, a regibus deditus et in triumphum
deportatus.

 XVII Reges [et duces] Romanorum  

[1]Romulus qui Vrbem condidit; Numa Pompilius, qui sacra
constituit; Tullus Hostilius, qui Albam diruit; Ancus Martius,
qui leges plurimas tulit et Ostiam coloniam constituit.

 XVIII Clarissimi duces Romanorum  

[1]Brutus, qui pro libertate publica liberos suos interfecit.
[2]Valerius Publicola, qui propter eamdem libertatem aduersus
Tarquinios bellum exercuit, idem ius libertatis dando populum
ampliauit. [3]Mallius Torquatus, qui ad confirmandam castrorum
disciplinam filium suum interfecit. [4]Quinctius Cincinnatus,
item Seranus, cui aranti dictatura delata est. [5]Camillus, qui
Senonum gente deleta Gallorum incensam ab eis Vrbem restituit.
[6]Fabii duo, quorum alter una pugna Etruscos, Samnitas, Vmbros
Gallosque subegit, libertinos e tribubus repurgauit ideoque
Maximus cognominatus, alter Fabius Hannibalem mora fregit, ex quo
Cunctator est cognominatus. [7]Papirius Cursor: hic Samnites,
qui Romanos sub iugum pugnando miserant, uictos ignominia pari
adfecit et a uelocitate Cursor est appellatus. [8]Curius: cum in
foco rapas torreret, offerentibus "malo", inquit, "in fictilibus
meis <esse> et aurum habentibus imperare". [9]Fabricius Luscinus,
qui Cornelium Rufinum consularem uirum senatu amouit, luxuriae
et auaritiae damnatum, quod decem pondo argenti possideret.
[10]Claudius Marcellus, qui Hannibalem primus in Campania proelio
uicit idemque docuit in bello quomodo equites sine fuga
cederent. [11]Scipiones duo quorum alter prior Africanus, qui
Hannibalem et in eo Africam debellauit, alter Scipio minor
Numantinus qui, Carthaginem et Numantiam diruendo, [et] in hac
Africam, in illa Hispaniam fregit. [12]Quintus Nero, qui
Hannibale in Apulia relicto uenientem ab Hispania Hasdrubalem
excepit copiasque eius uno die apud Metaurum flumen deuicit, qui
si se cum Hannibale iunxisset, dubitari non potest paria eis p.R.
effecturum non fuisse. [13]Paulus, qui cum Macedoniam uicisset
et Graeciam liberasset et opulentissimum triumphum reportasset,
inter ipsos triumphi dies amissis duobus liberis, pro contione
dixit gratias se agere fortunae quod in suam potius domum quam in
rem publicam saeuisset. [14]Duo Metelli, quorum alter
Macedonicus, deuictis Macedonibus, qui Contrebiam, inexpugnabilem
Hispaniae ciuitatem, iussis testamenta scribere et uetitis
redire nisi uicissent militibus, occupauit, alter Numidicus,
uicta Numidia, qui cum pemiciosas rei publicae leges ferret
Apuleius tribunus plebis totusque senatus in eas iurasset, maluit
in exilium ire quam iurare: huius filius Pius cognominatus est,
quod patrem in exilium secutus est. [15]Gaius Marius, qui in
Africa Numidis, in Gallia Cimbris Teutonibusque superatis a
caliga peruenit usque septimum consulatum. [16]Sulla, qui bello
ciuili uictoria perpotitus Romanum primus inuasit imperium
solusque deposuit. [17]Sertorius, qui proscriptus a Sulla cum in
exilium profugisset, quam breuissimo tempore prope totam
Hispaniam redegit in suam potestatem et ubique aduersante fortuna
insuperabilis fuit. [18]Lucullus, qui Asiacae prouinciae spoliis
maximas opes est consecutus et aedificiorum tabellarumque
pictarum studiosissimus fuit. [19]Pompeius, qui Armenios sub rege
Tigrane, Ponticos sub rege Mithridate, Cilicas toto mari
dominantis intra quadragesimum diem uicit et magnam partem Asiae
inter oceanum Caspium Rubrumque uictoriis suis triumphisque
peragrauit. [20]Gaius Caesar, qui Gallias Germaniasque subegit et
primus Romanorum nauigauit Oceanum in quo Britanniam inuenit et
uicit. [21]Iulius Caesar Augustus, qui perpacatis omnibus
prouinciis exercitus toto orbe terrarum disposuit et Romanum
imperium ordinauit, post cuius consecrationem perpetua Caesarum
dictatura dominatur.

 XIX Romani qui in toga fuerunt illustres  

[1]Menenius Agrippa, qui dissidentem populum senatui conligauit
atque conciliauit. [2]Appius Caecus, qui pacem Pyrrhi diremit ne
populus qui suis parere noluerat sub externis regibus regeretur.
[3]Tiberius Gracchus, qui Scipionem Asiaticum, quamuis inimicum
haberet, non est passus a tribunis in carcerem duci, quod diceret
nefas ibi esse Scipionem ubi captiui illius adhuc alligati
tenerentur: hic est Gracchorum pater, qui in tribunatu, cum
agrariis legibus seditiones excitarent, interfecti sunt.
[4]Decimus Brutus Callaecus, qui Gracchum generum agrariis
legibus rei publicae statum turbantem cum Opimio consule
oppressit. [5]M. Brutus, qui Pompeii partes secutus mox a Caesare
restitutus in mortem eius coniurauit quod affectare nomen regium
uideretur. [6]Liuius Drusus, qui agrariis legibus promulgatis
summum p. R. fauorem consecutus, ne promissa perficeret, per
insidias a Philippo consule domi suae interfectus est.
[7]Lutatius Catulus, qui Lepidum acta Sullae rescindere uolentem
admoto exercitu Italia fugauit et solus omnium sine sanguine
bellum ciuile confecit. [8]Cato censorius, qui totiens accusatus
est; quoad uixit nocentis accusare non destitit; hic est omnium
rerum peritissimus et, ut Sallustio Crispo uidetur, Romani
generis disertissimus. [9][Cato] Cato praetorius, qui bello
ciuili partes Pompeii secutus mori maluit quam superstes esse rei
<p.> seruienti. [10]Scaurus, qui uetuit filium in conspectum
suum uenire quia bello Cimbrico deseruerat. [11]Scipio Nasica:
quia non rite inauguratus consul uideretur, consulatu se
abdicauit et domitis Dalmatis oblatum a senatu triumphum
repudiauit statuasque quas sibi quisque in publico posuerat in
censura sua sustulit; censuit in senatu tamen Carthaginem non
esse delendam, propterea optimus iudicatus. [12]Cornelius
Cethegus, qui fratrem suum Cethegum quod cum Catilina coniurasset
morte multandum censuit. [13]Tullius Cicero, qui in consulatu
suo Catilinae coniurationem fortissime oppressit.

 XX Qui pro salute se optulerunt?  

[1]Horatius trigeminus, qui aduersus Curiatios Albanorum [qui] de
summo imperio dimicauerunt. [2]Fabii, qui trecenti cum omnes
patriciae stirpis essent, bellum Veiens peculiariter sibi
depoposcerunt. [3]Mucius Cordus, quia ignibus manus imposuit.
[4]Horatius Cocles, qui ponte rescisso Tiberim armatus
transnauit. [5]Trecenti sub Calpurnio Flamma contra Poenos, qui
in Siciliensi saltu mortuo exercitu populum Romanum liberauerunt
ut plane CCC Lacedaemoniorum apud Thermopylas gloriam
adaequarent. [6]Duo Decii, quorum alter Latino bello, alter
Samnitico diis manibus se deuouerunt. [7]Folius pontifex, qui
Vrbe a Gallis Senonibus incensa se aliosque senes diis manibus
deuouit. [8]Regulus, qui tormenta Carthaginiensium maluit pati
quam <ut> inutilis pax cum eis fieret aut ipse iuris iurandi
fidem falleret. [9]Curtius, qui se in hiatum terrae immisit cum
ex oraculo quod optimum esset in urbe Romana posceretur.
[10]Spurius Postumius, qui a Pontio Telesino Samnitum duce sub
iugum missus cum exercitu auctor fuit rumpendi foederis seque
hostibus censuit esse dedendum. [11]Gaius Metellus pontifex,
<qui> ardente templo Vestae Palladium extulit et oculos amisit.

 XXI Qui spolia opima rettulerunt?  

[1]Romulus de Agrone Ceninensium rege; Cossus Cornelius de Iarthe
Tolumne Veientium rege; Claudius Marcellus de Virdomaro rege
Gallorum.

 XXII Qui prouocati ab hostibus manu contenderunt?  

[1]Mallius Torquatus, qui Gallo torquem detraxit eumque sibi
circumdedit. [2]Valerius Coruinus, quia a Gallo prouocatus cum
pugnaret, coruus galeam eius insedit et hostem perturbauit.
[3]Scipio Aemilianus: cum esset legatus sub Lucullo imperatore,
apud Intercatiam, Vaccaeorum urbem, prouocatorem barbarum
occidit. [4]Lucius Opimius, sub Lutatio Catulo consule, in saltu
Tridentino prouocatorem Cimbrum interfecit.

 XXIII Qui pro Romanis gentes superauerunt?  

[1]Scipio Africanus, Scipio Numantinus, Scipio Asiaticus, Mummius
Achaicus, Seruilius Isauricus, Brutus Callaecus, Paulus
Macedonicus, Metellus Creticus, Caesar Germanicus, Caesar
Dacicus.

 XXIV Quot illustres Scipiones, qui magnis rebus gestis
cognominati sunt?  

[1]Scipio Magnus, Africanus, qui uicit Hannibalem; Scipio minor,
Numantinus, qui Numantiam et Carthaginem diruit; Scipio
Asiaticus, qui de Antiocho triumphauit; Scipio Nasica, qui a
senatu uir optimus iudicatus; Scipio qui occiso Pompeio partes
restituit et uictus se interfecit.

 XXV Secessiones plebis a patribus fuerunt quattuor  

[1]prima secessio propter impotentiam foeneratorum, cum in Montem
plebs armata secessit; [2]secunda, propter impotentiam
decemuirum, cum interfecta filia sua Virginius Appium et totam
eius factionem in Auentino monte circumuenit effecitque ut
abdicato magistratu accusati atque dampnati uariis suppliciis
punirentur; [3]tertia, propter matrimonia: "plebei ne patriciis
nuberent", quam Canuleius concitauit in monte Ianiculo; [4]quarta
secessio, in foro propter magistratus: "ut plebei consules
fierent", quam Sulpicius Stolo concitauit.

 XXVI Seditiones in Vrbe quattuor  

[1]prima seditio Tiberi Gracchi, quem de iudiciariis et agrariis
legibus statum ciuitatis mouentem Scipio Nasica facta manu in
Capitolio oppressit; [2]secunda seditio Gracchi fratris eius,
quem ob similes largitiones nouos motus excitantem Opimius consul
cum Decimo Bruto Callaeco, socero eius, conuocatis ad pilleum
seruis in Aventino monte oppressit; [3]tertia seditio Apulei
Saturnini tribuni plebis et Glauciae consulis, quos comitia in
campo caedibus perturbantes Marius in Capitolium persecutus
obsedit et conficiendos fustibus saxisque curauit; [4]quarta
seditio fuit Liui Drusi et Quinti Caepionis, cum ille senatum,
<hic> equestrem ordinem adsereret: praecipua tamen ad motus
excitandos fuit causa quod Drusus ciuitatem omnibus Italicis
pollicebatur, sed tum a Philippo consule in domo sua interfectus.

 XXVII Qui aduersus patriam nefaria iniere consilia?  

[1]Coriolanus ob asperiorem annonam in exilium actus Vulscorum
exercitu admoto patriam expugnare uoluit, sed Veturiae matris
precibus uictus tum ab exercitu suo confossus est. [2]Marcus
Maelius cum frumentaria largitione <affectare> regnum uideretur,
iussu Quinctii Cincinnati dictatoris a magistro equitum in
rostris occisus est. [3]Spurius, cum agrariis legibus factioni
dominationem pararet <...> [4]Manlius Capitolinus, cum pecunia
conturbatores liberaret, suspectus regni affectati de Tarpeio
saxo praecipitatus est. [5]Catilina, cum in caedem senatus, in
incendium Vrbis, <in> direptionem aerarii coniurasset, et in id
facinus Allobrogas sollicitasset, ab Cicerone in senatu
accusatus, ab Antonio in Apulia debellatus est.

 XXVIII Populus Romanus cum quibus gentibus bella conseruit et
quibus de causis?  

[1]Populus Romanus sub Romulo pugnauit cum Sabinis, prius propter
uirgines raptas; sub Tullo cum Albanis <...>. [2]Qui reges uel
duces cum Romanis bella gesserunt? Pontius Telesinus, dux
Samnitum, qui ad Caudinas furculas Romanos sub iugum misit.
[3]Pyrrhus, rex Epirotarum, qui pro Tarentinis bellum cum Romanis
gessit uastataque Campania ad uicesimum ab Vrbe lapidem
peruenit; mox a Curio et Fabricio uictus in patriam concessit et
cum Achaiam armis sub se redegisset, Macedoniam quoque Antigono
regi eripuit et, dum Argos expugnat, occisus est. Omnium
Graecorum sapientissimus et militaris disciplinae peritissimus
fuit. [4]Hannibal, qui nouem annorum patrem in Hispaniam secutus,
minor annorum quindecim imperator factus, triennio in Hispania
uicit et euersione Sagunti rupto foedere per Pyrenaeum et Alpes
in Italiam uenit et Scipionem <ad> Liternum, Tiberium Claudium
apud Trebiam, Flaminium apud Trasimenum, Paulum et Varronem apud
Cannas, Gracchum in Lucania, Marcellum in Campania superauit.

 XXIX Status populi Romani quas commutationes habuit?  

[1]Populus Romanus primum sub regibus fuit, deinde post superbiam
Tarquinii et inlatum Lucretiae stuprum expulsis regibus tutelam
sui consulibus tribunisque commisit; [2]deinde tribuniciis
seditionibus agitatus, abdicatis omnibus magistratibus decemuiros
legum ferendarum et rei publicae constituendae causa parauit;
[3]horum quoque dominationem et libidinem detestatus, rursus ad
consules rediit, donec exortis bellis ciuilibus inter Caesarem et
Pompeium et oppressa per uim libertate sub unius Caesaris
potestatem redacta sunt omnia: ex eo perpetua Caesarum dictatura
dominatur.

 XXX Initium regni Mithridatis  

[1]Cyrus rex Persarum primus imperium Medis ademit: duos filios
reliquit Cambysen et Smerden; horum Cambyses, defrudato fratre
quod maior esset, Smerden in solio sedentem capite caelum pulsare
<somniauit et> occidendum eum curauit ipse, et deinde reuertens
ab Aethiopia, rebus perfractis, cum in Aegyptum uenisset
incolasque eius loci laetantes aduertisset, ratus est illos
aduersis suis insultare, Apin in femine uulnerauit eodemque ictu
occidit. [2]Interim magus quidam, Smerdes, Patibiatae frater,
abutens nomine, ex formae subsimilitudine filium se Cyri
professus [est], regnum Persicum inuaserat. Quod ubi Cambysi
nuntiatum est, regredi in patriam maturans, oblitus est gladium
quo Apin interfecerat uaginae reddere: quod cum conatur efficere,
femen suum uulnerauit et eam partem qua Apin uulnerauerat; ex
eodem uulnere in paucis diebus obiit. [3]De cuius morte postquam
certior nuntius ad Persas uenit, Potanes Phaedymam filiam suam,
quacum Smerdes consuetudinem habebat, edocuit ut, cum ille
sopitus esset, utrum aures tectas comis haberet periclitaretur;
sciebat enim a Cyro Smerdi mago ademtas aures. Ille falsum esse
Smerden confirmauit; [4]tunc septem nobilissimi Persae inter se
coniurauerunt; eorum nomina haec sunt: Potanes, Hydanes,
Aspatines, Saphernes, Megaboius, Gobies, Darius. Deinde, mago
Smerde interfecto, constituerunt uti, excepto posthac Potane, ex
illis regnaret cuius equus primus in loco quem delegissent
hinnisset; [5]tunc Hiberes, agaso Darii, equum domini ad locum
praedictum duxit, illo loco <equa> abscondita: tunc equus Darii
magnum hinnitum dedit. Ita Darius regnum optinuit, a quo
Artabanes originem ducit, quem conditorem regni Mithridatis
fuisse confirmat Sallustius Crispus.

 XXXI Reges Parthorum  

[1]Seleucus, Alexandri Macedonis amicus, cuius post mortem ab
Arrhidaeo fratre eius iussus Babylonem optinere finitimos sub se
redegit — unde Nicator est appellatus — et tres ualidissimas
urbes constituit, Antiochiam, Seleuciam, Laodiciam. [2]Arsaces,
forma et uirtute praecipuus, cuius posteri Arsacidae cognominati
sunt, qui pacem cum Sulla imperatore fecit. [3]Orodes, qui foedus
cum Cn. Pompeio percussit, Crassum cum legionibus apud Carrhas
funesta clade deleuit. [4]Pacorus, qui filium suum eiusdem
nominis misit in Syriam ut Romanas prouincias popularetur, atque
ipse a Ventidio legato Iulii Caesaris occisus est.

 XXXII Reges Cappadociae et Armeniae  

[1]Tigranes, qui iam scriptus est, qui tertio Punico bello p. R.
iuuit sub Manilio consule et Scipione Aemiliano. [2]Bellus, rex
Armeniae, qui cum impetum in Graeciam fecisset et Pythii
Apollinis templum incendisset, tempestate et frigore exercitum
amisit. [3]Polycrates rex Cappadociae qui somniauit solem et
lunam uri, qui a praefecto Darii regis occisus est.
[4]Epaminondas, eius filius, rex qui Thebis pugnando uicit.
[5]<Reges Corinthi>. Periandrus rex, qui Corinthi regnauit.
[6]Timoleon, qui Corinthi fratrem suum regnantem interfecit, idem
et Dionysium Siciliae regem expulit, neque ipse ab offerentibus
regnum accepit, sed arcem quoque demolitus est. Hic cum conuicia
mala audiret, ait: "tota uita mea id egi ut omnes liberi
essemus".

 XXXIII Reges Asiae et Pergami  

[1]Eumenes Cardianus Philippi Alexandri armiger bellicosissimus
sed parum prospera fortuna usus, adeo tamen terribilis ut uiuente
eo nemo ausus sit rex appellari. [2]Antiochus, <qui> iam
scriptus est. Eumenes alius, qui Romanos Macedonico bello iuuit
cum milite suo. Attalus qui pro Romanis saepe pugnauit; omnia
terra et mari Romanis subiugauit, nam testamento suo p. R.
heredem fecit.

 XXXIV Reges Ponti et Bithyniae  

[1]Pharnaces, rex Bithyniae, filius Mithridatis, qui bello ciuili
quod in Pharsalia gestum est instar patris sui Syriam inuasit
et, aduentu Caesaris, antequam in congressum eius ueniret, ipso
terrore nominis [sui] uictus refugit in Pontum. [2]Prusias rex,
amicus populi Romani, ad quem Hannibal, uicto Antiocho, confugit
et cum a rege exposceretur per legatos ueneno se liberauit.
[3]Nicomedes, socius et amicus populi Romani, in cuius amicitia
prima aetate Caesar fuit, qui moriens testamento et ipse p. R.
heredem dimisit.

 XXXV Reges Alexandriae  

[1]Post mortem Alexandri Macedonis regnauerunt Alexandriae <ad>
Aegyptum octo Ptolomaei nomine, multi clarissimi uiri.
[2]Ptolomaeus Euergetes, qui Alexandrum apud Oxydracas obiecto
clipeo protexit. [3]Ptolomaeus, <eius> filius, Philadelphus,
litteratissimus, qui plurimos libros Graecos scripsit.
[4]Ptolomaeus Soter, qui ingenti classe Rhodios uicit.
[5]Ptolomaeus Tryphon, qui seditiosos in theatro sagittis
occidit, alios flammis dedit; huius filius Cyprius pro Romanis
multa bella gessit aduersus Garamantas et Indos. [6]Ptolomaeus,
Pupillus dictus, qui Pompeium tutorem a senatu accepit donec
pubesceret, et postea ciuili bello <a> Pothino interfectus est.

 XXXVI Duces et reges Carthaginiensium  

[1]Hanno et Mago, qui Punico bello Cornelium consulem apud
Liparas ceperunt. [2]Hamilcar, qui Boccor cognominatus est, primo
Punico bello magnam partem Hispaniae sub imperium
Carthaginiensium redegit relictis filiis quattuor: Hasdrubale,
Hannibale, Hamilcare et Magone. [3]Hasdrubal, frater Hannibalis,
qui secundo Punico bello cum ingentibus copiis ab Hispania
ueniens antequam se fratri coniungeret a Claudio Nerone
expoliatus est.

 XXXVII Reges Numidiae  

[1]Syphax, quem Scipio Africanus uictum in triumphum traxit;
regno eius imposuit Masinissam. [2]Masinissa rex, qui Scipionem
aduersus Carthaginem et Syphacem equitatu adiuuit; ab eo inter
praemia Numidiae regno donatus est [et]. [3]Iugurtha, qui
scriptus est.

 XXXVIII Reges Mauritaniae  

[1]Iuba rex, qui Curionem legatum Caesaris oppressit; mox, occiso
Pompeio, Catonis et Scipionis partes firmare conatus cum se in
regiam recepisset post magnificam cenam interficiendum se dedit.
[2]Iuba rex litteratissimus, qui Caesaris Augusti iussu regnauit
et magnificentissimam urbem Caesaream condidit.

 XXXIX Qui aduersus populum Romanum arma sumserunt?  

[1]Tatius, rex Sabinorum, qui occupata arce Tarpeia in ipso foro
cum Romulo decertauit et interuentu Sabinarum pacem cum Romulo.
[2]Mettius Suffetius, rex Albanorum, qui contra foedus a
Fidenatibus destitutus et iussu Tulli Hostilii deligatus ad
currum et in aduersa actis equis laceratus est. [3]Porsenna, rex
Etruscorum, qui Romanos ad Ianiculum obsedit propter Tarquinios.
[4]Tiridates, qui a Corbulone consulari uiro uictus et restitutus
est.

 XL Ciuilia bella quattuor mota sunt in Vrbe a Romanis  

[1]Ciuile bellum primum Sulpicius tribunus excitauit quod
subscriptam prouinciam Mithridaticam Sulla in Marium transferre
noluisset; [2]secundum bellum Lepidus contra Catulum ob metum
Siciliae expugnatae; [3]tertium bellum Caesar et Pompeius: belli
species magis quam causa fuit negatus a senatu Caesari
consulatus, ceterum utriusque aemulatio et cupiditas imperii
occupandi. Nam, cum secundum mores legemque maiorum dimisso
exercitu uenire in Vrbem Caesar deberet et docere senatum de
rebus a se gestis atque ita triumphum consequi, simulans se
gratiam timere Pompeii, negauit se missurum exercitum nisi
consularibus comitiis ratio absentis sui posita fuisset; quam ob
rem hostis a senatu iudicatus, statuit id bello uindicare, ac sic
non consulatum modo ac triumphum, sed totum populi Romani
imperium redegit in suam potestatem. [4]Quartum bellum Caesar
Augustus aduersus complures duces: contra Pompeium iuuenem bona
paterna repetentem, mox aduersus Cassium et Brutum in ultionem
interempti patris, deinceps aduersus Antonium et Cleopatram ultro
bellum patriae inferentis.

 XLI Bellorum genera sunt quattuor  

[1]gentile quod cum externis geritur, <internum> ut Romani cum
Latinis, Atheniensibus cum Lacedaemoniis, seruile quod Romani
aduersus fugitiuos gesserunt contra duces eorum Spartacum, Crixum
et Oenomaum, ciuile quod inter se certant sicut Marius et Sulla,
Caesar et Pompeius, Augustus et Antonius.

 XLII Ordo belli Mariani  

[1]Inexplebilis honoris Marii cupiditas decretam Sullae Ponticam
prouinciam uoluit eripere per rogationem Sulpicii tribuni plebis.
Sulla indignatus continuo ad exercitum perrexit et eum Vrbi
admouit et in patriam ingressus Capitolium occupauit; quo terrore
uictus, senatus Mario totique factioni eius interdixit.
[2]Profecto deinde in Asiam Sulla, Marius exul cum profugisset,
ac primum Minturnis in palude latuisset, tum coniectus in
carcerem euasisset, interim Cinna et Octauius in Vrbe inuicem
obessent, hac occasione data, Marius rediit et secum Cinnam
adduxit, uictis Octauianis partibus; septies consul creatus,
saeuissimis caedibus totam Vrbem funestauit. [3]Sulla interim,
uicto Mithridate, in Vrbem reuersus, prope totam Italiam in armis
inuenit sub iuuene Mario, Marii filio, sed omnes eius copias
partim in Etruria ad Sacriportum, partim ad Collinam portam
prostrauit et reliquias aduersariorum eorum qui se dederant, in
uilla publica trucidauit: qui diffugerant, in tabula proscripsit,
iure permisso ut interficerentur.

 XLIII Ordo belli inter Caesarem et Pompeium  

[1]Caesar et Pompeius et Crassus, inita societate, imperium
Romanorum possidebant: Caesar Gallicos, Crassus Syriacos
exercitus habebat; Pompeius, horum uiribus fretus, in senatu
dominabatur. Post Crassi mortem apud Parthos <...>. [2]<Ordo
belli inter Augustum et Antonium ...>e Musus Barbarus Asculanus,
Quintus Lutatius Catulus <...>.

 XLIV [De bello Macedonico] Populus Romanus cum Macedonibus bellum
ter gessit  

[1]sub Flaminino consule, regem eorum Philippum uicit, sub Paulo,
Persen Philippi filium, sub Metello Macedonico, Pseudophilippum.
[2]Primi belli causa, quod de iniuriis Macedonum Graeci
querebantur; secundi, quod foedus cum patre suo percussum ruperit
Perses; tertii, quod falso nomen regum Macedonum Pseudophilippus
inuasit.

 XLV <Quibus> bellis populi Romani <...> ?  

[1]Etrusco bello, cum Porsenna rex Ianiculum obsedit; Gallico
bello, cum Galli Senones exercitu apud Aliam deleto, Vrbe
incensa, Capitolium obsederunt; [2]Tarentino bello, cum Pyrrhus
ad uicesimum lapidem, totam Campaniam populatus, accesserat;
Punico bello, cum Hannibal Cannensi exercitu fuso ad tertium
lapidem castra posuit; Cimbrico bello, cum Cimbri Tridentinas
Alpes occupauerant; [3]seruili bello, cum Spartacus, Crixus et
Oenomaus gladiatores, populata prope Italia, cum ad incendendam
Vrbem pergerent, in Lucania a Crasso, in Etruria a Pompeio
consule opprimuntur.

 XLVI [De tribus Punicis bellis] Populus Romanus cum
Carthaginiensibus dimicauit  

[1]Primum Punicum bellum naualibus copiis gestum est; [2]causa
motus praetendebatur duplex: altera, quod Carthaginienses
Tarentinis adfuissent, altera, quod Mamertini aduersus Poenos
auxilium poscerent; ceterum re uera praemium fuit Siciliae et
Sardiniae possessio fertilissimarum insularum. [3]Appius Claudius
bellum in Siculo freto commisit, Manlius et Regulus in ipsa
Africa profligauerunt, Duillius consul apud Liparas insulas,
Lutatius consul apud Aegates mersis hostium classibus
consummauerunt. [4]Secundum Punicum bellum longe omnium
cruentissimum fuit: causa, quod Hannibal contra foedus Saguntum
euertisset. [5]Prima clades huius belli apud Liternum, uulnerato
patre Scipione, quem Publius Scipio nondum pubes protexit ac
liberauit; secunda clades apud Trebiam, uulnerato Flacco consule;
tertia apud Trasimenum, uastato Flaminii exercitu; quarta apud
Cannas, deletis duobus exercitibus Pauli consulis morte, Terentii
fuga Varronis. [6]Postea uero quattuor duces Punici belli
gloriam sibi uindicant: Fabius, [sibi] Cunctator, qui imminentem
Vrbis excidio Hannibalem mora fregit; Marcellus, qui primus
Hannibali apud Nolam restitit et inclinatam eius aciem paene ictu
cruciauit; Claudius Nero, qui uenientem ab Hispania Hasdrubalem
cum ingentibus copiis, priusquam se Hannibali iungeret, excepit
et ingenti proelio uicit <...>. [7]Tertium Punicum bellum maioris
gloriae quam operis fuit; nam Manilio consule inchoatum excidium
Carthaginis Aemilianus consummauit, una cum Tigrane, cum incensa
Carthagine totius Africae urbes in perpetuum repressit, quod
contra foederis pactionem Carthaginienses reparassent classes et
arma finitimis intulissent.

 XLVII Vsque imperium Traiani qui uicti sunt et per quos duces?  

[1]<Populus Romanus> per Flamininum consulem Macedonas uicit sub
rege [Perse] bellantes; [2]per Scipiones Africanos,
Carthaginienses; per Paulum consulem, Persen; <per Asiaticum> in
Syria uicit regem Antiochum; per Scipionem Aemilianum, Celtiberos
et Numantiam; [3]per eumdem Scipionem, Lusitaniam et ducem
Viriatum; per Decimum Brutum, Gallaeciam; per Mummium Achaicum,
et Corinthum et Achaeos; [4]per Fuluium Nobiliorem, Aetolos et
Ambraciam; per Marium, Numidas et Iugurtham; per eundem Marium,
Cimbros et Teutones; [5]per Sullam, Ponticos et Mithridatem; per
Lucullum, item <Ponticos et Mithridatem; per Pompeium> eosdem
Ponticos et Mithridatem, item Cilicas piratas et Armenios cum
rege Tigrane, et plurimas Asiacas gentes; sub hoc enim <duce ad
Indicu>m Oceanum et Rubrum mare usque peruenit; [6]per Gaium
Caesarem <Gallias Ge>rmanias, Britanniam: sub hoc duce, non
tantum uidit, sed etiam nauigauit Oceanum; [7]per Caesarem
Augustum, Dalmatas, Pannonios, Illyricos, Aegyptios, Germanos,
Cantabros, totumque orbem perpacauit, exceptis Indis, Parthis,
Sarmatis, Scythis, Dacis, quod eos fortuna Traiani principis
triumphis reseruauit.

 XLVIII [De comitiis]  

[1]Comitia dicuntur a comitatu [uel frequentia] quod patres et
classes ad suffragia uocantur, creandorum magistratuum uel
sacerdotum causa. [2]Comitiorum autem triplex ratio est: haec
curiata, haec tributa, haec centuriata dicuntur, quia haec per
curias et per tribus <et per centurias> explicantur. [3]Si
translaticium sit et solitum de quo populus <uocatur>, curiatis
transigitur; si amplius, tributis; si in summo discrimine est,
tum miles ad suffragia uocatur et comitia centuriata dicuntur.

 IL  

[1]Antiquissima populi Romani distributio triplex est quam
Romulus fecit in regem, in senatum, in populum; qui populus in
tres tribus diuidebatur, Titiensem, Lucerem, Ramnetem. [2]
Secutus populi Romani distributio sub Seruio Tullio rege, qui eum
in tribus, classes, centurias diuisit ab iteratione census, ut
optimus et locupletissimus quisque in suffragiis, id est in
populo Romano, plurimum ualeret; [3] et tertia diuisio est in
patronos et clientelas, qui inferiores superiorum se fidei
committebant.

 L [De rebus publicis]  

[1]Rerum publicarum tria genera sunt, regium, optimatum,
populare: aut enim sub regum sunt potestate, ut Seleucia
Parthorum, aut senatus, ut Massilia Gallorum, aut se ipsi regunt,
ut Athenienses solebant. [2]Est et quartum genus, quod Romani
commenti sunt, ut ex his tribus unum efficerent: nam et regiam
potestatem consules habent, et penes senatum consilii publici
summa est, et plebs habet suffragiorum potestatem.

