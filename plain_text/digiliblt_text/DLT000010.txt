digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Excerpta Valesiana pars posterior

Anonymus Valesianus

Correzione linguistica: Simona Rota

Codifica XML: Laura Mosca

2012 digilibLT, Vercelli

Fonte: Excerpta Valesiana, recensuit J. Moreau, edictionem
correctiorem curauit V. Velkov, Lipsiae 1963(Bibliotheca
scriptorum Graecorum et Romanorum Teubneriana)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 PARS POSTERIOR: THEODERICIANA  

7. [36] Igitur imperante Zenone Augusto Constantinopoli
superveniens Nepos patricius ad Portum urbis Romae deposuit de
imperio Glycerium et factus est episcopus et Nepos factus
imperator Romae. Mox veniens Ravennam: quem persequens Orestes
patricius cum exercitu, metuens Nepos adventum Orestis, ascendens
navem fugam petit ad Salonam et ibi mansit per annos quinque:
postea vero a suis occiditur. Mox eo egresso factus est imperator
Augustulus. Augustulus imperavit annos X.



8. [37] Augustulus, qui ante regnum Romulus a parentibus
vocabatur, a patre Oreste patricio factus est imperator.
Superveniens autem Odoacar cum gente Scirorum occidit Orestem
patricium in Placentia et fratrem eius Paulum ad Pineta<m> foris
Classem Ravennae.

[38] Ingrediens autem Ravennam deposuit Augustulum de regno,
cuius infantiam misertus concessit ei sanguinem, et quia pulcher
erat, etiam donans ei reditum sex milia solidos misit eum intra
Campaniam cum parentibus suis libere vivere. Enim pater eius
Orestes Pannonius, qui eo tempore, quando Attila ad Italiam
venit, se illi iunxit et eius notarius factus fuerat. Vnde
profecit et usque ad patriciatus dignitatem perve<ne>rat.

9. [39] Ergo postquam factus est imperator Zeno a filio suo
Leone, qui natus fuerat de filia Leonis Ariagne nomine, regnat
cum filio suo anno uno et merito Leonis regnum remansit apud
Zenonem. Zeno vero cum filio iam regnans anno uno, imperavit
annos XIIII, nobilissimus Isauriae, qui dignus esset filiam
imperatoris accipere, exer<ci>tus in arma.

[40] Perhibent de eo, quia patellas in genucula non habuisset,
sed mobiles fuissent, ut etiam cursum velocissimum ultra modum
hominum haberet, in re publica omnino providentissimus, favens
genti suae.

[41] Huic insidiabatur Basiliscus, ipse primus senator: quo
cognito Zeno cum aliquantis divitiis petiit Isauriam. At ubi ille
egressus est, mox Basiliscus, qui ei, ut dictum est,
insidiabatur, arripuit imperium.

[42] Basiliscus imperavit annos II. Zeno confortans Isauros intra
provinciam, deinde misit ad civitatem Novam, ubi erat
Theodericus, dux Gothorum, filius Walamerici, et eum invitavit in
solacium sibi adversus Basiliscum, obiectans militem, post
biennium veniens, obsidens civitatem Constantinopolim.

[43] Sed quia senatus et populus Zenonem metuentes, ne quid mali
pateretur civitas, relicto Basilisco, se illi omnes dederunt
aperta civitate. Basiliscus fugiens ad ecclesiam intra
baptisterium cum uxore et filiis ingreditur. Cui Zeno dato
sacramento securum esse de sanguine, exiens, inclausus cum uxore
et filiis intra cisternam siccam, ibidem frigore defecerunt.

[44] Zeno recordatus est amorem senatus et populi, munificus
omnibus se ostendit, ita ut omnes ei gratias ag<er>ent. Senatum
Romanum et populum tuitus est, ut etiam ei imagines per diversa
loca in urbe Roma levarentur. Cuius tempora pacifica fuerunt.

10. [45] Odoacar vero, cuius supra fecimus mentionem, mox
deposito Augustulo de imperio, factus est rex mansitque in regno
annos XIII. Cuius pater Edico dictus, de quo ita invenitur in
libris vitae beati Severini monachi intra Pannoniam, qui eum
admonuit et praedixit regnum eius futurum.

[46] Ita repperis ad locum: {€quidam barbari cum ad Italiam
pergerent, promerendae benedictionis ad eum intuitu
deverterunt€}.

{€Inter quos et Odoacar, qui postea regnavit Italiae, vilissimo
habitu iuvenis statura procerus advenerat, qui dum <se, ne>
humillimae tectum cellulae eius suo vertice contingeret,
inclinasset, a viro dei gloriosum se fore cognovit. Cui etiam
'vale' dicenti 'vade, inquit, ad Italiam, vade vilissimis nunc
pellibus coopertus, sed multis cito plurima largiturus'.€}

[47] Interim ut dei famulus ei praedixerat, mox in Italiam
ingressus est, regnum accepit. Eodem tempore Odoacar rex memor
factus, quod a viro sancto praedictum audierat, statim
{€familiariter litteras ad eum dirigens, si qua speranda duceret,
dabat suppliciter optionem. Ergo vir dei tantis itaque eius
adloquiis per litteras invitatus, Ambrosium quendam exulantem
rogat absolvi. Cuius Odoacar gratulabundus paruit imperatis.€}

[48] Igitur Odoacar rex gessit bellum adversus Rugos, quos in
secundo vicit, et funditus delevit. Nam dum ipse esset bonae
voluntatis et Arrianae sectae favorem praeberet, {€quodam tempore
dum memoratum regem multi nobiles coram sancto viro humana, ut
fieri solet, adulatione laudarent, interrogat quem regem tantis
praeconiis praetulissent. Respondentibus 'Odoacrem', '<Odoacar>,
inquit, <integer> [qui dixit eis] inter tredecim et
quattuordecim' annos videlicet integri eius regni significans. €}

11. [49] Zeno itaque recompensans beneficiis Theodericum, quem
fecit patricium et consulem, donans ei multum et mittens eum ad
Italiam. Cui Theodericus pactuatus est, ut, si victus fuisset
Odoacar, pro merito laborum suorum loco eius, dum adveniret,
tantum praeregnaret. Ergo superveniente Theoderico patricio de
civitate Nova cum gente Gothica, missus ab imperatore Zenone de
partibus Orientis ad defendendam sibi Italiam.

[50] Cui occurrit venienti Odoacar ad fluvium Sontium, et ibi
pugnans cum eodem, victus fugit et abiit in Veronam et fixit
fossatum in campo minore Veronense V kalendas Octobres. Ibique
persecutus est eum Theodericus et pugna facta ceciderunt populi
ab utraque parte; tamen superatus Odoacar fugit Ravennam pridie
kalendas Octobres.

[51] Et perambulavit Theodericus patricius Mediolanum, et
tradiderunt se illi maxima pars exercitus Odoacris, nec non et
Tufa magister militum, quem ordinaverat Odoacar. Cum optimatibus
suis kal. April. eo anno missus est Tufa magister militum a
Theoderico contra Odoacrem Ravennam.

[52] Veniens Faventiam Tufa obsedit Odoacrem cum exercitu, cum
quo directus fuerat; et exiit Odoacar de Ravenna et venit
Faventiam, et Tufa tradidit Odoacri comites patricii Theoderici
et missi sunt in ferrum et adducti Ravennam.

[53] Fausto et Longino.

His consulibus Odoacar rex exiit de Cremona et ambulavit
Mediolanum. Tunc venerunt Wisigothae in adiutorium Theoderici et
facta est pugna super fluvium Adduam, et ceciderunt populi ab
utraque parte, et occisus est Pierius comes domesticorum III idus
Augustas, et fugit Odoacar Ravennam, et mox subsecutus est eum
patricius Theodericus veniens in Pinetam et fixit fossatum,
obsidens Odoacrem clausum per triennium Ravennae, et factum est
usque ad sex solidos modius tritici. Et mittens legationem
Theodericus, Festum, caput senatus, ad Zenonem imperatorem et ab
eodem sperans vestem se induere regiam.

[54] Olybrio v. c. cons.

Hoc consule exiit Odoacar rex de Ravenna. Nocte, cum Herulis
ingressus in Pinetam, in fossatum patricii Theoderici, et
ceciderunt ab utraque parte exercitus, et fugiens Levila magister
militum Odoacris occisus est in fluvio Bedente: et victus
Odoacar fugit Ravennam id. Iul.

[55] Igitur coactus Odoacar dedit filium suum Thelanem obsidem
Theoderico, accepta fide securum se esse de sanguine. Sic
ingressus est Theodericus: et post aliquot dies, dum ei Odoacar
insidiaretur, detectus ante ab eo praeventus in palatio, manu sua
Theodericus eum in Lauretum pervenientem gladio interemit.

[56] Cuius exercitus in eadem die iussu Theoderici omnes
interfecti sunt, quivis ubi potuit reperiri, cum omni stirpe sua.

12. [57] Et moritur Constantinopoli Zeno imperator, et factus est
imperator Anastasius. Theodericus enim, qui in legationem
direxerat Faustum Nigrum ad Zenonem, at ubi cognita morte eius
antequam legatio reverteretur, ut ingressus est Ravennam et
occidit Odoacrem, Gothi sibi confirmaverunt Theodericum regem non
exspectantes iussionem novi principis.

[58] Vir enim bellicosissimus fortis, cuius pater Walamir dictus
rex Gothorum, naturalis tamen eius fuit, mater Ereriliva dicta
Gothica catholica quidem erat, quae in baptismo Eusebia dicta.

[59] Ergo praeclarus et bonae voluntatis in omnibus, qui regnavit
annos XXXIII. Cuius temporibus felicitas est secuta Italiam per
annos triginta ita, ut etiam pax pergentibus esset.

[60] Nihil etiam perperam gessit. Sic gubernavit duas gentes in
uno, Romanorum et Gothorum, dum ipse quidem Arrianae sectae
esset, tamen nihil contra religionem catholicam temptans, ut
etiam a Romanis Traianus vel Valentinianus, quorum tempora
sectatus est, appella<re>tur et a Gothis secundum edictum suum,
quo ius constituit, rex fortissimus in omnibus iudicaretur.
Militiam Romanis sicut sub principes esse praecepit. Dona et
annonas largitus, exhibens ludos circensium et amphitheatrum,
quamquam aerarium publicum ex toto faeneum invenisset, suo labore
recuperavit et opulentum fecit.

[61] Hic dum inlitteratus esset, tantae sapientiae fuit, ut
aliqua, quae locutus est, in vulgo usque nunc pro sententia
habeantur: unde nos non piget aliqua de multis eius in
commemoratione posuisse. Dixit: 'aurum et daemonem qui habet, non
eum potest abscondere'. Item: 'Romanus miser imitatur Gothum et
utilis Gothus imitatur Romanum'.

[62] Quidam defunctus est et reliquit uxorem et parvulum filium
nescientem matrem. Ab aliquo sublatus est filius eius parvulus et
ductus in aliam provinciam et educatus. Factus iuvenis quoquo
modo revertitur ad matrem. Mater enim iam spoponderat virum. Cum
[enim] vidisset mater, amplectit filium, benedicens deum se
filium revidisse. Et fecit cum ea dies triginta. Et ecce veniens
sponsus matris videns iuvenem interrogavit quis esset. Quae
respondit esse suum filium. At ubi comperit esse filium eius
coepit repetere arras et dicere: 'Aut nega filium tuum esse, aut
vero abscedo hinc'. Mulier compellitur a sponso et coepit negare
filium, quem ipsa ante confessa est et dicere: 'Vade, iuvenis, de
domo mea, quia peregrinum te suscepi'. Ille enim dicebat
regressum se ad matrem in domum patris sui. Quid multa? Dum haec
aguntur, filius rogavit regem adversus matrem, quam rex iussit in
conspectu suo sisti. Cui et dixit: 'Mulier, filius tuus adversus
te rogat. Quid dicis? Est filius tuus, annon?' Quae dixit: 'Non
est meus filius, sed peregrinum eum suscepi'. Et dum per ordinem
omnia filius mulieris intimasset in auribus regis, dicit mulieri
denuo: 'Est filius tuus, annon?' Quae dixit: 'Non est filius
meus'. Dicit ei rex: 'Et quae est facultas tua, mulier?' Quae
respondit: 'Vsque ad mille solidos'. Et dum aliud se rex non esse
futurum sub iusiurandum pollicitus est nisi ipsum, alium non
acciperet maritum, tunc confusa est mulier et confessa est suum
esse filium. Sunt eius et multa alia.

[63] Postea vero accepta uxore de Francis nomine Augoflada. Nam
uxorem habuit ante regnum, de qua susceperat filias: unam dedit
nomine Areaagni Alarico regi Wisigotharum in Gallias et aliam
filiam suam Theodegotham Sigismundo filio Gundebadi regis.

[64] Facta pace cum Anastasio imperatore per Festum de
praesumptione regni, et omnia ornamenta palatii, quae Odoacar
Constantinopolim transmiserat, remittit.

[65] Eodem tempore contentio orta est in urbe Roma inter
Symmachum et Laurentium: consacrati enim fuerant ambo. Ordinante
deo, qui et dignus fuit, superavit: Symmachus. Post factam pacem
in urbis ecclesia ambulavit rex Theodericus Romam et occurrit
beato Petro devotissimus ac si catholicus. Cui papa Symmachus et
cunctus senatus vel populus Romanus cum omni gaudio extra urbem
occurrentes.

[66] Deinde veniens ingressus urbem, venit ad senatum et ad
Palmam populo adlocutus se omnia, deo iuvante, quod retro
principes Romani ordinaverunt, inviolabiliter servaturum
promittit.

[67] Per tricennalem triumphans populo ingressus palatium,
exhibens Romanis ludos circensium. Donavit populo Romano et
pauperibus annonas singulis annis, centum viginti milia modios et
ad restaurationem palatii seu ad recuperationem moeniae
civitatis singulis annis libras ducentas de arca vinaria dari
praecepit.

[68] Item Amalafrigdam germanam suam in matrimonium tradens regi
Wandalorum Trasimundo. Liberium praefectum praetorii, quem
fecerat in initio regni sui, fecit patricium et dedit ei
successorem. <Successit in> administratione praefecturae itaque
Theodorus filius Basili. Odoin comes eius insidiabatur ei.

[69] Dum haec cognovisset, in palatio, quod appellatur Sessorium,
caput eius amputari praecepit. Verba enim promissionis eius,
quae populo fuerat adlocutus, rogante populo in tabula aenea
iussit scribi et in publico poni.

[70] Deinde sexto mense revertens Ravennam, aliam germanam suam
Amalabirgam tradens in matrimonium Herminifredo regi Turingorum:
et sic sibi per circuitum placavit omnes gentes. Erat enim amator
fabricarum et restaurator civitatum.

[71] Hic aquae ductum Ravennae restauravit, quem princeps
Traianus fecerat, et post multa tempora aquam introduxit.
Palatium usque ad perfectum fecit, quem non dedicavit. Portica
circa palatium perfecit. Item Veronae thermas et palatium fecit
et a porta usque ad palatium porticum addidit. Aquae ductum, quod
multa tempora destructum fuerat, renovavit et aquam intromisit.
Muros alios novos circuit civitatem. Item Ticini palatium thermas
amphitheatrum et alios muros civitatis fecit.

[72] Sed et per alias civitates multa beneficia praestitit. Sic
enim oblectavit vicinas gentes, ut se illi sub foedus darent,
aliae gentes sibi eum regem sperantes. Negotiantes vero de
diversis provinciis ad ipsum concurrebant; tantae enim
disciplinae fuit, ut, si quis voluit in agrum suum argentum vel
aurum dimittere, ac si intra muros civitatis esset, ita
existimaretur.

[73] Et hoc per totam Italiam tanto modo augurium habebat, ut
nulli civitati portam faceret; nec in civitate portae
claudebantur: qui<vi>s quod opus habebat faciebat, qua hora
vellet, ac si in die. Sexaginta modios tritici in solidum ipsius
tempore emerunt et vinum triginta amphoras in solidum.

13. [74] Eodem itaque tempore habebat Anastasius imperator tres
nepotes, id est Pompeium, Probum et Hypatium: cogitans, quem de
ipsis faceret post se imperatorem, quodam die iussit eos secum
prandere et intra palatium post prandium meridiari et singula
lecta eis sterni. Et in uno lecto iussit ad caput regium poni et
quis de ipsis in eodem lecto elegisset dormire, in hoc se debere
cognoscere, cui regnum postea traderet. Vnus quidem in uno lecto
se iactavit, duo enim in alio amore fraterno se conlocaverunt. Et
ita contigit, ut in illo lecto, ubi regium positum erat, nullus
eorum dormiret.

[75] Dum haec vidisset, coepit cogitare intra se et discens eo,
quod nullus eorum regnaret, coepit orare deum, ut illi revelatio
fieret, ut scire posset, dum adviveret, qui post occasum eius
regnum susciperet. Haec eodem cogitante et orante cum ieiunio,
quadam nocte vidit hominem qui ita eum admonuit: 'Crastino qui
tibi primus intra cubiculum nuntiatus fuerit, ipse accipiet post
te regnum tuum'.

[76] Ita factum est, ut Iustinus, qui comes erat excubitorum, dum
advenisset, ubi directus fuerat ab imperatore, renuntiare<tur>
ipse ei [nuntiatus est] primus per praepositum cubiculi. Cumque
haec cognovisset, coepit gratias deo referre, qui ei dignatus est
revelare successorem.

[77] Cumque haec apud se tacite habuisset, quadam die procedens
imperator, dum festinus <Iustinus> vellet a latere imperatoris
transire, obsequium ordinare. Nolens calcavit chlamydem
imperatoris.

[78] Cui imperator hoc tantum dixit: 'Quid festinas?' Nam in
ultima vita regni sui temptans cum diabolus, volens sectam
Eunomianam sequi: quem populus fidelis repressit, ita ut ei in
ecclesia clamaretur: 'In Trinitatem lanceolam non mittis.' Non
post multum temporis in lecto suo intra urbem Constantinopolim
morbo tentus extremam clausit diem.

14. [79] Igitur rex Theodoricus inlitteratus erat et sic obtuso
sensu, ut in decem annos regni sui quattuor litteras
subscriptionis edicti sui discere nullatenus potuisset. De qua re
laminam auream iussit interrasilem fieri quattuor litteras
'legi' habentem; unde si subscribere voluisset, posita lamina
super chartam per eam pennam ducebat, ut subscriptio eius tantum
videretur.

[80] Ergo Theodericus dato consulatu Eutharico Romae et Ravennae
triumphavit. Qui Eutharicus nimis asper fuit et contra fidem
catholicam inimicus.

[81] Post haec Theoderico Veronae consistente propter metum
gentium facta est lis inter Christianos et Iudaeos Ravennates.
Quare Iudaei baptizatos nolentes, dum ludunt frequenter oblatam
in aquam fluminis iactaverunt. Dehinc accensus est populus non
observantes neque regi neque Eutharico aut Petro, qui tunc
episcopus erat, consurgentes ad synagogas, mox eas incenderunt.
Quod et Romae in re eadem similiter contigit.

[82] Mox Iudaei currentes Veronam, ubi rex erat, agente Triwane
praeposito cubiculi, et ipse haereticus favens Iudaeis, insinuans
regi factum adversus Christianos. Qui mox iussit propter
praesumptionem incendii, ut omnis populus Romanus <et> Ravennas
synagogas, quae incendio concremaverunt, data pecunia
restaurarent; qui vero non habuissent unde darent frustati per
publicum sub voce praeconia ducerentur. Data praecepta ad
Eutharicum Cilligam et Petrum episcopum secundum hunc tenorem
[praecepit] et ita adimpletum [est].

[83] Ex eo enim [tempore] invenit diabolus locum, quem ad modum
hominem bene rem publicam sine querela gubernantem subriperet.
Nam mox iussit Ad Fonticlos in proastio civitatis Veronensis
oratorium sancti Stephani, id est altarium subverti. Item ut
nullus Romanus armis usque ad cultellum uteretur, vetuit.

[84] Item mulier pauper de gente Gothica, iacens sub porticu non
longe a palatio Ravennati, quattuor generavit dracones: duo de
occidente in orientem ferri in nubibus a populo visi sunt et in
mare praecipitati sunt, duo portati sunt unum caput habentes.
Stella cum facula apparuit, quae dicitur comes, pendens per dies
quindecim. Terrae motus frequenter fuerunt.

[85] Post haec coepit adversus Romanos rex subinde fremere
inventa occasione. Cyprianus, qui tunc referendarius erat, postea
comes sacrarum et magister, actus cupiditate insinuans de Albino
patricio, eo quod litteras adversus regnum eius imperatori
Iustino misisset: quod factum dum evocatus negaret, tunc Boethius
patricius, qui magister officiorum erat, in conspectu regis
dixit: 'Falsa est insinuatio Cypriani, sed si Albinus fecit, et
ego et cunctus senatus uno consilio fecimus; falsum est, domine
rex'.

[86] Tunc Cyprianus haesitans non solum adversus Albinum sed et
adversus Boethium, eius defensorem, deducit falsos testes
[adversus Albinum]. Sed rex dolum Romanis tendebat et quaerebat
quem ad modum eos interficeret: plus credidit falsis testibus
quam senatoribus.

[87] Tunc Albinus et Boethius ducti in custodiam ad baptisterium
ecclesiae. Rex vero vocavit Eusebium, praefectum urbis, Ticinum
et inaudito Boethio protulit in eum sententiam. Quem mox in agro
Calventiano, ubi in custodia habebatur, misere fecit occidi. qui
accepta chorda in fronte diutissime tortus, ita ut oculi eius
creparent, sic sub tormenta ad ultimum cum fuste occiditur.

15. [88] Rediens igitur <r>ex Ravenna<m>, tractans non ut dei
amicus sed legi eius inimicus, immemor factus omnis eius
beneficii et gratiae, quam ei dederat, confidens in brachio suo,
item credens quod eum pertimesceret Iustinus imperator, mittens
et evocans Ravennam Iohannem sedis apostolicae praesulem et dicit
ad eum: 'Ambula Constantinopolim ad Iustinum imperatorem, et dic
ei inter alia, ut reconciliatos [hereticos nequaquam] in
catholica restituat religione'.

[89] Cui papa Iohannes ita respondit: 'Quod facturus es, rex,
facito citius: ecce in conspectu tuo adsto. Hoc tibi ego non
promitto me facturum, nec illi dicturus sum. Nam in aliis causis,
quibus mihi iniunxeris, obtinere ab eodem, annuente deo,
potero'.

[90] Iubet ergo rex iratus navem fabricari et superimpositum eum
cum aliis episcopis, id est Ecclesium Ravennatem et Eusebium
Fanestrem et Sabinum Campanum et alios duos, simul et senatores
Theodorum, Importunum, Agapitum et alium Agapitum. Sed deus, qui
fideles cultores suos non deserit, cum prosperitate perduxit.

[91] Cui Iustinus imperator venienti ita occurrit ac si beato
Petro: cui data legatione, omnia repromisit facturum praeter
reconciliatos, qui se fidei catholicae dederunt, Arrianis
restitui nullatenus posse.

[92] Sed dum haec aguntur Symmachus, caput senatus, cuius
Boethius filiam habuit uxorem deducitur de Roma Ravennam.

Metuens vero rex ne dolo<re> generi aliquid adversus regnum eius
tractaret, obiecto crimine iussit interfici.

[93] Revertens igitur Iohannes papa a Iustino. Quem Theodericus
cum dolo suscepit et in offensa sua eum esse iubet. Qui post
paucos dies defunctus est. Ergo euntes populi ante corpusculum
eius. Subito unus de turba adeptus daemonio cecidit et dum
pervenisset cum lectulo, ubi latus erat, usque ad hominem, subito
sanus surrexit et praecedebat in exsequias. Quod videntes populi
et senatores coeperunt reliquias de veste eius tollere. Sic cum
summo gaudio populi deductum est corpus eius foris civitatem.

16. [94] Igitur Symmachus scholasticus Iudaeus, iubente non rege,
sed tyranno, dictavit praecepta die quarta feria, septimo
kalend. Septembr., indictione quarta, Olybrio consule, ut die
dominico adveniente Arriani basilicas catholicas invaderent.

[95] Sed qui non patitur fideles cultores suos ab alienigenis
opprimi, mox intulit in eum sententiam Arrii, auctoris religionis
eius: fluxum ventris incurrit et dum intra triduum evacuatus
fuisset, eodem die, quo se gaudebat ecclesias invadere, simul
regnum et animam amisit.

[96] Ergo antequam exhalaret, nepotem suum Athalaricum in regnum
constituit. Se autem vivo fecit sibi monumentum ex lapide
quadrato, mirae magnitudinis opus, et saxum ingens, quod
superponeret, inquisivit.

