digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De re coquinaria

Apicius

Correzione linguistica: Letizia Digirolamo

Codifica XML: Letizia Digirolamo

2015 digilibLT, Vercelli

Fonte: Apicius, L'art culinaire, texte établie, traduit et
commenté par J. André, deuxieme tirage, Paris 1987, première
edition 1974 (Collection des Universités de France)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 LIBER I  

 EPIMELES  

I. Conditum paradoxum.
II. Conditum melizomum.
III. Absinthium Romanum.
IV. Rosatum et uiolacium.
V. Oleum Liburnium sic facies.
VI. Vinum ex atro candidum facies.
VII. De liquamine.
VIII. Vt carnes sine sale [sine] quouis tempore recentes sint.
IX. Callum porcinum uel bubulum et ungellae coctae ut diu durent.
X. Vt carnem salsam dulcem facias.
XI. Pisces fricti ut diu durent.
XII. Ostrea ut diu durent.
XIII. Vt uncia laseris toto tempore uti possis.
XIV. Vt dulcia de melle diu durent.
XV. Vt mel malum bonum facias.
XVI. Mel corruptum ut probes.
XVII. Vuae ut diu seruentur.
XVIII. Vt mala et mala granata diu durent.
XIX. Vt mala cidonia diu seruentur.
XX. Ficum recentem, mala, pruna, pira, cerasia ut diu serues.
XXI. Citria ut diu durent.
XXII. Mora ut diu durent.
XXIII. Olera ut diu seruent<ur>.
XXIV. Rapae ut diu seruent<ur>.
XXV. Tubera ut diu seruent<ur>.
XXVI. Duracina persica ut diu seruent<ur>.
XXVII. Sales conditos ad multa.
XXVIII. Oliuas uirides seruare ut quouis tempore oleum facias.
XXIX. Ciminatum in ostrea et conciliis.
XXX. Laseratum.
XXXI. Oenogarum intubera.
XXXII. Oxyporium.
XXXIII. Hypotrimma.
XXXIV. Oxygarum digestibile.
XXXV. Mortaria.

 I. CONDITVM PARADOXVM  

[1] CONDITI PARADOXI COMPOSITIO: Mellis p. XV in aeneum uas
mittuntur, praemissis uini sextariis duobus, ut in coctura mellis
uinum decoquas. Quod igni lento et aridis lignis calefactum,
commotum ferula dum coquitur, si efferuere coeperit, uini rore
conpescitur, praeter quod subtracto igni in se redit. Cum
perfrixerit, rursus accenditur. Hoc secundo ac tertio fiet, ac
tum demum remotum a foco postridie despumatur. Tum <mittis>
piperis uncias quattuor iam triti, masticis scripulos III, folii
et croci dragmae singulae, dactilorum ossibus torridis quinque,
isdemque dactilis uino mollitis, intercedente prius suffusione
uini de suo modo ac numero, ut tritura lenis habeatur. His
omnibus paratis supermittis uini lenis sextaria XVIII. Carbones
perfecto aderunt [duo milia].

CONDITVM MELIZOMVM VIATORIVM

[2] CONDITVM MELIZOMVM PERPETVVM QVOD SVBMINISTRATVR PER VIAM
PEREGRINANTI: Piper tritum cum melle despumato in cupellam mittis
conditi loco, et ad momentum quantum sit bibendum, tantum aut
mellis proferas aut uini misceas. Sed si uas erit, nonnihil uini
melizomo mittas, adiciendum propter mellis exitum solutiorem.

 II. ABSINTIVM ROMANVM  

ABSINTIVM ROMANVM SIC FACIES: Conditi Camerini praeceptis, utique
pro absintio cessante; in cuius uicem absinti Pontici purgati
terendique unciam, Thebaicam dabis, masticis, folii <scripulos>
III, costi scripulos senos, croci scripulos III, uini eius modi
sextarios XVIII. Carbones amaritudo non exigit.

 III. <ROSATVM ET VIOLACIVM>>  

[1] ROSATVM SIC FACIES: Folias rosarum, albo sublato, lino
inseris ut sutilis facias, et uino quam plurimas infundes, ut
septem diebus in uino sint. Post septem dies rosam de uino tollis
et alias sutiles recentes similiter mittis, ut per dies septem
in uino requiescant, et rosam eximis. Similiter et tertio facies
et rosam eximis et uinum colas et, cum ad bibendum uoles uti,
addito melle rosatum conficies, sane custodito ut rosam a rore
siccam et optimam mittas. Similiter, ut supra, et de <uiola>
uiolacium facies, et eodem modo melle temperabis.

[2] ROSATVM SINE ROSA SIC FACIES: Folia citri uiridia in
sportella palmea in dolium musti mittes antequam ferueat, et post
quadraginta dies exime. Cum necesse fuerit, mel addes et pro
rosato utere.

 IV. OLEVM LIBVRNICVM SIC FACIES  

In oleo Spano mittes ellenium et cyperi et folia lauri non
uetusta, tunsa omnia et cribellata, ad leuissimum puluerem
redacta, et sales frictos et tritos, et per triduum uel plus
promisce diligenter. Post haec aliquanto tempore patere
requiescere, et Liburnicum omnes putabunt.

 V. VINVM EX ATRO CANDIDVM FACIES  

Lomentum ex faba factum uel ouorum trium alborem in lagonam
mittis et diutissime agitas: alia die erit candidum. Et cineres
uitis albae idem faciunt.

 VI. DE LIQUAMINE EMENDANDO  

Liquamen si odorem malum fecerit, uas inane inuersum fumiga lauro
et cupresso, et in hoc liquamen infunde ante uentilatum. Si
salsum fuerit, mellis sextarium mittis et moues †picas†, et
emendasti; sed et mustum recens idem praestat.

 VII  

[1] VT CARNES SINE SALE QVOVIS TEMPORE RECENTES SINT: Carnes
recentes quales uolueris melle tegantur, sed uas pendeat et,
quando uolueris, utere. Hoc hieme melius fit, aestate paucis
diebus durabit. Et in carne cocta itidem facies.

[2] CALLVM PORCINVM VEL BVBVLVM ET VNGELLAE COCTAE VT DIV DVRENT:
In senapi ex aceto, sale, melle facta mittis ut tegantur et,
quando uolueris, utere: miraberis.

 VIII  

VT CARNEM SALSAM DVLCEM FACIAS: Carnem salsam dulcem facies, si
prius in lacte coquas et postea in aquam.

 IX  

[1] VT PISCES FRICTI DIV DVRENT: Eodem momento quo friguntur et
leuantur ab aceto calido perfunduntur.

[2] OSTREA VT DIV DVRENT: <La>uas ab aceto, aut ex aceto uasculum
picitum laua, et ostrea compone.

 X  

VT VNCIAM LASERIS TOTO TEMPORE VTARIS: Laser in spatiosum
doliolum uitreum mittis et nucleos pineos et puta uiginti, cumque
utendum fuerit lasere, nucleos conteres, et in cibis miraberis
[in] sapores; et tantum numero nucleorum doliolo reserentur.

 XI  

[1] VT DVLCIA <DE> MELLE DIV DVRENT: Accipies quod Graeci dicunt
<c>necon et facies farinam et admisces cum melle eo tempore quo
dulcia facturus es.

[2] VT MEL MALVM BONVM FACIAS: Mel malum bonum facies ad
uendendum, unam partem mali et duas boni si simul miscueris.

[3] MEL CORRVPTVM VT PROBES: Inlunium infundes in melle et
incende. Si incorruptum est, lucet.

 XII  

[1] VVAE VT DIV SERVENTVR: Accipies uuas de uite inlaesas, et
aquam pluuialem ad tertias decoques, et mittis in uas in quo et
uuas mittis. Vas picari et gipsari facies, et in locum frigidum
ubi soli accessum non habet reponi facies et, quando uolueris,
uuas uirides inuenies. Et ipsam aquam pro idromelli aegris dabis.
Et si in ordeo obruas, inlaesas inuenies.

[2] VT MALA ET MALA GRANATA DIV DVRENT: In calidam feruentem
merge, et statim leua et suspende.

[3] VT MALA CIDONIA DIV SERVENTUR: Eligis mala sine uitio cum
ramulis et foliis et condes in uas et suffundes mel et defritum
et diu seruabis.

[4] FICVM RECENTEM, MALA, PRVNA, PIRA, CERASIA VT DIV SERVES:
Omnia cum peciolis diligenter legito et in melle ponito ne se
contingant.

[5] CITRIA VT DIV DVRENT: In uas citrium mitte, gipsa, suspende.

[6] MORA VT DIV DVRENT: Ex moris sucum facito et cum sapa misce
et in uitrio uase cum mora mitte: custodies multo tempore.

[7] OLERA VT DIV SERVENTVR: Olera electa non satis matura in uas
picitum repone.

[8] RAPAE VT DIV SERVENTVR: Ante accuratas et compositas
<as>perges mirtae bacis cum melle et aceto.

[9] ALITER: Senapi tempera melle, aceto, sale et super compositas
rapas infundes.

[10] TVBERA VT DIV SERVENTVR: Tubera quae aquae non uexauerint
componis in uas alternis, alternis scobem siccam mittis et gipsas
et loco frigido pones.

[11] DVRACINA PERSICA VT DIV DVRENT: Eligito optima et mitte in
muriam. Postera die exime et isfongiabis diligenter et collocabis
in uas. Fundes salem, acelum, satureiam.

 XIII  

SALES CONDITOS AD MVLTA: Sales conditos ad digestionem, ad
uentrem mouendum, et omnes morbos et pestilentiam et omnia
frigora prohibent generari, sunt autem et suauissimi ultra quam
speras. Sales communes frictos lib. I, sales ammonicos frictos
lib. II, piperis albi uncias III, gingiber unc. II, ammeos unc. I
semis, timi unc. I semis, apii seminis unc. I semis (si apii
semen mittere nolueris, petroselini mittis unc. III), origani
unc. III, erucae semen unc. I semis, piperis nigri unc. III,
croci unc. I, ysopi Cretici unc. II, folium unc. II, petroselinum
unc. II, aneti unc. II.

 XIV  

OLIVAS VIRIDES SERVARE VT QVOVIS TEMPORE OLEVM FACIAS: Oliuas de
arbore sublatas in illud mittis, et erunt tales quouis tempore
quasi mox de arbore demptae. De quibus, si uolueris, oleum
uiridem facies.

 XV  

[1] CVMINATVM IN OSTREA ET CONCILIA: Piper, ligusticum,
petroselinum, mentam siccam, folium, malabatrum, cuminum
plusculum, mel, acetum et liquamen.

[2] ALITER: Piper, ligusticum, petrosilenum, mentam siccam,
cuminum plusculum, mel, acetum, liquamen

 XVI  

[1] LASERATVM: Laser Cyrenaicum uel Parthicum tepida dissoluis
cum aceto, liquamine temperatum, uel piper, petroselinum, mentam
siccam, laseris radicem, mel, acetum, liquamen.

[2] ALITER: Piper, careum, anetum, petroselinum, mentam siccam,
silfi, folium, malabatrum, ispicam Indicam, costum modicum, mel,
acetum, liquamen.

 XVII  

[1] OENOGARVM IN TVBERA: Piper, ligusticum, coriandrum, rutam,
liquamen, mel, <uinum> et oleum modice.

[2] ALITER: Timum, satureiam, piper, ligusticum, mel, <uinum>,
liquamen et oleum.

 XVIII  

OXYPORUM: Cumini unc. II, zingiberis unc. I, rutae uiridis unc.
I, nitri scripulos VI, dactilorum pinguium scripulos XII, piperis
unc. I, mellis unc. IX. Cuminum uel Ethiopicum aut Siriacum aut
Libicum aceto infundes, sicca et sic tundes. Postea melle
comprehendis. Cum necesse fuerit, oxygaro uteris.

 XIX  

YPOTRIM<M>A: Piper, ligusticum, mentam aridam, nucleos pineos,
uuam passam, cariotam, caseum dulcem, mel, acetum, liquamen,
oleum, uinum, defritum aut carenum.

 XX  

[1] OXYGARVM DIGESTIBILEM: Piperis semunciam, silis Gallici
scripulos III, cardamomi scripulos VI, cumini scripulos VI, folii
scripulum I, mentae siccae scripulos VI, tunsa cribrataque melle
colligis. Cum opus fuerit, liquamen et acetum addis.

[2] ALITER: Piperis unc. I, petroselini, carei, ligustici uncias
singulas; melle colliguntur. Cum opus fuerit, liquamen et acetum
addes.

 XXI  

MORETARIA: Mentam, rutam, coriandrum, feniculum, omnia uiridia,
ligusticum, piper, mel, liquamen. Si opus fuerit, acetum addes.

 LIBER II  

 SARCOPTES  

I. Isicia.
II. Hidrogarum et apotermum et amolatum.
III. Vuluulae, botelli.
IV. Lucanicae.
V. Farcimina.

 I. ISICIA  

[1] lSICIA fiunt MARINA de cammaris et astacis, de lolligine, de
sepia, de lucusta. Esicium condies pipere, ligustico, cumino,
laseris radice.

[2] ESICIA DE LOLLIGINE: Sublatis crinibus in fulmento tundes,
sicuti adsolet. Pulpa et in mortario et in liquamine diligenter
fricatur, et exinde esicia plassantur.

[3] ESICIA DE SCILLIS VEL DE CAMMARIS AMPLIS: Cammari uel scillae
de testa sua eximuntur et in mortario teruntur cum piper et
liquamine optimo. Pulpae esicia plassantur.

[4] OMENTATA ITA FIVNT: Assas iecur porcinum et [eum] eneruas.
Ante tamen teres piper, rutam, liquamen, et sic superinmittis
iecur et teres et misces, sicut pulpa omentata, et singula
inuoluuntur folia lauri et ad fumum suspenduntur quamdiu uoles.
Cum manducare uolueris, tolles de fumum et denuo assas.

[5] ESICIUM: Adicies in mortarium piper, ligusticum, origanum,
fricabis, suffundes liquamen, adicies cerebella cocta, teres
diligenter, ne astulas habeat. Adicies oua quinque et dissolues
diligenter, ut unum corpus efficias. Liquamine temperas et in
patella aenea exinanies, coques. Cum coctum fuerit, uersas in
tabula munda, tessellas concides. Adicies in mortarium piper,
ligusticum, origanum, fricabis, in se commisces, <mittes> in
caccabum, facies ut ferueat. Cum ferbuerit, tractum confringes,
obligas, coagitabis et exinanies in boletari. Piper asperges et
appones.

[6] ESICIA EX SFONDILIS: Elixatos sfondilos contere et neruos
eorum eximes, deinde cum eis alicam elixatam, oua conteres,
<piper, liquamen. Esicia ex his facies cum nucleis et> pipere. In
omento assabis, oenogaro profundes et pro esiciis inferes.

[7] ESICIA OMENTATA: Pulpam concisam teres cum medulla siliginei
in uino infusi. Piper, liquamen, si uelis, et bacam mirteam
extenteratam simul conteres. Pusilla esicia formabis, intus
nucleis et pipere positis. Inuoluta omento subassabis cum careno.

 II. HIDROGARVM ET APOTERMVM ET AMVLATVM  

[1] ESICIA PLENA: Accipies adipes fasiani recentes, praeduras et
facis ex eo tessellas, cum pipere, liquamine, careno in esicio
includes, ex idrogaro coques et inferes.

[2] IDROGARATA ESICIA SIC FACIES: Teres piper, ligusticum,
piretrum minimum, suffundes liquamen; temperas aquam cisterninam,
dum inducet; exaninies in caccabo et cum esicia ad uaporem ignis
pones et caleat, et sic sorbendum inferes.

[3] IN ESICIATO PVLLO: Olei floris lib. I, liquaminis quartarium,
piperis semunciam.

[4] ALITER DE PVLLO: Piperis grana XXXI conteres, mittis
liquaminis optimi calicem, careni tantundem, aquae undecim mittis
et ad uaporem ignis pones.

[5] ESICIVM SIMPLEX: Ad unum liquaminis acetabulum aquae septem
mittes, modicum apii uiridis, triti piperis cocleare. Esiciola
incoques et sic ad uentrem soluendum dabis. Idrogaro feces
conditi addes.

[6] Esicia de pauo primum locum habent ita si fricta fuerint ut
callum uincant. Item secundum locum habent de fasianis, item
tertium locum habent de cuniculis, item quartum locum habent de
pullis, item quintum locum habent de porcello tenero.

[7] ESICIA <A>MVL<A>TA A BALNEO SIC FACIES: Teres piper,
ligusticum, origanum, modicum silfi, gingiber minimum, mellis
modicum, liquamine temperabis, misces; adicies super esicia,
facies ut ferueat. Cum bene bolluerit, amulo obligas spisso et
sorbendum feres.

[8] AMVLVM ALITER: Piper teres pridie infusu<m>, cui subinde
liquamen suffundes ita ut bene tritum ac lutulentum facias
piperatum, cui defritum admisces quod fit de cotoniis, quod sole
torrente in mellis substantiam cogitur. Quod si non fuerit, uel
caricarum defritum mittes quod Romani colorem uocant, ac deinceps
amulum infusum adicies uel orizae sucum et lento igni feruere
facias.

[9] AMVLATVM ALITER: Ossucla de pullis exbromas. Deinde mittis in
caccabum porros, anetum, salem. Cum cocta fuerint, addes piper,
apii semen, deinde oridiam infusam teres, addes liquamen et
passum uel defritum, omnia misces et cum esiciis inferes.

[10] APOTERMVM SIC FACIES: Alicam elixa cum nucleis et amigdalis
depilatis et in aqua infusis et lotis ex creta argentaria ut ad
candorem pariter perducantur. Cui ammiscebis uuam passam, carenum
uel passum. Desuper <piper> confractum asparges et in boletari
inferes.

 III. VVLVVLAE, BOTELLI  

[1] VVLVVLAE ESICIATAE SIC FIVNT: Piper tritum et cuminum, capita
porrorum breuia duo ad molle purgata, rutam, liquamen;
admiscentur pulpae bene tunsae et fricatae denuo <cum> ipso
subtrito ita ut commisceri possit, mittas piperis grana et
nucleos, et calcabis in materia bene lota. Et sic coquuntur ex
aqua, oleo, liquamine, fasciculo porrorum et aneto.

[2] BOTELLVM SIC FACIES: <S>ex oui uitellis coctis, nucleis
pineis concisis cepam, porrum concisum, ius crudum misces, piper
minutum, et sic intestinum fa<r>cies. Adicies liquamen et uinum,
et sic coques.

 IV. LVCANICAE  

Lucanicas similiter ut supra scriptum est: [Lucanicarum
confectio] teritur piper, cuminum, satureia, ruta, petroselinum,
condimentum, bacae lauri, liquamen, et admiscetur pulpa bene
tunsa ita ut denuo bene cum ipso subtrito fricetur. Cum liquamine
admixto, pipere integro et abundanti pinguedine et nucleis
inicies in intestinum perquam tenuatim perductum, et sic ad fumum
suspenditur.

 V. FARCIMINA  

[1] Oua et cerebella teres, nucleos pineos, piper, liquamen,
laser modicum, et his intestinum implebis. Elixas, postea assas
et inferes.

[2] ALITER: Coctam alicam, et tritam cum pulpa concisa et trita
una cum piper et liquamine et nucleis. Farcies intestinum et
elixabis, deinde cum sale assabis et cum senapi inferes, uel sic
concisum in disco.

[3] ALITER: Alicam purgas et cum liquamine intestini et albamine
porri concisi minutatim simul elixas. Elixato tolles, pinguedinem
concides et copadia pulpae, in se omnia commisces. Teres piper,
ligusticum, oua tria, haec omnia in mortario permisces cum
nucleis et piper integro. Liquamen suffundes, intestina imples,
elixas et subassas, uel elixa tantum appones.

[4] ALITER. CIRCELLOS ESICIATOS: Reples intestinum inpensam
esicii et circellum facies rotundum; fumas. Cum miniauerit,
subassas, exornas, oenogaro fasiani profundes, sed cuminum addes.

 LIBER III  

 CEPVROS  

I. Vt omne olus smaragdinum fiat.
II. Pulmentarium ad uentrem.
III. Asparagos.
IV. Cucurbitas.
V. Citrium.
VI. Cucumeres.
VII. Pepones, melones.
VIII. Maluas.
IX. Cimas et coliclos.
X. Porros.
XI. Betas.
XII. Olisera.
XIII. Rapas siue napos.
XIV. Rafanos.
XV. Olus molle.
XVI. Herbae rusticae.
XVII. Vrticae.
XVIII. Intibae et lactucae.
XIX. Cardui.
XX. [Funduli siue] Sfondili.
XXI. Carotae et pastinacae.

 I. DE OLERIBVS  

VT OMNE OLVS SMARAGDINVM FIAT: Omne olus smaragdinum fit, si cum
nitro coquatur.

 II. PVLMENTARIVM AD VENTREM  

[1] Betas minutas et porros requietos elixabis, in patina
conpones. Teres piper, cuminum, suffundes liquamen, passum, ut
quaedam dulcedo sit. Facias ut ferueat. Cum ferbuerit, inferes.

[2] SIMILITER: Polipodium in tepidam mittes. Vbi mollierit,
rades, et minutum cum piper et cuminum tritum in patinam
feruentem mittes et uteris.

[3] ALITER AD VENTREM: Facies betaciorum fa<s>ces detergi, ne
laues. In eorum medium nitrum asparges et adligas singulos
fasces. Mittes in aquam. Cum coxeris, condies patinam, cum eadem
passum uel caroenum et cuminum et <piper> super asparges et oleum
modicum. Vbi ferbuerit, polipodium et frusta nucum cum liquamine
teres, feruentem patinam fundes, cooperies. Statim, depones et
uteris.

[4] [ALITER BETACIOS VARRONIS. Varro: Betacios, sed nigros,
quorum detersas radices et mulso decoctas cum sale modico et oleo
uel sale, aqua et oleo in se coctas iusculum facere et potari,
melius etiam si in eo pullus sit decoctus.]

[5] ALITER AD VENTREM: Apios uirides cum suis radicibus lauabis
et siccabis ad solem. Deinde albam<en> et capita porrorum simul
elixabis in caccabo nouo, ita ut aqua ad tertias deferueat [id
est ut ex tribus eminis aquae una remaneat]. Postea teres piper,
liquamen et aliquantum mellis humore temperabis, et aquam apiorum
decoctorum colabis in mortario et superfundes <porris>. Cum
simul ferbuerit, appones et, si libitum fuerit, apios adicies.

 III. ASPARAGOS  

Asparagos siccabis, rursum in calidam summittas: callosiores
reddes.

 IV. CVCVRBITAS  

[1] GVSTVM DE CVCVRBITAS: Cucurbitas coctas expressas in patinam
conpones. Adicies in mortarium piper, cuminum, silfi modice [id
est laseris radicem], rutam modicum, liquamine et aceto
temperabis, mittes defrit<um> modicum ut coloretur, ius exinanies
in patinam. Cum ferbuerint iterum ac tertio, depones et piper
minutum asparges.

[2] ALITER. CVCVRBITAS IVRE COLOCASIORVM: Cucurbitas coques ex
aqua in modum colocasiorum. Teres piper, cuminum, rutam,
suffundes acetum, liquamen, temperabis in caccabum, cui adicies
<oleum modicum>, et eas cucurbitas incisas, expressas in ius
mittes ut ferueant. Amulo obligas, piper asparges et inferes.

[3] CVCVRBITAS MORE ALEXANDRINO: Elixatas cucurbitas exprimis,
sale asparges, in patina conpones. Teres piper, cuminum,
coriandri semen, mentam uiridem, laseris radicem, suffundes
acetum. Adicies cariotam, nucleum, teres, melle, aceto,
liquamine, defrito et oleo temperabis, et cucurbitas perfundes.
Cum ferbuerint, piper asparges et inferes.

[4] ALITER CVCVRBITAS ELIXATAS: Ex liquamine, oleo, mero.

[5] ALITER CVCVRBITAS FRICTAS: Oenogaro simplici et pipere.

[6] ALITER CVCVRBITAS ELIXATAS ET FRICTAS: In patina conpones,
cuminatum superfundes, modico oleo super adiecto. Feruere facies
et inferes.

[7] ALITER CVCVRBITAS FRICTAS TRITAS: Piper, ligusticum, cuminum,
origanum, cepam, uinum, liquamen et oleum. Amulo obligabis in
patina et inferes.

[8] ALITER CVCVRBITAS CVM GALLINA: Duracina, tubera, piper,
careum, cuminum, silfi, condimenta uiridia, mentam, apium,
coriandrum, puleium, careotam, mel, uinum, liquamen, oleum et
acetum.

 V. CITRIVM  

Sil montanum, silfi, mentam siccam, acetum, liquamen.

 VI. CVCVMERES  

[1] CVCVMERES RASOS: Siue ex liquamine, siue ex oenogaro; sine
ructu et grauitudine teneriores senties.

[2] ALITER CVCVMERES RASOS: Elixabis cum cerebellis elixis,
<teres> cuminum et apii semen, melle modico, liquamine et oleo
<temperabis>. Ouis obligabis, piper asparges et inferes.

[3] ALITER CVCVMERES: Piper, puleium, mel uel passum, liquamen et
acetum. Interdum et silfi accedit.

 VII. PEPONES ET MELONES  

Piper, puleium, mel uel passum, liquamen, acetum. Interdum et
silfi accedit.

 VIII. MALVAS  

Maluas minores eleogaro ex liquamine, oleo, aceto. Maluas maiores
in oenogaro: piper, liquamine, careno uel passo.

 IX. CIMAS ET COLICLOS  

[1] CIMAS: Cuminum, salem, uinum uetus et oleum. Si uoles, addes
piper et ligusticum, mentam, rutam, coriandrum, folia coliclorum,
liquamen, uinum, oleum.

[2] ALITER: Coliculos elixatos mediabis, summa foliarum teres cum
coriandro, cepa, cumino, piper, passo uel careno et oleo modico.

[3] ALITER: Coliculi elixati in patina conpositi condiuntur
liquamine, oleo, mero, cumino, piper asparges, porrum, cuminum,
coriandrum uiridem super concides.

[4] ALITER: Coliculi conditi ut supra cum elixis porris
coquantur.

[5] ALITER: Coliculos condies ut supra, admisces olibas uirides
et simul ferueant.

[6] ALITER: Coliculis conditis ut supra superfundes alicam elixam
cum nucleis et uua passa; piper asparges.

 X. PORROS  

[1] PORROS MATVROS FIERI: Pugnum salis, aquam et oleum mixtum
facies et ibi coques et eximes. Cum oleo, liquamine, mero et
inferes.

[2] ALITER PORROS: Opertos foliis coliculorum [et] in prunis
coques, ut supra, et inferes.

[3] ALITER PORROS: In aqua coctos, ut supra, et inferes.

[4] ALITER PORROS: <Si> in aquam elixati erunt, fabae nondum
conditae plurimum admisce conditurae in qua eos manducaturus es.

 XI. BETAS  

[1] Concides porrum, coriandrum, cuminum <...> uuam passam,
farinam et omnia in medullam mittes. Ligabis et ita inferes ex
liquamine, oleo et aceto.

[2] ALITER BETAS ELIXAS: Ex sinapi, oleo modico et aceto bene
inferuntur.

 XII. OLISERA  

Olisera in fasciculum redacta <a> manu ex liquamine, oleo et mero
bene inferuntur, uel cum piscibus assis.

 XIII. RAPAS SIVE NAPOS  

[1] RAPAS SIVE NAPOS: Elixatos exprimes, deinde teres cuminum
plurimum, rutam minus, laser parthicum, mel, acetum, liquamen,
defritum et oleum modice. Feruere facies et inferes.

[2] ALITER RAPAS SIVE NAPOS: Elixas, inferes, oleum
superstillabis; si uoles, acetum adde.

 XIV. RAFANOS  

Rafanos cum piperato, ita ut piper cum liquamine teras.

 XV. OLVS MOLLE  

[1] OLVS MOLLE EX OLISATRO: Coctum ex aqua nitrata expressum
concides minutum et teres piper, ligusticum, satureiam siccam cum
cepa sicca, liquamen, oleum et uinum.

[2] ALITER OLVS MOLLE: Apium coques ex aqua nitrata, exprimes et
concides minutatim. In mortario teres piper, ligusticum,
origanum, cepam, uinum, liquamen et oleum. Coques in pultario, et
sic apium commisces.

[3] ALITER OLVS MOLLE EX FOLIIS LACTVCARVM CVM CEPIS: Coques ex
aqua nitrata, expressa concides minutatim. In mortario teres
piper, ligusticum, apii semen, mentam siccam, cepam, liquamen,
oleum et uinum.

[4] [ALITER.] Olus molle ne arescat, summa quaeque amputantur et
purgamenta, et caules madefactos in aqua absenti<o> contegito.

 XVI. HERBAE RVSTICAE  

Liquamine, oleo, aceto a manu, uel in patina piper, cumino, bacis
lentisci.

 XVII. VRTICAE  

Vrticam feminam, sole in ariete posito, aduersus aegritudinem
sumes, si uoles.

 XVIII. INTVBAE ET LACTVCAE  

[1] Intubae ex liquamine, oleo modico †medere† cepa concisa. Pro
lactucis uero hieme intubae ex embammate uel melle et aceto acri.

[2] LACTVCAS: Cum oxyporio et aceto et, modico liquamine.

[3] AD DIGESTIONEM ET INFLATIONEM ET NE LACTVCAE LAEDANT: Cumini
unc. II, gingiberis unc. I, rutae uiridis unc. I, dactilorum
pinguium scripulos XII, piperis unc. I, mellis unc. IX: cuminum
aut Aethiopicum aut Siriacum aut Libicum. Tundes cuminum et
postea infundes in aceto. Cum siccauerit, postea melle omnia
comprehendes. Cum necesse fuerit, dimidium coclearium aceto et
liquamine modico misces aut post cenam dimidium coclearem
accipies.

 XIX. CARDVI  

[1] CARDVOS: Liquamine, oleo et ouis concisis.

[2] ALITER CARDVOS: Rutam, mentam, coriandrum, feniculum, omnia
uiridia teres. Addes piper, ligusticum, mel, liquamen et oleum.

[3] ALITER CARDVOS ELIXOS: Piper, cuminum, liquamen et oleum.

 XX. SFONDILI [VEL FVNDILI]  

[1] SFONDILI FRICTI: Ex oenogaro simplici.

[2] ALITER. SFONDILI ELIXI: Ex sale, oleo, mero, coriandro uiridi
conciso et piper integro.

[3] ALITER: Sfondilos elixos perfundes amulato infra scripto:
apii semen, rutam, mel, piper teres, passum, liquamen et oleum
modice, amulo obligas, piper asperges et inferes.

[4] ALITER SFONDILOS: Teres cuminum, rutam, liquamen, caroenum
modice, oleum, coriandrum uiridem et porrum, et sfondilos inferes
pro salso.

[5] ALITER: Sfondilos elixatos praedurabis, mittes in caccabum
oleum, liquamen, piper, passum, colorabis et obligas.

[6] ALITER SFONDILOS: Oleum liquamine complebis, uel oleo et sale
assabis. Piper asparges et inferes.

[7] [ALITER: Sfondilos elixatos conteres et neruos eorum eximes.
Deinde cum eis alicam elixatam et oua conteres, liquamen, piper.
Esicia ex his facies cum nucleis et pipere. In omento assabis,
oenogaro continges et pro esiciis inferes.]

 XXI. CAROTAE SEV PASTINACAE  

[1] Carotae frictae oenogaro inferuntur.

[2] ALITER CAROTAS: Sale, oleo puro et aceto.

[3] ALITER: Carotas elixatas concisas in cuminato oleo modico
coques et inferes. Cuminatum co<nci>liorum facies.

 LIBER IV  

 PANDECTER  

I. Sala cattabia.
II. Patinae piscium, olerum, pomorum.
III. Minutal de piscibus uel esiciis.
IV. Tisana<m> uel sucum.
V. Gustum.

 I. SALA CATTABIA  

[1] SALA CATTABIA: Piper, mentam, apium, pulei<um> aridum,
caseum, nucleos pineos, mel, acetum, liquamen, ouorum uitella,
aquam recentem. Panem ex posca maceratum exprimes, caseum
bubulum, cucumeres in caccabulo compones, interpositis nucleis.
Mittes concisi capparis minuti <...> iocusculis gallinarum. Ius
profundes, super frigidam collocabis et sic appones.

[2] ALITER SALA CATTABIA APICIANA: Adicies in mortario apii
semen, puleium aridum, mentam aridam, gingiber, coriandrum
uiridem, uuam passam enucleatam, mel, acetum, oleum et uinum,
conteres. Adicies in caccabulo panis Picentini frustra,
interpones pulpas pulli, glandulas <ha>edinas, caseum Vestinum,
nucleos pineos, cucumeres, cepas aridas minute concisas. Ius
supra perfundes. Insuper niuem sub hora asparges et inferes.

[3] ALITER SALA CATTABIA: Panem Alexandrinum excauabis, in posca
macerabis. Adicies in mortarium piper, mel, mentam, alium,
coriandrum, uiridem, caseum bubulum sale conditum, aquam, oleum.
Insuper niuem et inferes.

 II. PATINAE PISCIVM, OLERVM, POMORVM  

[1] PATINA COTIDIANA: Cerebella elixata teres cum piper, cuminum,
laser. Cum liquamine, careno, lacte et ouis ad ignem lenem uel
ad aquam calidam coques.

[2] ALITER. PATINA VERSATILIS: Nucleos, nuces fractas, torres eas
et teres cum melle, pipere, liquamine, lacte et ouis. Olei
modicum.

[3] ALITER PATINA: Tyrsum lactucae teres cum pipere, liquamine,
careno, aqua, oleo. Coques, ouis obligabis, piper asparges et
inferes.

[4] ALITER PATINA FVSILIS: Accipies olisatra, purgas, lauas,
coques, refrigerabis, restringues. Accipies cerebella IV,
eneruabis, coques. Adicies in mortario piper scripulos VI,
suffundes liquamen, fricabis. Postea adicies cerebella, fricabis
iterum. Adicies olisatra et simul conteres. Postea franges oua
VIII, adicias ciatum liquaminis, uini ciatum, passi ciatum,
contrita simul temperabis. Patinam perungues, impones in
termospodio. Postea quod coctum fuerit, piper asparges et
inferes.

[5] ALITER PATINA DE ASPARAGIS FRIGIDA: Accipies asparagos
purgatos, in mortario fricabis, aqua suffundes, perfricabis, per
colum colabis. Et mittes ficetulas cur<a>tas, teres in mortario
piperis scripulos sex, adicies liquamen, fricabis, uini ciatum I,
passi ciatum I, mittes in caccabum olei uncias III. Illic
ferueant. Perungues patinam, in ea oua VI cum enogaro misces, cum
suco asparagi impones cineri calido, mittes inpensam supra
scriptam. Tunc ficetulas compones. Coques, piper asparges et
inferes.

[6] ALITER PATINA DE ASPARAGIS: Adicies in mortario asparagorum
praecisuras quae proiciuntur, teres, suffundes uinum, colas.
Teres piper, ligusticum, coriandrum uiridem, satureiam, cepam,
uinum, liquamen et oleum. Sucum transferes in patellam perunctam,
et, si uolueris, oua dissolues ad ignem, ut obliget. Piper
minutum asparges.

[7] PATINAM EX RVSTICIS SIVE TAMNIS SIVE SINAPI VIRIDI SIVE
CVCVMERE SIVE COLICVLIS: Ita facies; si uolueris, substernes
pulpas piscium uel pullorum.

[8] ALITER PATINA DE SABVCO CALIDA ET FRIGIDA: Accipies semen de
sabuco, purgabis, ex aqua decoques, super colum exsiccabis,
patinam perunges et in patinam compones ad surcellum. Adicies
piperis scripulos VI, suffundes liquamen <...>, postea adicies
liquaminis ciatum I, uini ciatum, passi ciatum, teres. Tantum, in
patinam mittes olei unc. IV, pones in termospodio et facies ut
ferueat. Cum ferbuerit, franges postea oua VI, agitabis et
patinam sic obligabis. Cum obligaueris, piper asparges et
inferes.

[9] PATINAM DE ROSIS: Accipies rosas et exfoliabis, album tolles,
mittes in mortarium, suffundes liquamen, fricabis. Postea mittes
liquaminis ciatum unum s<emis> et sucum per colum colabis.
Accipies cerebella IV, eneruabis et teres piperis scripulos VIII,
suffundes ex suco, fricabis. Postea oua VIII frangis, uini
ciatum unum s<emis> et passi ciatum I, olei modicum. Postea
patinam perunges et eam impones cineri calido, et sic inpensam
supra scriptam mittes. Cum cocta fuerit in termospodio, piperis
puluerem super asparges et inferes.

[10] PATINA DE CVCVRBITAS: Cucurbitas elixas et frictas in patina
compones, cuminatum superfundes, modico oleo super adiecto.
Feruere facias et inferes.

[11] PATINA DE APVA: Apuam lauas, ex oleo maceras, in cumana
compones, adicies oleum, liquamen, uinum. Alligas fasciculos
rutae et origani, et subinde fasciculos apobaptidiabis. Cum cocta
fuerit, proicies fasciculos, et piper asperges et inferes.

[12] PATINA DE APVA SINE APVA: Pulpas piscis assi uel elixi
minutatim facies ita abundanter ut patinam qualem uoles implere
possit, teres piper et modicum rutae, suffundes liquamen quod
satis erit et olei modicum, et commisces in patina cum pulpis,
sic et oua cruda confracta ut unum corpus fiat. Desuper leuiter
compones urticas marinas ut non cum ouis misceantur. Impones ad
uaporem ut cum ouis ire non possint et, cum siccauerint, super
aspargis piper tritum et inferes. Ad mensam nemo agnoscet quid
manducet.

[13] PATINAM EX LACTE: Nucleos infundes et siccas -e<chin>os
recentes impraeparatos habebis-, accipies patinam et in eam
compones singula infra scripta: mediana maluarum et betarum et
porros maturos, apios, holus molle, <ha>e<c> uiridia elixa,
pullum carptum ex iure coctum, cerebella elixa, lucanicas, oua
dura per medium incisa. Mittes longaones porcinos ex iure
Terentino farsos, coctos, concisos, iecinera pullorum, pulpas
piscis aselli fricti, urticas marinas, pulpas ostreorum, caseos
recentes. Alternis compones, nucleos et piper integrum asparges.
Ius tale perfundes: piper, ligusticum, apii semen, silfi. Coques.
At, ubi cocta fuerit, lactem colas, cui cruda oua commisces ut
unum corpus fiat, et super illa omnia perfundes. Cum cocta
fuerit, <addes> echinos recentiores, piper asparges et inferes.

[14] PATINAM APICIANAM SIC FACIES: Frustra suminis cocti, pulpas
piscium, pulpas pulli, ficetulas uel pectora turdorum cocta et
quaecumque optima fuerint, haec omnia concides diligenter praeter
ficetulas. Oua uero cruda cum oleo dissoluis. Teres piper,
ligusticum, suffundes liquamen, uinum, passum, et in caccabum
mittis ut calefiat, et amulo obligas. Antea tamen pulpas concisas
uniuersas illuc mittes, et sic bulliat. At, ubi coctum fuerit,
leuabis cum iure suo et in patella alternis de trulla refundes
cum piperis grana integra et nucleis pineis ita ut per singula
coria substernas diploidem, <de>in laganum similiter. Quotquot
lagana posueris, tot trullas impe<n>s<ae> desuper adicies. Vnum
uero laganum fistula percuties et super impones. Piper asparges.
Ante tamen illas pulpas ouis confractis obligabis et sic in
caccabum mittes cum impensam. Patellam aeneam qualem debes habere
infra ostenditur.

[15] PATINA COTIDIANA: Accipias frustra suminis cocta, pulpas
piscium coctas, pulpas pulli coctas. Haec omnia concides
diligenter. Accipias patellam aeneam, oua confringes in caccabum
et dissolues. Adicies in mortarium piper, ligusticum, fricabis,
suffundes liquamen, uinum, passum, oleum modice, reexinanies in
caccabum, facies ut ferueat. Cum ferbuerit, et obligas. Pulpas
quas subcultrasti in ius mittis. Substerne diploidem patinam
aeneam, et trullam plenam pulpae, et disparges oleum et laganum
pones similiter. Quotquot lagana posueris, tot trullas impensae
adicies. Vnum laganum fistula percuties, in superficiem pones. A
superficie uersas in discum, piper asperges et inferes.

[16] PATINA VERSATILIS VICE DVLCI: Nucleos pineos, nuces fractas
et purgatas, attorebis eas, teres cum melle, pipere, liquamine,
lacte, ouis, modico mero et oleo.

[17] PATELLAM TIROTARICAM EX QUOCVMQVE SALSO VOLVERIS: Coques ex
oleo, exossabis, et cerebella cocta, pulpas piscium, iocuscula
pullorum, oua dura, caseum mollem excaldatum, haec omnia
calefacies in patella. Teres piper, ligusticum, origanum, rutae
bacam, uinum, mulsum, oleum. <In> patella ad lentum ignem <pones>
ut coquatur. Ouis crudis obligabis, adordinabis, cuminum minutum
asparges et inferes.

[18] PATELLAM ESICIATAM DE TVRSIONE: Eneruabis, concides
minutatim. Teres piper, ligusticum, origanum, petroselinum,
coriandrum, cuminum, rutae bacam, mentem siccam, ipsum tursionem.
Isicia deformabis. <Adicies> uinum, liquamen, oleum, coques.
Coctum in patellam collocabis. Ius in ea facies: piper,
ligusticum, satureiam, cepam, uinum, liquamen, oleum. <In>
patellam pones ut coquatur. Ouis obligabis, piper asparges et
inferes.

[19] PATELLAM EX OLISATRO: Elixas ex aqua nitrata, exprimis in
patellam. Teres piper, ligusticum, coriandrum, satureiam, cepam,
uinum, liquamen, acetum, oleum. Transferes in patellam, coques,
amulo obligas. Timum et piper minutum asparges. Et de quacumque
herba, si uolueris, facies ut supra.

[20] PATINA DE APVA FRICTA: Apuam lauas, oua confringes et cum
apua commisces. Adicies liquamen, uinum, oleum, facies ut ferueat
et, cum ferbuerit, mittes apuam. Cum duxerit, subtiliter uersas.
Facies ut coloret, oenogarum simplex perfundes, piper asparges
et inferes.

[21] PATINA EX LAGITIS ET CEREBELLIS: Friges oua dura, cerebella
elixas et eneruas, gizeria pullorum coques. Haec omnia diuides
praeter piscem, compones in patina praemixta, salsum coctum in
medio pones. Teres piper, ligusticum, suffundes <passum> ut
dulcis sit. Piperatum mittes in patinam, facies ut ferueat. Cum
ferbuerit, ramo rutae agitabis et amulo obligabis.

[22] PATINA MVLLORVM LOCO SALSI: Mullos rades, in patina munda
compones, adicies <olei quod satis est et salsum interpones.
Facies> ut ferueat. Cum ferbuerit, mulsum mittes aut passum,
piper asparges et inferes.

[23] PATINA PISCIVM LOCO SALSI: Pisces qualeslibet curatos
friges, in patinam compones, adicies olei quod satis est et
salsum interpones. Facies ut ferueat. Cum ferbuerit, mittes
mulsam et ius agitabis.

[24] PATINA PISCIVM: Pisces qualeslibet rades et curatos mittes.
Cepas siccas Ascalonias uel alterius generis concides in patinam
et pisces super compones. Adicies liquamen, oleum. Cum coctum
fuerit, salsum coctum in medio pones. Addendum acetum. Asparges
et coronam bubulam.

[25] PATELLAM LVCRETIANAM: Cepas pallachanas purgas (uiridia
earum proicies), in patinam concides <et pisces super compones.
Adicies> liquaminis modicum, oleum et aquam. Dum coquitur, salsum
crudum in medium ponis. At ubi cum salso prope cocta fuerit,
melle cocleare asparges, aceti et defreti pusillum. Gustas. Si
fatuum fuerit, liquamen adicies, si salsum, mellis modicum, et
coronam bubulam aspergis, et bulliat.

[26] PATINAM DE LAGITIS: Lagitas rades, lauas, oua confringis et
cum lagitis commiscis. Adicies liquamen, uinum, oleum, facies ut
ferueat. Cum ferbuerit, oenogarum simplex perfundis, piper
asperges et inferes.

[27] PATINA ZOMOTEGANON: A crudo quoslibet pisces in patina
compones. Adicies oleum, liquamen, uinum, fasciculum porri,
coriandri. Dum coquitur, teres piper, ligusticum, origanum,
fasciculum coctum, [de suo sibi] fricabis, suffundes ius de suo
sibi, oua cruda dissolues, temperas, exinanies in patinam, facies
ut obligetur. Cum tenuerit, piper aspargas et inferes.

[28] PATINA SOLEARVM: Soleas battues et curatas compones in
patina. Adicies oleum, liquamen, uinum. Dum coquitur, teres
piper, ligusticum, origanum, fricabis, suffundes ius, oua cruda,
et unum corpus facies. Super soleas refundes, lento igni coques.
Cum duxerit, piper asparges et inferes.

[29] PATINA DE PISCIBUS: Piperis unciam, caroeni eminam, conditi
eminam, olei unc. II

[30] PATINA DE PISCICVLIS: Vuam passam, piper, ligusticum,
origanum, cepam, uinum, liquamen, oleum. Transferes in patellam.
Cum cocta fuerit, adicies in ipsam pisciculos coctos. Amulo
obligas et inferes.

[31] PATINA DE PISCIBVS: DENTICEM, AVRATAM ET MVGILEM: Accipies
pisces, curatos subassabis, postea eos in pulpas carpes, deinde
ostrea curabis. Adicies in mortarium piperis scripulos VI,
suffundes liquamen, fricabis. Postea adicies liquaminis ciatum
unum, uini ciatum unum, mittes in caccabum et olei unc. III et
ostrea. Oenogarum facies feruere. Cum ferbuerit, patinam perungis
et in <eam> pulpam supra scriptam mittes et [in] condituram de
ostreis. Facies ut ferueat. Cum ferbuerit, franges oua XI,
infundes super ostrea. Cum strinxerint, piper asparges et
inferes.

[32] PATINA DE PISCE LVPO. Teres piper, cuminum, petroselinum,
rutam, cepam, mel, liquamen, passum, olei guttas.

[33] PATINA DE SORBIS CALIDA ET FRIGIDA. Accipies sorbas, purgas,
in mortario fricabis, per colum colabis. Cerebella eneruabis IV
cocta, mittes in mortario piperis scripulos VIII, suffundes
liquamen, fricabis. Adicies sorba, in se contemperabis, frangis
oua VIII, adicies ciatum liquaminis unum. Patinam mundam perunges
et in termospodio pones, et sic eam inpensam mittes, ac subtus
supra termospodium habeat. Cum cocta fuerit, piper minutum
aspargis et inferes.

[34] PATINA DE PERSICIS: Persica duriora purgabis, frustratim
concides, elixas, in patina compones, olei modicum superstillabis
et cum cuminato inferes.

[35] PATINA DE PIRIS: Pira elixa et purgata e medio teres cum
pipere, cumino, melle, passo, liquamine, oleo modico. Ouis missis
patinam facies, piper super aspargis et inferes.

[36] PATINA VRTICARVM CALIDA ET FRIGIDA: Vrticam accipies, lauas,
colas per colum, exsiccabis in tabula, eam concides. Teres
piperis scripulos X, suffundes liquamen, fricabis. Postea adicies
liquaminis ciatos duos, olei unc. VI. Caccabus ferueat. Cum
ferbuerit, coctum tolles ut refrigescat. Postea patinam mundam
perungues, franges oua VIII et agitabis. Perfundes, subtus supra
cinerem calidam habeat. Coctam piper minutum asparges et inferes.

[37] PATINA DE CYDONEIS: Mala cydonia cum porris, melle,
liquamine, oleo, defricto coques et inferes, uel elixata ex
melle.

 III. MINVTAL DE PISCIBVS VEL ESICIIS  

[1] MINVTAL MARINVM: Pisces in caccabum <mittes>, adicies
liquamen, oleum, uinum, cocturam. Porros capitatos, coriandrum
minutatim concides, esiciola de pisce minuta facies et pulpas
piscis cocti concarpis, urticas marinas bene lotas mittes. Haec
omnia cum cocta fuerint, teres piper, ligusticum, origanum,
fricabis, liquamen suffundes, ius de suo sibi, exinanies in
caccabum. Cum ferbuerit, tractam confringes, obligas, agitas,
piper aspargis et inferes.

[2] MINVTAL TERENTINVM: Concides in caccabum albamen de porris
minutatim, adicies oleum, liquamen, cocturam, esiciola ualde
minuta, et sic temperas ut tenerum sit. Esicium Terentinum facies
- inter esicia confectionem inuenies. Ius tale facies: piper,
ligusticum, origanum, fricabis, suffundes liquamen, ius de suo
sibi, uino et passo temperabis. Mittes in caccabum. Cum
ferbuerit, tracta<m> confringes, obligas. Piper aspergis et
inferes.

[3] MINVTAL APICIANVM: Oleum, liquamen, uinum, porrum capitatum,
mentam, pisciculos, esiciola minuta, testiculos caponum,
glandulas porcellinas, haec omnia in se coquantur. Teres piper,
ligusticum, coriandrum uiridem uel semen, suffundis liquamen,
adicies mellis modicum et ius de suo sibi, uino et melle
temperabis. Facies ut ferueat. Cum ferbuerit, tractam confringes,
obligas, coagitas, piper aspargis et inferes.

[4] MINVTAL MATIANVM: Adicies in caccabum oleum, liquamen,
cocturam, concides porrum, coriandrum, esicia minuta. Spatulam
porcinam coctam tessellatim concides cum sua sibi tergilla.
Facies ut simul coquantur. Media coctura mala Matiana purgata
intrinsecus, concisa tessellatim mittes. Dum coquitur, teres
piper, cuminum, coriandrum uiridem uel semen, mentam, laseris
radicem, suffundes acetum, mel, liquamen, defritum modice et ius
de suo sibi, aceto modico temperabis. Facies ut ferueat. Cum
ferbuerit, tractam confringes et ex ea obligas, piper asparges et
inferes.

[5] MINVTAL DVLCE EX CITRIIS: Adicies in caccabo oleum, liquamen,
cocturam, porrum capitatum, concides coriandrum minutatim,
spatulam porcinam coctam, esiciola minuta. Dum coquitur, teres
piper, cuminum, coriandrum uel semen, rutam uiridem, laseris
radicem, suffundis acetum, defritum, ius de suo sibi, aceto
temperabis. Facies ut ferueat. Cum ferbuerit, citrium purgatum
intro foras, tessellatim concisum et elixatum in caccabum mittes.
Tractam confringes et ex ea obligas, piper aspargis et inferes.

[6] MINVTAL EX PRAECOQVIIS: Adicies in caccabo oleum, liquamen,
uinum, concides cepam Ascaloniam aridam, spatulam porcinam coctam
tessellatim concides. His omnibus coctis teres piper, cuminum,
mentam siccam, anetum, suffundis mel, liquamen, passum, acetum
modice, ius de suo sibi, temperabis. Praecoquia enucleata mittis,
facies ut ferueant, donec percoquantur. Tracta<m> confringes, ex
ea obligas, piper aspargis et inferes.

[7] MINVTAL EX IECINERIBVS ET PVLMONIBVS LEPORIS: [Inuenies inter
lepores quemadmodum facies.] Adicies <in> caccabum liquamen,
uinum, oleum, coctura<m>, porrum et coriandrum concisum, esicia
minuta, spatulam porcinam coctam tessellatim concisam, et in
eundem caccabum <iecinera et pulmones> inmittes. Dum coquitur,
teres piper, ligusticum, origanum, ius de suo sibi, uino et passo
temperabis. Facies ut ferueat. Cum ferbuerit, tractam confringes
et ex ea obligas, piper aspargis et inferes.

[8] MINVTAL EX ROSIS: Eodem iure supra scripto, sed passum plus
adicies.

 IV. TISANAM VEL SVCVM  

[1] TISANAM SIC FACIES: Tisanam lauando fricas, quam ante diem
infundes. Impones supra ignem calidum. Cum bullierit, mittes olei
satis et aneti modicum fasciculum, cepam siccam, satureiam et
coloefium, ut ibi coquantur propter sucum. Mittes coriandrum
uiridem et sale simul tritum et facies ut ferueat. Cum bene
ferbuerit, tolles fasciculum et transferes in alterum caccabum
tisanam sic ne fundum tangat propter combusturam. Lias et colas
in caccabulo supra acronem coloefium. Teres piper, ligusticum,
pulei aridi modicum, cuminum et sil frictum, suffundis <mel>,
acetum, defritum, liquamen, refundis in caccabum, sed coloefium,
acronem ut bene tegatur. Facias ut ferueat super ignem lentum.

[2] TISANAM BARRICAM: Infundis cicer, lenticulam, pisa<m>.
Defricas tisanam et cum leguminibus elixas. Vbi bene bullierit,
olei satis mittis et super uiridia concidis porrum, coriandrum,
anetum, feniculum, betam, maluam, coliculum molle<m>; <ha>e<c>
uiridia minuta concisa in caccabum mittis. Coliculos elixas et
teres feniculi semen satis, origanum, silfi, ligusticum. Postquam
triueris, liquamine temperabis et super legumina refundis et
agites. Coliculorum minutas super concidis.

 V. GVSTVM  

[1] GVSTVM VERSATILE: Albas betas minutas, porros requietos,
apios, bulbos, cocleas elixas, gigeria pullorum <et> ascellas,
esicia coques ex iure. Proungis patinam et folia maluarum
substernis et praemixta olera componis sic ut laxa <mentum
habeant>. Permisces bulbos tunsos, damascenas, cocleas, esicia,
lucanicas breues concidis, liquamine, oleo, uino, aceto ponis ut
ferueat. Cum ferbuerit, teres piper, ligusticum, zingiber,
pyretrum modicum, fricabis, suffundis <...> et facies ut bulliat
patina. Oua complura confringis et ius mortarii reliquum
commoues, commiscis, patinam obligabis. Dum ducit, oenogarum ad
eam sic facies: teres piper, ligusticum, fricabis, suffundis
liquamen et uinum, passo temperabis uel uino dulce. Temperabis in
caccabulo, mittis olei modicum, facies ut ferueat. Cum
ferbuerit, amulo obligas. Patinam uersas in lancem, folia
maluarum ante tollis, oenogaro profundis, insuper piper aspargis
et inferes.

[2] GVSTVM DE HOLERIBVS: Condies bulbos liquamine, oleo et uino.
Cum cocti fuerint, iecinera porcelli et gallinarum et ungellas et
ascellas diuisas, haec omnia cum bulbis ferueant. Cum
ferbuerint, teres piper, ligusticum, suffundis liquamen, uinum et
passum ut dulce sit, ius de suo sibi suffundis, reuocas in
bulbos. Cum ferbuerint, ad momentum amulo obligas.

[3] GVSTVM DE CVCVRBITIS FARSILIBVS: Cucurbitas a latere
subtiliter ad modum tessellae oblongae decidis et excauas et
mittis in frigidam. Inpensam ad eas sic facies: teres piper,
ligusticum, origanum, suffundis liquamen, cerebella cocta teres,
oua cruda dissolues et mittes ut unum corpus efficias; liquamine
temperabis. Et cucurbitas supra scriptas non plene coctas ex ea
impensa imples, de tessella sua recludis, surclas et coctas
eximes et frigis. Oenogarum sic facies: teres piper, ligusticum,
suffundis uinum et liquamen, passo temperabis, olei modicum
mittis in caccabum et facies ut ferueat. Cum ferbuerit, amulo
obligas et cucurbitas frictas oenogaro perfundis et piper
aspargis et inferes.

[4] GVSTVM DE PRAECOQVIIS: [Duracina primotica pusilla.]
Praecoquia purgas, enucleas, in frigidam mittis, in patina
componis. Teres piper, mentam siccam, suffundis liquamen, adicies
mel, passum, uinum et acetum. Refundis in patina super
praecoquia, olei modicum mittis et lento igni ferueat. Cum
ferbuerit, amulo obligas, piper aspargis et inferes.

 LIBER V  

 OSPREO<N>  

I. Pultes.
II. Lenticula.
III. Pisa.
IV. Concicla.
V. Tisana et alica.
VI. Fabaciae uirides et Baianae.
VII. Fenum graecum.
VIII. Faseoli et cicer.

 I. PVLTES  

[1] PVLTES IVLIANAE SIC COQVVNTVR: Alica<m> purgata<m> infundis,
coques, facies ut ferueat. Cum ferbuerit, oleum mittis; cum
spissauerit, lias diligenter. Adicies cerebella duo cocta et
selibram pulpae quasi ad esicia liatae, cum cerebellis teres et
in caccabum mittis. Teres piper, ligusticum, feniculi semen,
suffundis liquamen et uinum modice, mittis in caccabum supra
cerebella et pulpam. Vbi satis f<erb>uerit, cum iure misces. Ex
hoc paulatim alicam condies, et ad trullam permisces et lias ut
quasi sucus uideatur.

[2] PVLTES CVM IVRE OENOCOCTI: Pultes oenococti iure condies,
copadia, similam siue alicam coctam hoc iure condies, et cum
copadiis porcinis adponis oenococti iure conditis.

[3] PVLTES TRACTOGAL<AT>AE: Lactis sextarium et aquae modicum
mittes in caccabo nouo et lento igni ferueat. Tres orbiculos
tractae siccas et confringis et partibus in lac summittis. Ne
uratur, aquam miscendo agitabis. Cum cocta fuerit, ut est super
ignem, mittis melle. Ex musteis cum lacte similiter facies, salem
et oleum minus mittis.

[4] PVLTES: Alicam purgatam infundis, coques. Dum ferbuerit,
oleum mittis. Cum spissauerit, adicies cerebella duo cocta et
selibram pulpae quasi ad esicia liatae, cum cerebellis teres et
in caccabum mittes. Teres piper, ligusticum, feniculi semen,
suffundis liquamen et meri modicum, et mittis in caccabum supra
cerebella et pulpam. Vbi satis ferbuerit, cum iure misces. Ex hoc
paulatim alicam condies, et lias ut quasi sucus uideatur.

 II. LENTICVLA  

[1] LENTICVLA EX SFONDILIS [SIVE FONDILIS]: Accipies caccabum
mundum. Adicies in mortarium piper, cuminum, semen coriandri,
mentam, rutam, puleium, fricabis, suffundis acetum, adicies mel,
liquamen et defritum, aceto temperabis, reexinanies in caccabo.
Sfondilos elixatos teres et mittis ut ferueat. Cum bene
ferbuerit, obligas, adicies in boletari oleum uiridem.

[2] LENTICVLAM DE CASTANEIS: Accipies caccabum nouum, et
castaneas purgatas diligenter mittis. Adicies aquam et nitrum
modice, facies ut coquatur. Cum coquitur, mittis in mortario
piper, cuminum, semen coriandri, mentam, rutam, laseris radicem,
puleium, fricabis, suffundis acetum, mel, liquamen, aceto
temperabis et super castaneas coctas refundis. Adicies oleum,
facies ut ferueat. Cum bene ferbuerit, tutunclabis [ut in
mortario teres]. Gustas. Si quid deest, addes. Cum in boletar
miseris, addes oleum uiridem.

[3] ALITER LENTICVLAM: Coquis. Cum despumauerit, porrum et
coriandrum uiridem supermittis. <Teres> coriandri semen, puleium,
laseris radicem, [semen] mentam et rutam, suffundis acetum,
adicies melle, liquamine, aceto, defrito temperabis, adicies
oleum, agitabis. Si quid opus fuerit, mittis. Amulo obligas,
insuper oleum uiridem mittis, piper aspargis et inferes.

 III. PISA  

[1] Pisum coques. Cum despumauerit, porrum, coriandrum et cuminum
supra mittis. Teres piper, ligusticum, careum, anetum, ocimum
uiridem, suffundis liquamen, uino et liquamine temperabis, facies
ut ferueat. Cum ferbuerit, agitabis. Si quid defuerit, mittis et
inferes.

[2] PISAM FARSILEM: <Pisam> coques. Cui oleum mittis. <Accipies>
abdomen et mittis in caccabum liquamen et porrum capitatum,
coriandrum uiridem, imponis ut coquatur. Esicia minuta facies
quadrata, et coques simul turdos uel aucellas uel de pullo
conciso et cerebella prope cocta cum iuscello coques. Lucanicas
assas, petasonem elixas, porro<s> ex aqua coques, nucleorum
eminam frigis. Teres piper, ligusticum, origanum, gingiber, ius
abdominis fundis, lias. Angularem accipies qui uersari potest, et
omentis tegis, oleo profundis, deinde nucleos aspargis et supra
pisam mittis ut tegas fundum angularis, et sic componis supra
petasonis pulpas, porros, lucanicas concisas. Iterum pisam
supermittis. Item alternis aptabis obsonia quousque impleatur
angularis. Nouissime pisam admittis, ut intus omnia contineat.
Coques in furno uel lento igni imponis, ut ducat ad se deorsum.
Oua dura facies, uitella eicies, in mortario mittis cum pipere
albo, nucleis, melle, uino candido et liquamine modico. Teres et
mittis in uas ut ferueat. Cum ferbuerit, pisam mittis in lancem
et hoc iure perfundis. Hoc ius candidum appellatur.

[3] INDICVM PISVM: Pisum coques. Cum despumauerit, porrum et
coriandrum concidis et mittis in caccabum ut ferueat. Et accipies
sepias minutas sic quomodo sunt cum atramento suo, ut simul
coquantur. Adicies oleum, liquamen et uinum, fasciculum porri et
coriandri. Facies ut coquantur. Cum coctum fuerit, teres piper,
ligusticum, origanum, carei modicum, suffundis ius de suo sibi,
uino et passo temperabis. Sepias minutatim concidis et in pisum
mittis. Piper asparges <et inferes>.

[4] <ALITER>. Pisum coques, agitabis et mittis in frigidam. Cum
refrigerauerit, deinde agitabis. Concidis cepam minutatim et
albamentum oui, oleo et sale condies, aceti modicum adicies. In
boletari uitellum oui cocti colas, insuper oleum uiridem mittis
et inferes.

[5] PISAM VITELLIANAM SIVE FABAM: Pisam coques, lias. Teres
piper, ligusticum, gingiber et super condimenta mittis uitella
ouorum quae dura coxeris, mellis unc. III, liquamen, uinum et
acetum. Haec omnia mittis in caccabum et condimenta quae
triuisti, adiecto oleo ponis ut ferueat. Condies pisam, lias si
aspera fuerit, melle mittis et inferes

[6] ALITER PISA SIVE FABA: Vbi despumauerit, teres mel, liquamen,
carenum, cuminum, rutam, apii semen, oleum et uinum.
Tutunclabis. Cum pipere trito et cum esiciis inferes.

[7] ALITER PISAM SIVE FABAM: Despumatam subtrito lasare Partico,
liquamine et careno condies. Oleum modice superfundis et inferes.

[8] PISAM ADVLTERAM VERSATILEM: Coques pisam. Cerebella uel
aucellas uel turdos exossatos a pectore, lucanicas, iecinera,
gizeria pullorum in caccabum mittis, liquamen, oleum, fasciculos
porri capitati. Coriandrum uiridem concidis et cum cerebellis
coques. Teres piper, ligusticum et liquamen...

[9] PISAM SIVE FABAM VITELLIANAM: Pisam siue fabam coques. Cum
despumauerit, mittis porrum, coriandrum et flores maluarum. Dum
coquitur, teres piper, ligusticum, origanum, feniculi semen,
suffundis liquamen et uinum, <mittis>in caccabum, adicies oleum.
Cum ferbuerit, agitas. Oleum uiridem insuper mittis et inferes.

 IV. CONCICLA  

[1] CONCICLA CVM FABA: Coques. Teres piper, ligusticum, cuminum,
coriandrum uiridem, suffundis liquamen, uino et liquamine
temperabis, mittis in caccabum, adicies oleum. Lento igni ferueat
et inferes.

[2] CONCICLAM APICIANAM: Accipies cumanam mundam ubi coques
pisum. Cui mittis lucanicas concisas, esiciola porcina, pulpas
petasonis. Teres piper, ligusticum, origanum, anetum, cepam
siccam, coriandrum uiridem, suffundis liquamen, uino et liquamine
temperabis. Mittis in cumanam, cui adicies oleum, pungis ubique
ut combibat oleum. Igni lento coques ita ut ferueat et inferes.

[3] CONCICLAM DE PISA SIMPLICI: Pisam coques. Cum despumauerit,
fasciculum porri et coriandri mittis. Dum coquitur, teres piper,
ligusticum, origanum, fasciculum suffundis ius de suo sibi,
fricabis, liquamine temperabis, mittis <in cumanam>. Super
adicies oleum et lento igni ferueat et inferes.

[4] CONCICLA COMMODIANA: Pisam coques. Cum despumauerit, teres
piper, ligusticum, anetum, cepam siccam, suffundis liquamen, uino
et liquamine temperabis. Mittis in caccabum ut combibat. Deinde
oua IIII solues, in sextarium pisae mittis, agitas, mittis in
cumana, ad ignem ponis ut ducat, et inferes.

[5] ALITER CONCICLAM SIC FACIES: Concidis pullum minutatim,
liquamine, oleo et uino ferueat. Concidis cepam, coriandrum
minutum, cerebella eneruata, mittes in eundem pullum. Cum coctus
fuerit, leuas et exossas. Concides minutatim cepam et coriandrum,
colas ibi pisam coctam non conditam. Accipies conciclarem, pro
modo componis uarie. Deinde teres piper, cuminum, suffundis ius
de suo sibi. Item in mortario oua duo dissolues, temperas, ius de
suo sibi suffundis pisae integrae elixae, uel nucleis adornabis,
et lento igni feruere facies et inferes.

[6] ALITER CONCICLA. CONCICLATVS PVLLVS VEL PORCELLVS: Exossas
pullum a pectore, femora eius iungis in porrectum, surculo
alligas et inpensam [concicla farsilis] paras, et farcies
alternis pisam lotam, cerebella, lucanicas et cetera. Teres
piper, ligusticum, origanum et gingiber, liquamen suffundis,
passo et uino temperabis. Facies ut ferueat et, cum ferbuerit,
mittis modice. Et i<n>p<en>sam cum condieris, alternis in pullo
componis, omento tegis et in operculo deponis et in furnum
mittis, ut coquantur paulatim, et inferes.

 V. TISANAM ET ALICAM  

[1] ALICAM VEL SVCVM TISANAE SIC FACIES: Tisanam uel alicam
lauando fricas, quam ante diem infundis. Imponis supra ignem
ualidum. Cum bullierit, mittis olei satis et aneti modicum
fasciculum, cepam siccam, satureiam et coloefium ut ibi coquantur
propter sucum. Mittis coriandrum uiridem et salem simul tritum
et facies ut ferueat. Cum bene ferbuerit, tollis fasciculum et
transferes in alterum caccabum tisanam, sic ne fundum tangat
propter combusturam. Lias bene et colas in caccabo super acronem
coloefium. Teres piper, ligusticum, pulei aridi modicum, cuminum,
sil frictum. Suffundis mel, acetum, defritum, liquamen, refundis
in caccabum s<up>e<r> coloefium acronem ut bene tegatur. Facies
ut ferueat super ignem lentum.

[1] ALITER TISANAM: Infundis cicer, lenticulam, pisam. Defricas
tisanam et cum leguminibus elixas. Vbi bene bullierit, olei satis
mittis et super uiridia concidis porrum, coriandrum, anetum,
feniculum, <betam, maluam, coliculum> mollem, haec uiridia minuta
concisa in caccabum mittis. Coliculos elixas et teres feniculi
semen satis, origanum, silfi, ligusticum. Postquam triueris,
liquamine temperas et super legumina refundis; agitas.
Coliculorum minutas super concidis.

 VI. FABACIAE VIRIDES ET BAIANAE  

[1] Fabaciae uirides ex liquamine, oleo, coriandro uiridi, cumino
et porro conciso coctae inferuntur.

[2] ALITER: Fabaciae frictae ex liquamine inferuntur.

[3] ALITER: Fabaciae ex sinapi trito, melle, nucleis, ruta,
cumino et aceto inferuntur.

[4] Baianas elixas minutatim concidis. Ruta, apio uiridi, porro,
aceto, oleo, liquamine, careno uel passo modico inferes.

 VII. FENVM GRAECVM  

Fenum graecum ex liquamine, oleo et uino.

 VIII. FASEOLI ET CICER  

[1] Faseoli uirides et cicer ex sale, cumino, oleo et mero modico
inferuntur.

[2] ALITER FASEOLVS SIVE CICER: Frictos ex oenogaro et pipere
gustabis. Et elixati, sumpto semine cum ouis in patella, feniculo
uiride, piper et liquamine et careno modico pro salso
inferuntur, uel simpliciter, ut solet.

 LIBER VI  

 TROP<H>ETES  

I. In strutione.
II. In grue uel anate, perdice, turture, palumbo, columbo et
diuersis auibus.
III. In turdis.
IV. In ficetulis.
V. In pauo.
VI. In fasiano.
VII. In ansere.
VIII. In pullo.

 I. IN STRUTIONE  

[1] IN STRVTIONE ELIXO: Piper, menta<m>, cuminum assum, apii
semen, dactilos uel careotas, mel, acetum, passum, liquamen et
oleum modice, et in caccabo facies ut bulliat, amulo obligas, et
sic partes strutionis in lance perfundis et desuper piper
aspargis. Si autem in condituram coquere uolueris, alicam addis.

[2] ALITER IN STRUTIONE ELIXO: Piper, ligusticum, tymum aut
satureiam, mel, sinape, acetum, liquamen et oleum.

 II. IN GRVE VEL ANATE, PERDICE, TVRTVRE, PALVMBO, COLVMBO ET
DIVERSIS AVIBVS  

[1] Gruem uel anatem lauas, ornas et includis in olla. Adicies
aquam, salem, anetum, dimidia coctura decoques, dum obduretur,
leuas et iterum in caccabum mittis cum oleo et liquamine, cum
fasciculo origani et coriandri. Prope cocturam defritum modice
mittis ut coloret. Teres piper, ligusticum, cuminum, coriandrum,
laseris radicem, rutam, carenum, mel, suffundis ius de suo sibi,
aceto temperas, in caccabo reexinanies ut calefiat, amulo
obligabis. Imponis in lance et ius perfundis.

[2] IN GRVE VEL IN ANATE VEL IN PVLLO: Piper, cepam siccam,
ligusticum, cuminum, apii semen, pruna damascena enucleata,
mulsum, acetum, liquamen, defritum, oleum et coques. - Gruem cum
coquis, caput eius aqua quam non contingat, sed sit foris ab
aqua. Cum cocta fuerit, de sauano calido inuolues gruem et caput
eius trahe: cum neruis sequetur, ut pulpae uel ossa remaneant;
cum neruis enim manducare non potest.

[3] GRUEM VEL ANATEM EX RAPIS: Lauas, ornas et in olla elixabis
cum aqua, sale et aneto dimidia coctura. Rapas coque ut exbromari
possint. Leuabis de olla, et iterum lauabis et in caccabum
mittis anatem cum oleo et liquamine et fasciculo porri et
coriandri. Rapam lotam et minutatim concisam desuper mittis,
facies ut coquatur. Modica coctura mittis defritum ut coloret.
Ius tale parabis: piper, cuminum, coriandrum, laseris radicem,
suffundis acetum et ius de suo sibi, reexinanies super anatem ut
ferueat. Cum ferbuerit, amulo obligabis et super rapas adicies.
Piper aspargis et adponis.

[4] ALITER IN GRVEM VEL ANATEM ELIXAM: Piper, ligusticum,
cuminum, coriandrum siccum, mentam, origanum, nucleos, careotam,
liquamen, oleum, mel, sinape et uinum.

[5] ALITER: Gruem uel anatem assas, eas de hoc iure perfundis:
teres piper, ligusticum, origanum, liquamen, mel, aceti modicum
et olei. Ferueat bene. Mittis amulum et supra ius rotulas
cucurbitae elixae uel colocasiae ut bulliant. Si sunt et
ungellae, coques et iecinera pullorum. In boletari piper minutum
aspargis et inferes.

[6] ALITER IN GRVE VEL ANATE ELIXA: Piper, ligusticum, apii
semen, erucam et coriandrum, mentam, cariotam, mel, acetum,
liquamen, defritum et sinape. Idem faciet et si in caccabo assas.

 III. IN PERDICE ET ATTAGENA ET IN TVRTVRE ELIXIS  

[1] Piper, ligusticum, apii semen, mentam, mirtae bacas uel uuam
passam, mel, uinum, acetum, liquamen et oleum. Vteris frigido.

[2] Perdicem cum pluma sua elixabis et madefactam depilabis.
Occisa perdix potest ex iure coqui ne indurescat; si dierum
fuerit, elixa coqui debet.

[3] IN PERDICE ET ATTAGENA ET IN TVRTVRE: Piper, ligusticum,
mentam, rutae semen, liquamen, merum et oleum. Calefacies.

 IV. IN PALVMBIS, COLVMBIS  

[1] IN ASSIS: Piper, ligusticum, coriandrum, careum, cepam
siccam, mentam, oui uitellum, careotam, mel, acetum, liquamen,
oleum et uinum.

[2] ALITER IN ELIXIS: Piper, careum, apii semen, petroselinum,
condimenta moretaria, cariotam, mel, acetum, uinum, oleum et
sinape.

[3] ALITER: Piper, ligusticum, petroselinum, apii semen, rutam,
nucleos, cariotam, mel, acetum, liquamen, sinape et oleum modice.

[4] ALITER: Piper, ligusticum, laser uiuum, suffundis liquamen,
uino et liquamine temperabis et mittis super columbum uel
palumbum. Piper adspersum inferes.

 V. IVS IN DIVERSIS AVIBVS  

[1] Piper, cuminum frictum, ligusticum, mentam, uuam passam
enucleatam aut damascena, mel modice, uino myrt<e>o temperabis,
aceto, liquamine et oleo. Calefacies et agitabis apio et
satureia.

[2] ALITER IVS IN AVIBVS: Piper, petroselinum, ligusticum, mentam
siccam, cneci flos, uino suffundis, adicies ponticam uel
amigdala tosta, mel modicum, uino et aceto, liquamine temperabis.
Oleum in pultarium super ius mittis, calefacies, ius agitabis
apio uiridi et nepeta, incaraxas et perfundis.

[3] IVS CANDIDVM IN AVEM ELIXAM: Piper, ligusticum, cuminum, apii
semen, ponticam uel amigdalam tostam uel nuces depilatas, mel
modicum, liquamen, acetum et oleum.

[4] IVS VIRIDE IN AVIBVS: Piper, careum, spica<m> Indica<m>,
cuminum, folium, condimenta uiridia omne genus, dactilum, mel,
acetum, uinum modice, liquamen et oleum.

[5] IVS CANDIDVM IN ANSERE ELIXO: Piper, careum, cuminum, apii
semen, tymum, cepam, laseris radicem, nucleos tostos, mel,
acetum, liquamen et oleum.

[6] AD AVES HIRCOSAS OMNI GENERE: piper, ligusticum, tymum,
mentam aridam, caluam, careotam, mel, acetum, uinum, liquamen,
oleum, defrictum, sinape. Auem sapidiorem et altiliorem facies et
ei pinguidinem seruabis, si eam farina oleo subacta contextam in
furnum miseris.

[7] ALITER AVEM: In uentrem eius fractas oliuas nouas mittis et
consutam sic elixabis. Deinde coctas oliuas eximes.

 VI. IN FENICOPTERO  

[1] Fenicopterum eliberas, lauas, ornas, includes in caccabum,
adicies aquam, salem, anetum et aceti modicum. Dimidia coctura
alligas fasciculum porri et coriandri ut coquatur. Prope cocturam
defritum mittis, coloras. Adicies in mortarium piper, cuminum,
coriandrum, laseris radicem, mentam, rutam, fricabis, suffundis
acetum, adicies careotam, ius de suo sibi perfundis. Reexinanies
in eundem caccabum, amulo obligas. Ius perfundis et inferes. Idem
facies et in psittaco.

[2] ALITER: Assas auem. Teres piper, ligusticum, apii semen,
sesamum frictum, petroselinum, mentam, cepam siccam, careotam,
melle, uino, liquamine, aceto, oleo et defrito temperabis.

 VII. AVES OMNES NE LIQVESCANT  

Cum plumis elixare omnibus melius erit. Prius tamen extenterantur
per guttur uel a naui †as sublata†.

 VIII. <IN ANSERE>  

ANSEREM ELIXVM CALIDVM EX IVRE FRIGIDO APICIANO: Teres piper,
ligusticum, coriandri semen, mentam, rutam, refundis liquamen et
oleum modice, temperas. Anserem elixum feruentem sabano mundo
exsiccabis, ius perfundis et inferes.

 IX. <IN PVLLO>  

[1A] IN PVLLO ELIXO IVS CRVDVM: Adicies in mortarium, aneti
semen, mentam siccam, laseris radicem, suffundis acetum, adicies
careotam, refundis liquamen, senapis modicum et oleum, defrito
temperas et sic mittis.

[1B] <ALITER> PVLLVM: Anetatum mellis modice, liquamine
temperabis. Leuas pullum coctum et sabano mundo siccas, caraxas
et ius scissuris infundis ut combibat, et, cum combiberit,
assabis et suo sibi iure pinnis tangis. Piper aspersum inferes.

[2] PVLLVM PARTICVM: Pullum aperies a naui et in quadrato ornas.
Teres piper, ligusticum, carei modicum, suffunde liquamen, uino
temperas. Componis in cumana pullum et condituram super pullum,
facies. Laser uiuum in tepida dissoluis, et in pullum mittis
simul, et coques. Piper aspersum inferes.

[3] PVLLVM OXIZOMVM: Olei acetabulum maiorem, <...> satis modice,
liquaminis acetabulum minorem, aceti acetabulum perquam minorem,
piperis scripulos sex, petroselinum scripulum, porros
fasciculum.

[4] Pullum curas, elixas, leuas, laser ac piper <aspergis> et
assas. Teres piper, cuminum, coriandri semen, laseris radicem,
rutam, careotam, nucleos, suffundis acetum, mel, liquamen et
oleum, temperabis. Cum ferbuerit, amulo obligas, pullum
perfundis, piper aspergis et inferes,

[5] PVLLVM LASERATVM: Pullum aperies a naui, lauabis, ornabis et
in cumana ponis. Teres piper, ligusticum, laser uiuum, suffundis
liquamen, uino et liquamine temperabis, et mittis <in> pullum
Coctus si fuerit, piper aspersum inferes.

[6] PVLLVM PAROPTVM: Laseris modicum, piperis scripulos sex, olei
acetabulum, liquaminis acetabulum, petroselini modice.

[7] PVLLVM ELIXVM EX IVRE SUO: Teres piper, cuminum, timi
modicum, feniculi semen, mentam, rutam, laseris radicem,
suffundis acetum, adicies careotam et teres, melle, aceto,
liquamine et oleo temperabis. Pullum refrigeratum et siccatum
mittis, quem perfusum inferes.

[8] PVLLVM ELIXVM CVM CVCVRBITIS ELIXIS: Iure supra scripto
addito, sinape, piper fundis et inferes.

[9] PVLLVM ELIXVM CVM COLOCASIIS ELIXIS: Supra scripto iure
perfundis et inferes. Facit et in elixam et in...

[10] ... oliuis columbaribus, non ualde, ita ut laxamentum
habeat, ne dissiliat dum coquitur in olla, submissus in
sportellam. Cum bullierit, frequenter leuas et ponis ne
dissiliat.

[11] PVLLVS VARDANVS: Pullum coques iure hoc: liquamine, oleo,
uino <cui mittis> fasciculum porri, coriandri, satureiae. Cum
coctus fuerit, teres piper, nucleos ciatos duos et ius de suo
sibi suffundis (et fasciculos proicies), lac temperas. Et
reexinanies mortarium supra pullum, ut ferueat. Obligas eundem
albamentis ouorum tritis, ponis in lance et iure supra scripto
perfundis. Hoc ius candidum appellatur.

[12] PVLLVM FRONTONIANVM: Pullum praedura, condies liquamine,
oleo mixto, cui mittis fasciculum aneti, porri, satureiae et
coriandri uiridis et coques. Vbi coctus fuerit, leuabis eum, in
lance defrito perungues, piper aspargis et inferes.

[13] PVLLVS TRACTOGALATVS: Pullum coques liquamine, oleo, uino,
cui mittis fasciculum coriandri, cepam. Deinde, cum coctus
fuerit, leuabis eum de iure suo et mittis in caccabum nouum lac
et salem modicum, mel et aquae minimum [id est tertiam partem].
Ponis ad ignem lentum ut tepescat, tractum confringis et mittis
paulatim, assidue agitas, ne uratur. Pullum illic mittis integrum
uel carptum, uersabis in lance quem perfundis ius tale: piper,
ligusticum, origanum, suffundis mel et defritum modicum et ius de
suo sibi temperas, in caccabulo facies ut bulliat. Cum
bullierit, amulo obligas et inferes.

[14] PVLLVS FARSILIS: Pullum sicuti liquaminatum a ceruice
expedies. Teres piper, ligusticum, gingiber, pulpam caesam,
alicam elixam, teres cerebellum ex iure coctum, oua confringis et
commiscis ut unum corpus efficias; liquamine temperas et oleum
modice mittis, piper integrum, nucleos abundantes. Fac impensam,
et imples pullum [uel porcellum] ita ut laxamentum habeat.
Similiter in capo facies, ossibus eiectis coques.

[15] PVLLVS LEVCOZOMVS: Accipies pullum et ornas ut supra.
Aperies illum a pectore. Accipiat aquam et oleum spanum abundans.
Agitatur ut ex se ambulet et humorem consumat. Postea, cum
coctus fuerit, quodcumque porri remanserit inde leuas, piper
aspargis et inferes.

 LIBER VII  

 POLITELES  

I. Vuluae, steriles, callum, labelli, coticulae et ungellae.
II. Sumen.
III. Ficatum.
IV. Ofellae.
V. Assaturae.
VI. In elixam et copadiis.
VII. Ventricula.
VIII. Lumboli et renes.
IX. Perna.
X. Iecinera siue pulmones.
XI. Dulcia domestica et melcae.
XII. Bulbi.
XIII. Fundi farnei uel boleti.
XIV. Tubera.
XV. In colocasia.
XVI. Cocleas.
XXVII. Oua.

 I. VVLVAE, STERILES, CALLVM, LABELLI, COTICVLAE ET VNGELLAE  

[1] VVLVAE, STERILES: Laser Cirenaicum uel Parthicum aceto et
liquamine temperatum, adpones.

[2] IN VVLVA ET STERILE: Piper, apii semen, mentam siccam,
laseris radicem, mel, acetum et liquamen.

[3] VVLVAE ET STERILES: Piper et liquamine cum lasere Parthico
adponis.

[4] VVLVAE ET STERILES: Piper, liquamine et condito modico
adponis.

[5] CALLVM, LABELLI, COTICVLAE, VNGELLAE: Cum piper, liquamine,
lasere adponis.

[6] VVLVAM VT TOSTAM FACIAS: In cantabro inuolue et postea in
muria mitte et sic coque.

 II. SVMEN  

[1] Sumen elixas, de cannis surclas, sale aspargis et in furnum
mittis uel in craticulam. Subassas. Teres piper, ligusticum,
liquamen, mero et passo <temperabis>, amulo obligas et sumen
perfundis.

[2] SVMEN PLENVM: Teritur piper, careum, echinus salsus,
consuitur et sic coquitur. Manducatur cum allece, sinape.

 III. FICATVM  

[1] IN FICATO OENOGARVM: Piper, timum, ligusticum, liquamen,
uinum modice, oleum.

[2] ALITER: Ficatum praecidis ad cannam, infundis in liquamine,
<teres> piper, ligusticum, bacas lauri duas, inuolues in omento
et in craticula assas et inferes.

 IV. OFELLAE  

[1] OFELLAS OSTIENSES: [in ofillam] Designas ofellas in cute ita
ut cutis sic remaneat. Teres piper, ligusticum, anetum, cuminum,
silfium, bacam lauri unam, suffundis liquamen, fricas, in
angularem refundis simul cum ofellis. Vbi requieuerit in
condimentis biduo uel triduo, ponis, surclas decussatim, et in
furnum mittis. Cum coxeris, ofellas quas designaueras separabis
et teres piper, ligusticum, suffundis liquamen et passum modicum,
ut dulce fiat. Cum ferbuerit, ius amulo obligas, ofellas satias
et inferes.

[2] OFELLAS APICIANAS: Ofellas exossas, in rotundum complicas,
surclas, ad furnum admoues. Postea praeduras, leuas et, <ut>
humorem exspuat, in craticula igni lento exsiccabis ita ne
uratur. Teres piper, ligusticum, ciperis, cuminum, liquamine et
passo temperabis. Cum hoc iure ofellas in caccabum mittis. Cum
coctae fuerint, leuas et siccas, sine iure piper asperso, et
inferes. Si pingues fuerint, cum surclas, tollis cutem. Potest et
de abdomine huiusmodi ofellas facere.

[3] OFELLAE APROGINEO MORE: Ex oleo, liquamine condiuntur et
mittitur eis condimentum cum coctae fuerint. Et super adicitur
his, cum in foco sunt, conditura, et denuo bulliunt: piper
tritum, condimentum, mel, liquamen, amulum, cum iam bulliunt. -
Et sine liquamine et oleo elixantur, coquuntur et sic piper
perfunduntur. Ius supra scriptum et sic bulliunt.

[4] ALITER OFELLAE: Recte friguntur ut paene assae reddantur.
Liquaminis summi ciatum, aquae ciatum, aceti ciatum, olei ciatum.
Simul mixti<s> et immissis in patellam fictilem, frigis et
inferes.

[5] ALITER OFELLAS: In sartagine abundanti oenogaro. Piper
asparges et inferes.

[6] ALITER OFELLAS: Ofellae prius sale et cumino infusae in aquam
recte friguntur.

 V. ASSATVRAE  

[1] ASSATVRAM: Assam a furno simplicem salis plurimo conspersam
cum melle inferes.

[2] ALITER ASSATVRAS: Petroselini scripulos VI, laser scripulos
VI, gingiberis scripulos VI, lauri bacas V, condimenti, laseris
radicem scripulos VI, origani scripulos VI, ciperis scripulos VI,
costi modice, piretri scripulos III, apii seminis scripulos VI,
piperis scripulos XII, liquaminis et olei quod sufficit.

[3] ALITER ASSATVRAS: Mirtae siccae bacam extenteratam cum
cumino, pipere, mel<l>e, liquamine, defrito et oleo teres et
feruefactum amulas. Carnem elixam sale subassatam perfundis,
piper aspargis et inferes.

[4] ALITER ASSATVRAS: Piperis scripulos VI, ligusticum scripulos
VI, petroselinum scripulos VI, apii semen scripulos VI, aneti
scripulos VI, laseris radicem scripulos VI, asareos scripulos VI,
piretri modice, ciperis scripulos VI, carei scripulos VI, cumini
scripulos VI, gingiberis scripulos VI, liquaminis eminam, olei
acetabulum.

[5] ASSATVRAS IN COLLARE: Elixatur et infunditur in fretali
piper, condimentum, mel, liquamen, et attorretur in clibano
quousque coquatur. Elixum uero collare, si uoles, sine conditura
assas et siccum calidum perfundis.

 VI. IN ELIXAM ET COPADIA  

[1] IVS IN ELIXAM OMNEM: Piper, ligusticum, origanum, rutam,
silfium, cepam siccam, uinum, carenum, mel, acetum, olei modicum.
Persiccatam et sabano expressam elixam perfundis.

[2] IVS IN ELIXAM: Piper, petroselinum, liquamen, acetum,
careotam, cepullam, olei modicum. Perfundis calido iure.

[3] IVS IN ELIXAM: Teres piper, rutam aridam, feniculi semen,
cepam, careotam, liquamen et oleum.

[4] IVS CANDIDVM IN ELIXAM: Piper, liquamen, uinum, rutam, cepam,
nucleos, conditum, modicum de buccellis maceratis unde stringat,
oleum. Cum coxerit, ius perfundis.

[5] ALITER IVS CANDIDVM IN ELIXAM: Piper, careum, ligusticum,
timum, origanum, cepullam, dactilum, mel, acetum, liquamen,
oleum.

[6] IN COPADIIS IVS ALBVM: Piper, cuminum, ligusticum, rutae
semen, damascenas, infundis uinum, oenomeli et aceto temperabis.
<Agitabis> timo et origano.

[7] ALITER IVS CANDIDVM IN COPADIIS: Piper, timum, cuminum, apii
semen, feniculum, mentam, bacam myrtae, uuam passam. Mulso
temperas. Agitabis ramo satureiae.

[8] IVS IN COPADIIS: Piper, ligusticum, careum, mentam,
nardostacium, folium, oui uitellum, mel, mulsam, acetum, liquamen
et oleum. Agitabis satureia et porro, amulabis.

[9] IVS ALBUM IN COPADIIS: Piper, ligusticum, cuminum, apii
semen, timum, nucleos infusos, nuces infusas et purgatas, mel,
acetum, liquamen et oleum.

[10] IVS IN COPADIIS: Piper, apii semen, careum, satureiam, cneci
flos, cepullam, amigdala tosta, careotam, liquamen, oleum,
sinapis modicum. Defrito coloras.

[11] IVS IN COPADIIS: Piper, ligusticum, petroselinum, cepullam,
amigdala tosta, dactilum, mel, acetum, liquamen, defritum, oleum.

[11] IVS IN COPADIIS: Oua dura incidis, piper, cuminum,
petroselinum, porrum coctum, mirtae bacas, plusculum mel, acetum,
liquamen, oleum.

[11] IVS IN ELIXAM ANETATVM CRVDVM: Piper, aneti semen, mentam
siccam, laseris radicem, suffundis acetum, adicies cariotam, mel,
liquamen, sinapis modicum, defrito, oleo temperabis. Et hoc in
collare porcino.

[11] IVS IN ELIXAM ALLECATVM: Piper, ligusticum, careum, apii
semen, timum, cepullam, dactilum, allecem colatum, melle et uino
temperas. Apium uiridem incisum super aspargis, oleum mittis et
inferes.

 VII. VENTRICVLA  

[1] VENTREM PORCINVM: Bene exinanies, aceto et sale, postea aqua
lauas, et sic hanc impensam imples: pulpam porcinam tunsam
tritam, ita ut eneruiata commisceas cerebella tria et oua cruda,
cui nucleos infundis et piper integrum mittis et hoc iure
temperas. Teres piper, ligusticum, silfium, anesum, gingiber,
rutae modicum, liquamen optimum et olei modicum. Reples
aqualic<ul>um sic ut laxamentum habeat, ne dissiliat in coctura.
Surclas ambas et in ollam bullientem summitis. Leuas et pungis
acu, ne crepet. Cum <ad> dimidias coctum fuerit, leuas et ad
fumum suspendis ut coloretur. Et denuo eum perelixabis ut coqui
possit, deinde liquamine, mero, oleo modico, et cultello aperies
et cum liquamine et ligustico adponis.

[2] VENTREM VT TOSTVM FACIAS: In cantabro inuolue, postea in
muriam mittis et sic coque.

 VIII. LVMBI ET RENES  

LVMBVLI ASSI ITA FIVNT: Aperituitur in duas partes ita ut expansi
sint, et aspergitur eis piper tritum, nuclei et coriandrum
concisum, minutatim factum et semen feniculi tritum. Deinde
lumbuli recluduntur [assi] et consuuntur et inuoluuntur omento et
sic praedurantur in oleo et liquamine, inde assantur in clibano
uel craticula.

 IX. PERNA  

[1] Pernam, ubi eam cum, caricis plurimis elixaueris et tribus
lauri foliis, detracta cute tessella<ti>m incidis et melle
complebis. Deinde farinam oleo subactam contexes et ei corium
reddis et, cum farina cocta fuerit, eximas furno ut est, et
inferes.

[2] PERNAE COCTVRAM: Ex aqua cum caricis cocta simpliciter, ut
solet, inlata cum buccellis, caroeno uel condito. Melius si cum
musteis.

 X. PETASONEM EX MVSTEIS  

Petasonem elixas cum bilibre ordei et caricis XXV. Cum elixatus
fuerit, decarnas et aruillam illius candenti uatillo uris et
melle contingis. Quod melius, missum in furnum et melle oblinas.
Cum colorauerit, mittis in caccabum passum, piper, fasciculum
rutae, merum, temperas. Cum fuerit temperatum, dimidium in
petasonem perfundis et aliam partem piperati buccellas musteorum
fractas perfundis. Cum sorbueri<n>t, quod mustei recusauerint,
petasoni refundis.

 XI. LARIDI COCTVRA  

Tectum aqua cum multo aneto coques, oleum modicum distillabis et
modicum salis.

 XII. IECINERA SIVE PVLMONES  

[1] IECINERA HAEDINA VEL AGNINA SIC COQVES: Aquam mulsam facies
et oua <infringis>, partem lactis admiscis eis ut incisa iecinera
sorbeant. Coques ex oenogaro, piper asperso et inferes.

[2] ALITER [IECINERA] IN PVLMONIBVS: Ex lacte lauas pulmones et
colas quod capere possunt et infringis oua dua cruda, salis grana
pauca, mellis ligulam, et simul commiscis et imples pulmones.
Elixas et concidis. Teres piper, suffundis liquamen, passum,
merum. Pulmones confrigis et hoc oenogaro perfundis.

 XIII. DVLCIA DOMESTICA ET MELCAE  

[1] DVLCIA DOMESTICA: Palmulas uel dactilos excepto semine, nuce
uel nucleis uel piper tritum infercies. Sale foris contingis,
frigis in melle cocto et inferes.

[2] ALITER DVLCIA: Musteos Afros optimos rades et in lacte
infundis. Cum biberint, in furnum mittis, ne arescant, modice.
Eximes eos calidos, melle perfundis, compungis ut bibant. Piper
aspergis et inferes.

[3] ALITER DVLCIA : Siligineos rasos frangis et bucellas maiores
facies. In lacte infundis, frigis [et] in oleo, mel superfundis
et inferes.

[4] DVLCIA PIPERATA: <...> mittis mel, merum, passum, rutam. Eo
mittis nucleos, nuces, alicam elixatam; concisas nuces auellanas
tostas adicies et inferes.

[5] ALITER DVLCIA: Piper, nucleos, mel, rutam et passum teres,
cum lacte et tracta coques. Coagulum coque cum modicis ouis.
Perfusum melle, <piper> aspersum inferes.

[6] ALITER DVLCIA: Accipies similam, coques in aqua calida ita ut
durissimam pultem facias, deinde in patellam expandis. Cum
refrixerit, concidis quasi dulcia et frigis in oleo optimo.
Leuas, perfundis mel, piper aspergis et inferes. Melius feceris,
si lac pro aqua miseris.

[7] TIROPATINAM: Accipies lac, aduersus quod patinam aestimabis,
temperabis lac cum melle quasi ad lactantia, oua quinque ad
sextarium mittis, si ad eminam, oua tria. In lacte dissoluis ita
ut unum corpus facias, in cumana colas et igni lento coques. Cum
duxerit ad se, piper aspargis et inferes.

[8] OVA SFONGIA EX LACTE: Oua quattuor, lactis eminam, olei
unciam in se dissoluis ita ut unum corpus facias. In patellam
subtilem adicies olei modicum, facies ut bulliat et adicies
inpensam quam comparasti. Vna parte cum fuerit coctum, in disco
uertes, melle perfundis, piper aspargis et inferes.

[9] MELCAS: Cum pipere et liquamine uel sale, oleo et coriandro.

 XIV. BVLBOS  

[1] Bulbos oleo, liquamine, aceto inferes, modico cumino asperso.

[2] ALITER: Bulbos tundis a quo ex aqua coques, deinde oleo
frigis. Ius sic facies: timum, puleium, piper, origanum, mel,
acetum modice et, si placet, et modice liquamen. Piper aspargis
et inferes.

[3] ALITER: Bulbos elixos in pultarium pressos. Mittis timum,
origanum, mel, acetum, defritum, careotam, liquamen, oleum
modice. Piper aspargis et inferes.

[] ["Varro: Si quid de bulbis, dixi: "in aquam, "qui Veneris
ostium quaerunt, deinde, ut legitimis "nuptiis, in cena ponuntur,
sed et cum nucleis "pineis aut cum erucae suco et pipere."]

[4] ALITER: Bulbos frictos oenogaro inferes.

 XV. FVNGI FARNEI VEL BOLETI  

[1] FVNGI FARNEI: Elixi, calidi, exsiccati in garo, piper
accipiuntur, ita ut piper cum liquamine teras.

[2] IN FVNGIS FARNEIS: Piper, carenum, acetum et oleum.

[3] ALITER FVNGI FARNEI: Elixi ex sale, oleo, mero, coriandro
conciso inferuntur.

[4] BOLETOS, FVNGOS: Carenum, fasciculum coriandri uiridis. Vbi
ferbuerit, exempto fasciculo inferes.

[5] BOLETOS ALITER: Caliculos eorum liquamine uel sale aspersos
inferunt.

[6] BOLETOS ALITER: Tirsos eorum concisos in patellam <n>ouam
perfundis, addito pipere, ligustico, modico melle; liquamine
temperabis; oleum modice.

 XVI. TVBERA  

[1] Tubera radis, elixas, sale aspergis et surculo infiges.
Subassas, et mittes in caccabum oleum, liquamen, carenum, uinum,
piper et mel. Cum ferbuerit, amulo obligas. Tubera exornas et
inferes.

[2] ALITER TVBERA: Elixas et asperso sale in surculis adfigis et
subassas. Et mittes in caccabum liquamen, oleum uiridem, carenum,
uinum modice et piper confractum et mellis modicum, et ferueat.
Cum ferbuerit, amulo obligas et tubera compunges ut combibant
illud. Exornas. Cum bene sorbuerint, inferes. Si uolueris, eadem
tubera omento porcino inuolues et assabis et sic inferes.

[3] ALITER. <IN> TVBERA OENOGARVM: Piper, ligusticum, coriandrum,
rutam, liquamen, mel, uinum, oleum modice. Calefacies.

[4] ALITER TVBERA: Piper, mentam, rutam, mel, oleum, uinum
modicum. Calefacies et inferes.

[5] ALITER TVBERA: Elixa cum porro, deinde sale, piper, coriandro
conciso, mero, oleo mo<dico> inferes.

[6] ALITER TVBERA: Piper, cuminum, silfi, mentam, apium, rutam,
mel, acetum uel uinum, salem uel liquamen et oleum modice.

 XVII. IN COLOCASIO  

IN COLOCASIO: Piper, cuminum, rutam, mel, liquamen, olei modicum.
Cum ferbuerit, amulo obligas.

 XVIII. COCLEAS  

[1] COCLEAS LACTE PASTAS: Accipies cocleas, sfongizabis,
membranam tolles ut possint prodire. Adicies in uas lac et sale
uno die, ceteris diebus [in] lac per se, et omni hora mundabis
stercus. Cum pastae fuerint ut non possint se retrahere <...> et
ex oleo friges. Mittes oenogarum. Similiter et pulte pasci
possunt.

[2] COCLEAS: Sale puro et oleo assabis cocleas; lasere,
liquamine, pipere, oleo suffundis.

[3] COCLEAS ASSAS: Liquamine, pipere, cumino suffundis assidue.

[4] ALITER COCLEAS: Viuentes in lac siligineum infundes; ubi
pastae fuerint, coques.

 XIX. OVA  

[1] OVA FRIXA: Oenogarata.

[2] OVA ELIXA: Liquamine, oleo, mero uel ex liquamine, pipere,
lasere.

[3] IN OVIS APALIS: Piper, ligusticum, nucleos infusos. Suffundes
mel, acetum, liquamine temperabis.

 LIBER VIII  

 TETRAPVS  

I. In apro.
II. In ceruo.
III. In caprea.
IV. In ouifero.
V. Bubula siue uitulina.
VI. In haedo et agno.
VII. In porcello.
VIII. Leporem.
IX. Glires.

 I. IN APRO  

[1] APER ITA CONDITVR: Sfongiatur et sic aspergitur ei sal,
cuminum tritum, et sic manet. Alia die mittitur in furnum. Cum
coctus fuerit, perfunditur piper tritum, condimentum aprunum,
mel, liquamen, carenum et passum.

[2] ALITER IN APRO: Aqua marina cum ramulis lauri aprum elixas
quousque madescat. Corium ei tolles. Cum sale, sinape, aceto
inferes.

[3] ALITER IN APRO: Teres piper, ligusticum, origanum, bacas
mirtae extenter<at>as, coriandrum, cepas, suffundes mel, uinum,
liquamen, oleum modice, calefacies, amulo obligas. Aprum in furno
coctum perfundes. Hoc et in omne genus carnis ferinae facies.

[4] IN APRVM ASSVM IVRA FERVENTIA FACIES SIC: Piper, cuminum
frictum, apii semen, mentam, timum, satureiam, cneci flos,
nucleos tostos uel amigdala tosta, mel, uinum, liquamen
acetabulum, oleum modice.

[5] ALITER IN APRVM ASSVM IVRA FERVENTIA: Piper, ligusticum, apii
semen, mentam, tymum, nucleos tostos, uinum, acetum, liquamen et
oleum modice. Cum ius simplex bullierit, tune triturae globum
mittes et agitas cepam et rutae fasciculos. Si uolueris pinguius
facere, obligas ius albo ouorum liquido, moues paulatim, aspergis
piper tritum et inferes.

[6] IVS IN APRVM ELIXVM: Piper, ligusticum, cuminum, silfi,
origanum, nucleos, cariotam, mel, sinape, acetum, liquamen et
oleum.

[7] IVS FRIGIDVM IN APRVM ELIXVM: Piper, careum, ligusticum,
coriandri semen frictum, aneti semen, apii semen, thymum,
origanum, cepullam, mel, acetum, sinape, liquamen, oleum.

[8] ALITER IVS FRIGIDVM IN APRVM ELIXVM: Piper, ligusticum,
cuminum, aneti semen et timum, origanum, silfi modicum, erucae
semen plusculum; suffundes merum, condimenta uiridia modica,
cepa, pontica uel amidgala fricta, dactilum, mel, acetum, merum
modicum, coloras defricto, liquamen, oleum.

[9] ALITER IN APRO: Teres piper, ligusticum, origanum, apii
semen, laseris radicem, cuminum, feniculi semen, rutam, liquamen,
uinum, passum. Facies ut ferueat. Cum ferbuerit, amulo obligas.
Aprum intro foras <tanges> et inferes.

[10] PERNA APRVNA ITA IMPLETVR TERENTINA: Per articulum pernae
palum mittes ita ut cutem a carne separes, ut possit condimentum
accipere per cornulum ut uniuersa impleatur. Teres piper, bacam
lauri, rutam; si uolueris, laser adicies, liquamen optimum,
carenum et olei uiridis guttas. Cum impleta fuerit, constringitur
illa pars qua impleta est ex lino et mittitur in zemam. Elixatur
in aquam marinam cum lauri turionibus et aneto.

 II. IN CERVO  

[1] IVS IN CERVVM: Teres piper, ligusticum, careum, origanum,
apii semen, laseris radicem, feniculi semen, fricabis, suffundes
liquamen, uinum, passum, oleum modice. Cum ferbuerit, amulo
obligas. Ceruum coctum intro foras tanges et inferes. 2. In
platone similiter et in omne genus uenationis eadem conditura
uteris.

[3] ALITER: Ceruum elixabis et subassabis. Teres piper,
ligusticum, careum, apii semen, suffundes mel, acetum, liquamen,
oleum. Calefactum amulo obligas et carnem perfundes.

[4] IVS IN CERVO: Piper, ligusticum, cepullam, origanum, nucleos,
cariotas, mel, liquamen, sinape, acetum, oleum.

[5] CERVINAE CONDITVRA: Piper, cuminum, condimentum,
petroselinum, cepam, rutam, mel, liquamen, mentam, passum,
carenum et oleum modice. Amulo obligas cum iam bulliit.

[6] IVRA FERVENTIA IN CERVO: Piper, ligusticum, petroselinum,
cuminum, nucleos tostos aut amigdala, suffundes mel, acetum,
uinum, oleum modice, liquamen et agitabis.

[7] EMBAMMA IN CERVINAM ASSAM: Piper, nardostacium, folium, apii
semen, cepam aridam, rutam uiridem, mel, acetum, liquamen,
†adiectum† careotam, uuam passam et oleum.

[8] ALITER IN CERVVM ASSVM IVRA FERVENTIA: Piper, ligusticum,
petroselinum, damascena macerata, uinum, mel, acetum, liquamen,
oleum modice. Agitabis porro et satureia.

 III. IN CAPREA  

[1] IVS IN CAPREA: Piper, ligusticum, careum, cuminum,
petroselinum, rutae semen, mel, sinape, acetum, liquamen et
oleum.

[2] IVS IN CAPREA ASSA: Piper, condimentum, rutam, cepam, mel,
liquamen, passum, oleum modice, amulum <cum> iam bulliet.

[3] ALITER IVS IN CAPREA: Piper, condimentum, petroselinum,
origanum modicum, rutam, liquamen, mel, passum et olei modicum.
Amulo obligabis.

 IV. IN OVIFERO [HOC EST OVIS SILVATICA]  

[1] IVS IN OVIFERO FERVENS: Piper, ligusticum, cuminum, mentam
siccam, timum, silfi, suffundes uino, adicies damascena macerata,
mel, uinum, liquamen, acetum, passum ad colorem, oleum. Agitabis
fasciculo origani et mentae siccae.

[2] IVS IN VENATIONIBVS OMNIBVS ELIXIS ET ASSIS: Piperis
scripulos VIII, rutam, ligusticum, apii semen, iuniperum, timum,
mentam aridam scripulos senos, pulei scripulos III. Haec omnia ad
leuissimum puluerem rediges et in uno commisces et teres.
Adicies in uasculum melle quod satis erit, et his uteris cum
oxigaro.

[3] IVS FRIGIDVM IN OVIFERO: Piper, ligusticum, timum, cuminum
frictum, nucleos tostos, mel, acetum, liquamen et oleum. Piper
aspergis.

 V. BVBVLA SIVE VITELLINA  

[1] VITELLINA FRICTA: Piper, ligusticum, apii semen, cuminum,
origanum, cepam siccam, uuaam passam, mel, acetum, uinum,
liquamen, oleum, defritum.

[2] VITVLINAM SIVE BVBVLAM CVM PORRIS <VEL> CIDONEIS VEL CEPIS
VEL COLOCASEIS: Liquamen, piper, laser et olei modicum.

[3] IN VITVLINAM ELIXAM: Teres piper, ligusticum, careum, apii
semen, suffundes mel, acetum, liquamen, oleum. Calefacies, amulo
obligas et carnem perfundes.

[4] ALITER IN VITVLINA ELIXA: Piper, ligusticum, feniculi semen,
origanum, nucleos, careotam, mel, acetum, liquamen, sinapi et
oleum.

 VI. IN HAEDO VEL AGNO  

[1] COPADIA HAEDINA SIVE AGNINA: Pipere, liquamine coques. Cum
faseolis faratariis, liquamine, pipere, lasere, cumino fricto,
buccellas panis et oleo modico.

[2] ALITER HAEDINAM SIVE AGNINAM EXCALDATAM: Mittes in caccabum
copadia. Cepam, coriandrum minutum succides, teres piper,
ligusticum, cuminum, liquamen, oleum, uinum. Coques, exinanies in
patina, amulo obligas. 3. [Aliter haedinam siue agninam
excaldatam] <Agnina> a crudo tritura<m> mortario accipere debet,
caprina autem cum coquitur accipit trituram.

[4] HAEDVM SIVE AGNVM ASSVM [haedi cocturam]: Vbi eum ex
liquamine et oleo coxeris, incisum infundes in pipere, lasere,
liquamine, oleo modice et in craticula assabis. Eodem iure
continges, piper asparges et inferes.

[5] ALITER HAEDVM SIVE AGNVM ASSVM: Piperis semunciam, asareos
scripulos VI, gingiberis modicum, petroselini scripulos VI,
laseris modice, liquaminis optimi eminam, olei acetabulum.

[6] HAEDVS SIVE AGNVS SYRINGIATVS [id est mammotestus]: Exossatur
diligenter a gula, sic ut uter fiat, et intestina eius integra
exinaniantur ita ut in caput intestina sufflentur et per
nouissimam partem stercus exinanibitur. Aqua lauantur diligenter
et sic implentur admixto liquamine, et ab humeris consuitur et
mittitur in clibanum. Cum coctus fuerit, perfunditur ius
bulliens: lacte, piper tritum, liquamen, carenum, defrictum
modice, sic et oleum, et iam bullienti mittis amulum. Vel certe
mittitur in retiaculo uel in sportella et diligenter
constringitur et bullienti zemae cum modico salis summittitur.
Cum bene illic tres undas bullierit, leuatur et denuo bullit cum
humore supra scripto. Bulliente conditura perfunditur.

[7] ALITER HAEDVS SIVE AGNVS SYRINGIATVS: Lactis sextarium unum,
mellis unc. IV, piperis unc. I, salis modicum, laseris modicum.
Ius ipsius: olei acetabulum, liquaminis acetabulum, mellis
acetabulum, dactilos tritos octo, uini boni eminam, amulum
modice.

[8] HAEDVS SIVE AGNVS CRVDVS: Oleo, piper fricabis et asparges
foris salem purum multo cum coriandri semine. In furnum mittis,
assatum inferes.

[9] HAEDVM SIVE AGNVM TARPEIANVM: Antequam coquatur, ornatus
consuitur. Piper, rutam, satureiam, cepam, timum modicum, et
liquamine collues haedum, macerabis, <mittis> in furno in patella
quae oleum habeat. Cum percoxerit, perfundes in patella
impensam, teres satureiam, cepam, rutam, dactilos, liquamen,
uinum, carenum, oleum. Cum bene duxerit impensa, in disco pones,
piper asparges et inferes.

[10] HAEDVM SIVE AGNVM PARTICVM: Mittes in furnum. Teres piper,
rutam, cepam, satureiam, damascena enucleata, laseris modicum,
uinum, liquamen et oleum. [uinum] Feruens colluitur in disco, ex
aceto sumitur.

[11] HAEDVM LAVR<EAT>VM EX LACTE: Haedum curas, exossas,
interanea eius cum coagulo tolles, lauas. Adicies in mortarium
piper, ligusticum, laseris radicem, bacas lauri duas, pirethri
modicum, cerebella duo uel tria, haec omnia teres, suffundes
liquamen, temperabis ex sale. Super trituram colas lactis
sextarios duos, mellis ligulas duas. Hac impensa intestina reples
et super haedum, componis in giro et omento [uel] carta
cooperies, surclas. In caccabum uel patellam compones haedum,
adicies liquamen, oleum, uinum. Cum ad mediam cocturam uenerit,
teres piper, ligusticum, et ius de suo sibi suffundes, mittes
defriti modicum, teres, reexinanies in caccabum. Cum percoctus
fuerit, exornas, amulo obligas et inferes.

 VII. IN PORCELLO  

[1] PORCELLVM FARSILEM DVOBVS GENERIBVS: Curas, a gutture
extenteras, a ceruice ornas. Antequam praedures, subaperies
auriculam sub cutem, mittes impensam Terentinam in uesicam
bubulam et fistolam auiarii rostro uesicae alligabis, per quam
exprimes in aurem quantum ceperit. Postea carta praecludes et
infiblabis et praeparabis aliam impensam. Sic facies: teres
piper, ligusticum, origanum, laseris radicem modicum, suffundes
liquamen, adicies cerebella cocta, oua cruda, alicam coctam, ius
de suo sibi, <si> fuerit, aucellas, nucleos, piper integrum,
liquamine temperas. Imples porcellum, carta obturas et fiblas,
mittes in furnum. Cum coctus fuerit, exornas, perunges et
inferes.

[2] ALITER PORCELLVM: Salem, cuminum, laser.

[3] PORCELLVM LIQVAMINATVM: De porcello eicis utriculum ita ut
aliquae pulpae in eo remaneant. Teres piper, ligusticum,
origanum, suffundes liquamen, adicies unum cerebellum, oua duo,
misces in se. Porcellum praeduratum imples, fiblabis, in
sportella feruenti ollae summittis. Cocto fiblas tolles ut ius ex
ipso manare possit. Piper aspersum inferes.

[4] PORCELLVM ELIXVM FARSILEM: De porcello utriculum eicies,
praeduras. Teres piper, ligusticum, origanum, suffundes liquamen,
cerebella cocta quod satis sit, similiter oua dissolues,
liquamine temperabis, farcimina cocta integra praecides. Sed ante
porcellum praeduratum liquamine delauas, deinde imples,
infiblas, in sportella feruenti ollae summittes. Coctum
sfongizas, sine pipere inferes.

[5] PORCELLVM ASSVM TRACTOMEL<L>INVM: Porcellum curatum a gutture
extenteras, siccas. Teres piperis unciam, mel, uinum, impones ut
ferueat, tractam siccatam confringes et partibus caccabo
permisces. Agitabis surculo lauri uiridis, tam diu coques donec
leuis fiat et impinguet. Hac impensa porcellum imples, surculas,
obturas carta, in furnum mittes, exornas et inferes.

[6] PORCELLVM LACTE PASTVM ELIXVM CALIDVM IVRE [FRIGIDVM] CRVDO
APICIANO: Adicies in mortarium piper, ligusticum, coriandri
semen, mentam, rutam, fricabis, suffundes liquamen, adicies mel,
uinum et liquamine <temperabis>. Porcellum elixum feruentem
sauano mundo siccatum perfundes et inferes.

[7] PORCELLVM VITELLIANVM: Porcellum ornas quasi aprum, sale
asperges, in furno assas. Adicies in mortarium piper, ligusticum,
suffundes liquamen, uino et passo temperabis; in caccabo cum
olei pusillum ferueat. Et porcellum assum iure asperges ita ut
sub cute ius recipiat.

[8] PORCELLVM FLACCIANVM: Porcellum ornas in modum apri, sale
asperges et in furnum mittes. Dum coquitur, adicies in mortarium
piper, ligusticum, careum, apii semen, laseris radicem, rutam
uiridem, fricabis, suffundes liquamine, uino et passo temperabis.
In caccabo cum olei modicum ferueat; amulo obligas. Porcellum
coctum ab ossibus tanges, apii semen tares ita ut fiat puluis,
asperges et inferes.

[9] PORCELLVM LAVREATVM: Porcellum exossas, quasi oenogaratum
ornas, praeduras. Laurum uiridem in medio franges satis, in
furnum assas, et mittes in mortarium piper, ligusticum, careum,
apii semen, laseris radicem, bacas lauri, fricabis, suffundes
liquamen, et uino et passo temperabis. Adicies in caccabo cum
olei modicum ut ferueat, obligas. Porcellum lauro eximes et ius
ab ossa tanges et inferes.

[10] PORCELLVM FRONTINIANVM: Exossas, praeduras, ornas. Adicies
in caccabum liquamen, uinum, obligas fasciculum porri, aneti,
media coctura mittes defritum. Coctum leuas et siccum mittes,
piper asparges et inferes.

[11] PORCELLVM OENOCOCTVM: Porcellum praeduras, ornas; adicies in
caccabum oleum, liquamen, uinum, aquam, obligas fasciculum
porri, coriandri, media coctura colorabis defrito. Adicies in
mortarium piper, ligusticum, careum, origanum, apii semen,
laseris radicem, fricabis, suffundes liquamen, ius de suo sibi,
uino et passo temperabis, exinanies in caccabum, facies ut
ferueat. Cum ferbuerit, amulo obligas. Porcellum compositum in
patina perfundes, piper asparges et inferes.

[12] PORCELLVM CELSINIANVM: Ornas, infundes pipere, ruta, cepa,
satureia sub cute sua, et oua infundes per auriculam, et ex
pipere, liquamine, uino modico in acetabulum temperas, et sumes.

[13] PORCELLVM ASSVM: Teres piper, rutam, satureiam, cepam,
ouorum coctorum media, liquamen, uinum, oleum, conditum. Bulliat.
Conditura porcellum in boletari perfundes et inferes.

[14] PORCELLVM HORTOLANVM: Porcellus hortolanus exossatur per
gulam in modum utris. Mittitur in eo pullus esiciatus
particulatim concisus, turdi, ficetulae, esicia de pulpa sua,
lucanicae, dactili exossati, fabriles bulbi, cocleae exemptae,
maluae, betae, porri, apium, coliculi elixi, coriandrum, piper
integrum, nuclei, oua XV superinfunduntur, liquamen piperatum -
oua mittantur tri<t>a - et consuitur et praeduratur. In furno
assatur. Deinde a dorso scinditur et iure hoc perfunditur: piper
teritur, ruta, liquamen, passum, mel, oleum modicum; cum
bullierit, amulum mittitur.

[15] IVS FRIGIDVM IN PORCELLVM ELIXVM ITA FACIES: Teres piper,
careum, anetum, origanum modice, nucleos pineos, suffundes
acetum, liquamen, careotam, mel, sinape factum, superstillabis
oleum, piper asparges et inferes.

[16] PORCELLVM TRAIANVM SIC FACIES: Exossas porcellum et aptabis
sicuti enococtum et ad fumum suspendes, et adpendeas et quantum
adpendeas, tantum salis in ollam mittes. Et elixas ut coquatur et
siccum in lance inferes <pro> salso recente.

[17] IN PORCELLO LACTANTE: Piperis unc. I, uini eminam, olei
optimi acetabulum maius, liquaminis acetabulum, aceti acetabulum
minus.

 VIII. LEPOREM  

[1] LEPOREM MADIDVM: In aqua praecoquitur modice, deinde
componitur in patina [ac] coquendus oleo in furno et, cum prope
sit coctus, ex alio oleo. Pertangito de conditura infra scripta:
teres piper, satureiam, cepam, rutam, apii semen, liquamen,
laser, uinum et modice olei. Aliquotiens uersatur, in ipsa
percoquitur conditura.

[2] ITEM ALIAM AD EVM IMPENSAM: Cum prope tolli debeat, teres
piper, dactilum, laser, uuam passam, caroenum, liquamen, oleum.
Suffundes et, cum bullierit, piper asparges et inferes.

[3] LEPOREM FARSVM: Nucleos integros, amigdala, nuces siue
glandes concisas, piperis grana solida, pulpa<m> de ipso lepore;
et ouis fractis obligatur, de omento porcino <inuolutum assatur>
in furno. Sic iterum inpensam facies: rutam, piper satis, cepam,
satu-reiam, dactilos, liquamen, caroenum uel conditum. Diu
combulliat donec spisset, et sic perfunditur. Sed lepus in
piperato liquamine et lasere maneat.

[4] IVS ALBVM IN ASSVM LEPOREM: Piper, ligusticum, cuminum, apii
semen, oui duri medium. Trituram colligis et facies globum ex ea.
In caccabo coques liquamen, uinum, oleum, acetum modice,
cepullam concisam, postea globolum condimentorum mittes et
agitabis origano uel satureia. Si opus fuerit, amulas.

[5] ALITER IN LEPOREM. EX SANGVINE ET IECINERE ET PVLMONIBVS
LEPORINIS MINVTA<L>: Adicies in caccabum liquamen et oleum,
cocturam, porrum et coriandrum minutatim concides, iecinera et
pulmones in caccabum mittes. Cum cocta fuerint, teres piper,
cuminum, coriandrum, laseris radicem, mentam, rutam, puleium,
suffundes acetum, adicies iecinera leporum et sanguinem, teres;
<adicies> mel et <ius> de suo sibi, aceto temperabis, exinanies
in caccabum, pulmones leporum minutatim concisos in eundem
caccabum mittes, facies ut ferueat. Cum ferbuerit, amulo obligas,
piper asparges et inferes.

[6] ALITER LEPOREM EX SVO IVRE: Leporem curas, exossas, ornas,
mittes in caccabo, adicies oleum, liquamen, cocturam, fasciculum
porri, coriandrum, anetum. Dum coquitur, adicies in mortarium
piper, ligusticum, cuminum, coriandri semen, laseris radicem,
cepam aridam, mentam, rutam, apii semen, fricabis, suffundes
liquamen, adicies mel, ius de suo sibi, defrito, aceto
temperabis. Facies ut ferueat. Cum ferbuerit, amulo obligabis.
Exornas, ius perfundes, <piper> asparges et inferes.

[7] LEPOREM PASSENIANVM: Leporem curas, exossas, extensum ornas,
suspendes ad fumum. Cum colorauerit, facies ut dimidia coctura
coquatur. Leuas, asperges salem, assas, oenogaro tanges. Adicies
in mortarium piper, ligusticum, fricabis, suffundes liquamen,
uinum et liquamine temperabis in caccabum. Adicies oleum modicum,
facies ut ferueat. Cum ferbuerit, amulo obligas. Leporem assum a
dorso tangis, piper asparges et inferes.

[8] LEPOREM ESICIATVM: Eadem conditura condies pulpam, nucleos
infusos admisces, omento teges uel carta, colliges lacinias et
surcula.

[9] LEPOREM FARSILEM: Leporem curas, ornas, quadratum imponis.
Adicies in mortarium piper, ligusticum, origanum, suffundes
liquamen, adicies iecinera gallinarum cocta, cerebella cocta,
pulpam concisam, oua cruda tria, liquamine temperabis. Omento
teges et carta et surclas. Lento igni subassas. Adicies in
mortarium piper, ligusticum, fricabis, suffundes liquamen, uino
et liquamine temperabis, facies ut ferueat. Cum ferbuerit, amulo
obligas et leporem subassatum perfundes. Piper asparges et
inferes.

[10] ALITER LEPOREM ELIXVM: Ornas, adicies in lance oleum,
liquamen, acetum, passum, cepam concides et rutam uiridem, timum
subcultratum, et sic adpones.

[11] LEPORIS CONDITVRA: Teritur piper, ruta, cepula et iecur
leporis, liquamen, caroenum, passum, olei modicum; amulum, cum
bullit.

[12] LEPOREM <PIPERE> SICCO SPARSVM: Et hunc praecondies sicut
haedum Tarpeianum. Antequam coquatur, ornatus suitur. Piper,
rutam, satureiam, cepam, timum modicum; liquamine collues. Postea
in furnum coques et inpensam talem circumsparges: piperis
semunciam, rutam, cepam, satureiam, dactilos IV, uuam passam
ustam coloratam super uatillum, uinum, oleum, liquamen, carenum.
Frequenter tangitur ut condituram suam omnem tollat, postea ex
pipere sicco in disco sumitur.

[13] ALITER LEPOREM CONDITVM: Coques ex uino, liquamine, aqua,
sinape modicum, aneto, porro cum capillo suo. Cum se coxerit,
condies: piper, satureia, cepae rotundum, dactilos, damascenae
duo, uinum, liquamen, caroenum, olei modice. Stringatur amulo,
modicum bulliat. Conditura lepus in patina perfunditur.

 IX. GLIRES  

[1] GLIRES: Isicio porcino, item pulpis ex omni membro glirium
trito, cum pipere, nucleis, lasere, liquamine farcies glires et
sutos in tegula positos mittes in furnum aut farsos in clibano
coques.

 LIBER IX  

 THALASSA  

I. In locusta.
II. In torpedine.
III. In lolligine.
IV. In sepiis.
V. In polipo.
VI. In ostreis.
VII. <In> omne genus conciliorum.
VIII. In echino.
IX. In metulis.
X. In sarda, cordula.
XI. Embractum Baianum.

 I. IVS IN LOCVSTA  

[1] IVS IN LOCVSTA ET CAMMARIS: Indura cepam pallacanam concisam
<...> [e] ius: piper, ligusticum, careum, cuminum, careotam, mel,
acetum, uinum, liquamen, oleum, defritum. Hoc ius adicito sinapi
in elixuris.

[2] LOCVSTAS ASSAS SIC FACIES: Aperiuntur locustae, ut adsolet,
cum testa sua et infunditur eis piperatum, coriandratum, et sic
in craticula assantur. Cum siccauerint, adicies eis in craticula
quotiens siccauerint quousque assantur bene, inferes.

[3] LOCVSTA ELIXA CVM CVMINATO: Piper, ligusticum, petroselinum,
mentam siccam, cuminum plusculum, mel, acetum, liquamen. Si
uoles, folium et malabatrum addes.

[4] ALITER LOCVSTA. ESICIA DE CAVDA EIVS SIC FACIES: Folium
nociuum prius demes et elixas, deinde pulpam concides, cum
liquamine, pipere et ouis esicia formabis.

[5] IN LOCVSTA ELIXA: Piper, cuminum, rutam, mel, acetum,
liquamen et oleum.

[6] ALITER IN LOCVSTA: Piper, ligusticum, cuminum , mentam,
rutam, nucleos, mel, acetum, liquamen et uinum.

 II. IN TORPEDINE  

[1] IN TORPEDINE: Teritur piper, ruta, cepulla arida, mel,
liquamen, passum, uinum modice, olei boni guttas. Cum bullire
coeperit, amulo obligas.

[2] IN TORPEDINE ELIXA: Piper, ligusticum, petroselinum, mentam,
origanum, oui medium, mel, liquamen, passum, uinum, oleum. Si
uoles, addes sinape, acetum. Si calidum uolueris, uuam passam
addes.

 III. IN LOLLIGINE  

[1] IN LOLLIGINE IN PATINA: Teres piper, rutam, mel modicum,
liquamen, carenum, olei guttas.

[2] IN LOLLIGINE FARSILE: Piper, ligusticum, coliandrum, apii
semen, oui uitellum, mel, acetum, liquamen, uinum et oleum.
Obligabis.

 IV. IN SEPIIS  

[1] IN SEPIA FARSILE: Piper, ligusticum, apii semen, careum, mel,
liquamen, uinum, condimenta coctiva. Calefacies et sic aperies
sepiam et perfundes.

[2] SIC FARCIES EAM SEPIAM COCTAM: Cerebella elixa eneruiata
teres cum pipere, cui commisces oua cruda quod satis erit, piper
integrum, esicia minuta, et sic consues et in bullientem ollam
mittes ita ut coire impensa possit.

[3] SEPIAS ELIXAS A BALNEO: In frigidam missas <...> cum pipere,
lasere, liquamine, nucleis, oua <addes>, et condies ut uoles.

[4] ALITER SEPIAS: Piper, ligusticum, cuminum, coriandrum
uiridem, mentam uiridem, oui uitellum, mel, liquamen, uinum,
acetum et oleum modicum. Et, ubi bullierit, amulo obligas.

 V. IN POLIPO  

[1] IN POLIPO: Pipere, liquamine, lasere inferes.

 VI. IN OSTREIS  

[1] IN OSTREIS: Piper, ligusticum, oui uitellum, acetum,
liquamen, oleum et uinum. Si uolueris, et mel addes.

 VII. IN OMNE GENVS CONCILIORVM  

[1] IN OMNE GENVS CONCILIORVM: Piper, ligusticum, petroselinum,
mentam siccam, cuminum plusculum, mel, liquamen. Si uoles, folium
et malabatrum addes.

 VIII. IN ECHINO  

[1] IN ECHINO: Accipies pultarium nouum, oleum modicum, liquamen,
uinum dulce, piper minutum, facies ut ferueat. Cum ferbuerit, in
singulos echinos mittes, agitabis, ter bulliat. Cum coxeris,
piper asperges et inferes.

[2] ALITER <IN> ECHINO: Piper, costum modice, mentam siccam,
mulsum, liquamen, spicam Indicam et folium.

[3] ALITER IN ECHINO: Solum, mittes in aqua calida, coques,
leuas, in patella compones, addes folium, piper, mel, liquamen,
olei modice, oua, et sic obligas. In termospodio coques, piper
asparges et inferes.

[4] IN ECHINO SALSO: Echinum salsum cum liquamine optimo, careno,
pipere, temperabis et adpones.

[5] ALITER: Echinis salsis liquamen optimum admisces, et quasi
recentes apparebunt, ita ut a balneo sumi possint.

 IX. IN METVLIS  

[1] IN METVLIS: Liquamen, porrum concisum, cuminum, passum,
satureiam, uinum. Mixtum facies aquatius et ibi mitulos coques.

 X. IN SARDA, CORDVLA, MVGILE  

[1] IN SARDIS. SARDAM FARSILEM SIC FACERE OPORTET: Sardam
exossatur, et teritur puleium, cuminum, piperis grana, mentam,
nuces, mel. Impletur et consuitur, inuoluitur in carta et sic
supra uaporem ignis in operculo componitur. Conditur ex oleo,
careno, allece.

[2] SARDA ITA FIT: Coquitur sarda et exossatur. Teritur piper
<cum> ligustico, timo, origano, ruta, careota, melle. Et in
uasculo ouis incisis ornatur inpensa. Vinum modice, acetum,
defritum et oleum uiridem.

[3] IVS IN SARDA: Piper, origanum, mentam, cepam, aceti modicum
et oleum.

[4] IVS IN SARDA: Piper, ligusticum, mentam aridam, cepam coctam,
mel, acetum, oleum. Perfundes, asperges ouis duris concisis.

[5] IVS IN CORDVLA ASSA: Piper, ligusticum, apii semen, mentam,
rutam, careotam, mel, acetum, uinum et oleum. Conuenit et in
sarda.

[6] IVS IN MVGILE SALSO: Piper, ligusticum, cuminum, cepam,
mentam, rutam, caluam, caroetam, mel, acetum, sinape et oleum.

[7] ALITER IVS IN MVGILE SALSO: Piper, origanum, erucam, mentam,
rutam, caluam, careotam, mel, oleum, acetum et sinape.

 XI. IVS IN SILVRO, IN PELAMIDE ET IN TINNO SALSIS  

[1] Piper, ligusticum, cuminum, cepam, mentam, rutam, caluam,
careotam, mel, acetum, sinape, oleum.

 XII. IVS IN MVLLO TARICO  

[1] Piper, rutam, cepam, dactilum, sinapi, trito commisces
echino, oleo, et sic perfundes piscem frictum uel assatum.

 XIII. SALSVM SINE SALSO  

[1] Iecur coques, teres et mittes piper aut liquamen aut salem,
addes oleum - iecur leporis aut haedi aut agni aut pulli - et, si
uolueris, in formella piscem formabis. Oleum uiridem supra
adicies.

[2] ALITER VICE SALSI: Cuminum, piper, liquamen teres et passum
modice uel caroenum et nuces tritas plurimas misces et simul
conteres et s<in> salsare defundes. Oleum modice superstillabis
et inferes.

[3] ALITER SALSVM SINE SALSO: Cuminum tantum quantum quinque
digitis tollis, piperis ad dimidium eius et unam spicam alei
purgatam teres, liquamen superfundes, oleum modice
superstillabis. Hoc aegrum stomachum ualde reficit et digestionem
facit.

 XIV. EMBRACTVM BAIANVM  

[1] EMBRACTVM BAIANVM: Ostreas minutas, sfondylos, urticas in
caccabum mittes, nucleos tostos concisos, rutam, apium, piper,
coriandrum, cuminum, passum, liquamen, careotam, oleum.

 LIBER X  

 ALIEVS  

I. In piscibus diuersis.
II. In murenam.
III. In anguillam.

 I. IN PISCIBVS  

[1] IVS DIABOTANON IN PISCE FRIXO: Piscem quemlibet curas, lauas,
friges. Teres piper, cuminum, coriandri semen, laseris radicem,
origanum, rutam, fricabis, suffundes acetum, adicies careotam,
mel, defritum, oleum, liquamen, temperabis, refundes in caccabum,
facies ut ferueat. Cum ferbuerit, piscem frictum perfundes,
piper asperges et inferes.

[2] IVS IN PISCE ELIXO: Piper, ligusticum, cuminum, cepulam,
origanum, nucleos, careotam, mel, acetum, liquamen, sinapi, oleum
modice, ius calidum si uelis, uuam passam.

[3] ALITER IN PISCE ELIXO: Teres piper, ligusticum, coriandrum
uiridem, satureiam, cepam, ouorum uitella cocta, passum, acetum,
oleum et liquamen.

[4] ALITER IVS IN PISCE ELIXO: Piscem curabis diligenter, mittes
in mortarium salem, coriandri semen, conteres bene, uolues eum,
adicies in patinam, cooperies, gipsabis, coques in furno. Cum
coctus fuerit, tolles, aceto acerrimo asperges et inferes.

[5] ALITER IVS IN PISCE ELIXO: Cum curaueris piscem, adicies in
sartaginem <...> semen, aquam, anetum uiridem et ipsum piscem.
Cum coctus fuerit, asperges aceto et inferes.

[6] IVS ALEXANDRINVM IN PISCE ASSO: Piper, cepam siccam,
ligusticum, cuminum, origanum, apii semen, pruna damascena
enucleata, mulsum, acetum, liquamen, defritum, oleum, et coques.

[7] ALITER IVS ALEXANDRINVM IN PISCE ASSO: Piper, ligusticum,
coriandrum uiridem, uuam passam enucleatam, uinum, passum,
liquamen, oleum, et coques.

[8] ALITER IVS ALEXANDRINVM IN PISCE ASSO: Piper, ligusticum,
coriandrum uiridem, cepam, damascena enucleata, passum, liquamen,
acetum, oleum, et coques.

[9] IVS IN GRONGO ASSO: Piper, ligusticum, cuminum frictum,
origanum, cepam siccam, ouorurn uitella cocta, uinum, mulsum,
acetum, liquamen, defritum, et coques.

[10] IVS IN CORNVTAM: Piper, ligusticum, origanum, cepam, uuam
passam enucleatam, uinum, mel, acetum, liquamen, oleum et coques.

[11] IVS IN MVLLOS ASSOS: Piper, ligusticum, rutam, mel, nucleos,
acetum, uinum, liquamen, oleum modice. Calefacies et perfundes.

[12] ALITER IVS IN MVLLOS ASSOS: Rutam, mentam, coriandrum,
feniculum, omnia uiridia, piper, ligusticum, mel, liquamen et
oleum modice.

[13] IVS IN PELAMIDE ASSA: Piper, ligusticum, origanum,
coriandrum uiridem, cepam, uuam passam enucleatam, passum,
acetum, liquamen, defritum, oleum, et coques. Hoc ius conuenit et
in elixa. Si uis, et mel addes.

[14] IVS IN PERCAM: Piper, ligusticum, cuminum frictum, cepam,
pruna damascena enucleata, uinum, mulsum, acetum, oleum,
defritum, et coques.

[15] IVS IN PISCE RVBELLIONE: Piper, ligusticum, careum,
serpillum, apii semen, cepam siccam, uinum, passum, acetum,
liquamen, oleum. Amulo obligas.

 II. <IN MORENA>  

[1] IVS IN MORENA ASSA: Piper, ligusticum, satureiam, crocomagma,
cepa, pruna damascena enucleata, uinum, mulsum, acetum,
liquamen, defritum, oleum, et coques.

[2] ALITER IVS IN MORENA ASSA: Piper, ligusticum, pruna
damascena, uinum, mulsum, acetum, liquamen, defritum, oleum, et
coques.

[3] ALITER IVS IN MORENA ASSA: Piper, ligusticum, nepetam
montanam, coriandri semen, cepam, nucleos pineos, mel, acetum,
liquamen, oleum, et coques.

[4] ALITER IVS IN MORENA ELIXA: Piper, ligusticum, anetum, apii
semen, rus Syriacum, careotam, mel, acetum, liquamen, oleum,
sinape, defrictum.

[5] ALITER IVS IN MORENA ELIXA: Piper, ligusticum, careum, apii
semen, coriandrum, mentam aridam, nucleos pineos, rutam, mel,
acetum, uinum, liquamen, oleum modice. Calefacies et amulo
obligas.

[6] ALITER IVS IN MORENA ELIXA: Piper, ligusticum, careum,
cuminum, nucleos, careotam, sinape, mel, acetum, liquamen et
oleum et defritum.

 III  

[1] IVS IN LACERTOS ELIXOS: Piper, ligusticum, cuminum, rutam
uiridem, cepam, mel, acetum, liquamen, oleum modice. Cum
bullierit, amulo obligas.

[2] IVS IN PISCE ELIXO: Piper, ligusticum, petroselinum,
origanum, cepam aridam, mel, acetum, liquamen, uinum, oleum
modice. Cum bullierit, amulo obligas et in lance inferes.

[3] IVS IN PISCE ASSO: Piper, ligusticum, timum, coriandrum
uiridem, mel, acetum, liquamen, uinum, oleum, defritum.
Calefacies et agitabis rutae surculo et obligabis amulo.

[4] IVS IN TINNO: Piper, cuminum, timum, coriandrum, cepam, uuam
passam, acetum, mel, uinum, liquamen, oleum. Calefacies, amulo
obligabis.

[5] IVS IN TINNO ELIXO: Piper, ligusticum, timum, condimenta
mortaria, cepam, careotam, mel, acetum, liquamen et oleum et
sinape.

[6] IVS IN DENTICE ASSO: Piper, ligusticum, coriandrum, mentam,
rutam aridam, malum cidoneum coctum, mel, uinum, liquamen, oleum.
Calefacies, amulo obligabis.

[7] IN DENTICE ELIXO: Piper, anetum, cuminum, timum, mentam,
rutam uiridem, mel, acetum, liquamen, uinum, oleum modice.
Calefacies et amulo obligabis.

[8] IVS IN PISCE AVRATA: Piper, ligusticum, careum, origanum,
rutae bacam, mentam, myrtae bacam, oui uitellum, mel, acetum,
oleum, uinum, liquamen. Calefacies et sic uteris.

[9] IVS IN PISCE AVRATA ASSA: Piper, coriandrum, mentam aridam,
apii semen, cepam, uuam passam, mel, acetum, uinum, liquamen et
oleum.

[10] 10. IVS IN SCORPIONE ELIXO: Piper, careum, petroselinum,
careotam, mel, acetum, liquamen, sinape, oleum, defritum.

[11] IN PISCE OENOGARVM: Teres piper, rutam, mel commisces,
passum, liquamen, caroenum, et igni mollissimo calefacies.

[12] IN PISCE OENOGARVM: Vt supra facies. Cum bullierit, amulo
obligabis.

 IV. <IN ANGVILLA>  

[1] IVS IN ANGVILLA: Piper, ligusticum, apii semen, anetum, rus
Syriacum, careotam, mel, acetum, liquamen, oleum, sinape et
defritum.

[2] IVS IN ANGVILLAM: Piper, ligusticum, rus Syriacum, mentam
siccam, rutae bacas, ouorum uitella cocta, mulsum, acetum,
liquamen, oleum. Coques.

