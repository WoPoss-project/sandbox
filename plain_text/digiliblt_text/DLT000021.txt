digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De figuris

Aquila Romanus

Correzione linguistica: Corinna Senore

Codifica XML: Alice Borgna

2012 DigilibLT, Vercelli

Fonte: Aquila Romanus, De figuris, a cura di Martina Elice,
Hildesheim - Zurich - New York 2007

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 De Figuris  

[p. 22 HALM] Rhetoricos petis longioris morae ac diligentiae quam
pro angustiis temporis, quod me profecto urget, ideoque postea
plenum hoc tibi munus reddemus. In praesenti autem nomina ipsarum
figurarum cum exemplis percurrisse sufficiat, tantum
praelocutus, quo maxime orator ab oratore differat unum, aut hoc
certe esse praecipuum, figuras sententiarum atque elocutionum.
Nam inventio rerum cum acutis hominibus, quos tamen oratores
nondum appellare possis, communis est illis. Verborum Latinorum
scientiam et usum vel grammaticus sibi vindicat. Illi quoque
mores, qui τρόποι nominantur, ab eadem hac arte [id est
grammatica] non minus diligenter sunt cogniti quam ab oratore,
sed quatenus cuique generi materiae adhibere eos debeat, orator
melius intelligit. Figurandarum sententiarum et elocutionum
proprium oratoris munus est. Hoc enim genere et parva extollit et
angusta dilatat, et cum celeritatem tum ornatum plerisque et vim
[p. 23 HALM] et pondus verbis ac sententiis <addit>: ad
permovendos quidem animos auditoris aut iudicis nihil aequale
est. Quod sic facillime intelligitur si, quae sunt figurate
enuntiata apud magnos oratores, detractis figuris eloqui velis;
invenientur enim nequaquam dignitatem aut vim fandi retinentia.
Sed figurarum, sicut supra diximus, aliae sunt sententiarum, quae
διανοίας σχήματα appellant, aliae elocutionis, quae λέξεως
σχήματα vocantur.

Percurramus igitur sententiarum figuras; natura est enim prius
sentire quam eloqui.

[προδιόρθωσις] Praecedens correctio
προσωποποιία Personae confictio
ἠθοποιία Moralis confictio
ἀποσιώπησις Reticentia
ἐπιτροχασμός Percussio
εἰρωνεία Simulatio
πῦσμα Quaesitum
παράληψις Praeteritio
ἀποστροφή Aversatio
διαπόρησις Addubitatio
ἐρώτημα Interrogatio
διατύπωσις Descriptio vel deformatio
ἀντεναγωγή Compensatio
διασυρμός Elevatio vel irrisio
μετάστασις Transmotio
Προδιόρθωσις, praecedens correctio. Haec figura, ubi aliquid
necessarium dictu, set insuave audientibus aut odiosum nobis
dicturi sumus, praemunit. Exemplum apud Ciceronem frequens:
'Quamquam sentio quanta hoc cum offensione dicturus sim, dicendum
est'.

< Λεπτολογία > tale pro Gallio de convivio luxurioso: 'Fit
clamor, fit convicium mulierum, fit symphoniae cantus. Videbar
mihi videre alios intrantes, alios autem exeuntes, partim ex vino
vacillantes, partim hesterna po<ta>tione oscitantes. Versabatur
inter hos Gallius unguentis oblitus, redimitus coronis: humus
erat lutulenta vino, coronis languidulis et spinis cooperta
piscium'. Quod si hoc ipsum esse aliqui diatyposin, hoc est
descriptionem, volunt, intellegant nos non de universo loco, sed
de executione singularum rerum loqui: quas ita persecutus est, ut
etiam minima quaeque demonstraret.

Προσωποποιία est personae confictio. Haec figura plurimum in se
continet dignitatis, cum rem publicam ipsam loquentem inducimus,
aut defunctos aliquos quasi excitamus ab inferis et in conspectu
iudicis collocantes oratione hos circumdamus. Talis est illa pro
Caelio Appii Caeci persona, inducta contra Clodiam ita dicens:
'Mulier, quid tibi cum Caelio? Quid cum <homine> adulescentulo?
Quid cum alieno?' Saepe enim, quae nos ex nostra persona dicentes
vix ferant iudices, supposita dignitate personae liberius dici
et convenientius poterunt.

Ἠθοποιία, moralis confictio. Haec figura differt a superiore eo,
quod ibi et personas fingimus, quae nusquam sunt, hic certis [p.
24 HALM] quibusdam [vel] personis verba accommodate adfingimus,
vel ad improbitatem earum demonstrandam vel ad dignitatem. Tale
est illud pro Quinctio: 'Quid Sextus Naevius? Ridet nostram
amentiam scilicet, cum ab eo officia boni viri desideremus. Et
quem ad modum natus, inquit, et quem ad modum educatus sim,
memini. Vetus est «de scurra divitem facilius quam patrem
familias fieri posse»' et cetera.

Ảποσιώπησις, reticentia, cum intra nos supprimimus ea quae
dicturi videmur, quod aut turpia aut invidiosa aut alioquin nobis
gravia dictu sunt, ut est Demosthenicum illud prooemium: 'Non
pari ego et adversarius periculo ad iudicium venimus, sed mihi
quidem — nolo quicquam initio dicendi ominosius proloqui'.
Interdum etiam utimur hac figura, quasi ad alia properemus. Tale
est Vergilianum illud:
'Quos ego! Sed motos praestat componere fluctus'.
Ἐπιτροχασμός, percursio. Haec rursum figura differt a
coacervatione, quod [cum] illa res diversas pluresve in eundem
locum confert, haec distantia plura inter se percurrens
velocitate ipsa circumponit, ut si velis dicere: 'Caesar in
Italiam evolarat, Corfinium Domitio deiecto ceperat, Vrbe
potiebatur, Pompeium persequebatur'.

Εἰρωνεία, simulatio, frequentissima apud oratores figura, ubi
aliud verbis significamus, aliud re sentimus. A quo genere
figurae prooemium pro Ligario sumptum est: 'Novum crimen, C.
Caesar, et ante hunc diem inauditum' et cetera.

Παράλειψις, praeteritio. Frequens est huius figurae usus, ubi
quasi praetermittentes quaedam nihilo minus dicimus, sicut pro
Milone tota illa quaestio inducta est, qua docet e re publica
<fuisse> occidi Clodium: 'Quod si non possem, inquit, diluere
crimen, ut dilui, tamen gloriose haec praedicare Miloni liceret'.
Item de domo sua contra Clodium: 'Videsne <me> non radicitus
evellere totum tribunatum tuum?' et cetera [inquit]. Quae
praetermittere se ait, nihilo minus dicit. [p. 25 HALM] Vtemur
autem hoc adiumento in his, quae infirma vel invidiosa nobis
futura sunt, si directo dicantur.

Ἀποστροφή, aversio, necessaria plerumque figura, ubi quae ad
alios dicta volumus, ad alios dicere videmur. Sic plerumque
convertimus orationem in reum ab iudice, cum illa tamen, quibus
adversarium alloquimur, iudici allegentur. Acutissimum exemplum
in Philippicis Demosthenis, ubi quibus verbis populum Atheniensem
monitum vult, ea se dicit apud Argivos et Arcadas et Messenios
contionatum. Invidiose et M. Tullius cum saepe alias, tum pro
Roscio convertit orationem ad Chrysogonum ab illo loco: 'Rogar
oratque te, Chrysogone', et cetera.

Διαπόρησις, addubitatio. Hac utimur, cum propter aliqua volumus
videri addubitare et quasi ab ipsis iudicibus consilium capere,
quo potissimum genere orationis utamur, quale est pro Cluentio
prooemium: 'Equidem quo me vertam, iudices, nescio. Negem[us]
fuisse <illam infamiam iudicii corrupti? Negem esse> illam rem'
et cetera. Item pro Cornelio: 'Pugnem aperte contra
nobilissimorum hominum voluntates? Studia, consilia
cogitationesque eorum aperiam?' et cetera: quae quasi dubitans an
sibi facienda sint dicit.

Ἐρώτημα, interrogatum. Eo utimur ubi exacervando aliquid
interrogamus et augemus eius invidiam, hoc modo: 'Fuisti<ne> illo
in loco? Dixistine, haec <ita> gesta esse? Renuntiasti<ne> ea,
quibus decepti sumus?'. Haec enim si sine interrogatione dicantur
ad hunc modum: 'Hic fuit illo in loco et ita gesta esse dixit et
falso renuntiando nos decepit', [haec] <sic> prolata minus
invidiose proferentur.

Πύσμα, quaesitum. Hoc genus a superiore eo differt, quod ad
interrogatum una voce tantum responderi potest, vel a negante vel
a confitente. Quaesito autem occurri nisi pluribus non potest,
hoc modo si dicas: 'Qua igitur ratione bellum geremus? Quae
auxilia [p. 26 HALM] nobis parata erunt? Quis erit qui subvenire
velit, cum tam acerbe socios tractaverimus?'.

Διατύπωσις, descriptio vel deformatio, ubi rebus subiectis
personisque et formas ipsas et habitus describimus et exprimimus,
ut Tullius hoc modo: 'Ponite ante oculos Rullum, hasta posita in
Pompeii castris, cum suis formosis finitoribus auctionantem'.
Item plenius pro Milone: 'Si haec non gesta audieritis, sed picta
videritis' et deformat Milonem in raeda sedentem paenulatum cum
uxore, item Clodium cum equo et delectis villa egredientem. Eodem
modo pro Roscio [et] de Glaucia: 'Nonne vobis haec, quae
audistis, oculis cernere videmini, iudices? Non posita<s
insidias>, non impetum repentinum? Non versatur ante oculos ipse
Glaucia?' et quae sequuntur.

Ἀντεισαγωγή, compensatio. Est autem huius modi, ubi aliquid
difficile et contrarium confitendum est, sed contra inicitur non
minus firmum. Qualia sunt haec de rege Ptolemaeo apud Ciceronem:
'Difficilis ratio belli gerendi, at plena fidei, piena pietatis'.
Et si dicas: 'Magnus labor, multa pericula opponuntur. At gloria
ex his immortalis est consecutura'.

Διασυρμός, elevatio vel irrisio. Ea figura est, qua ludentes,
quae dicuntur ab adversariis, dissolvimus. Qualis est ille locus
pro Murena in Sulpicium totus de iure civili.

Μετάστασιν, transmotionem, quidam inter figuras nominavit, cum
rem a nobis alio transmovemus, non ita ut ibi causam
constituamus. Alioquin iam non figura erit, sed species quaedam
eius status, quem qualitatis aut ex accidenti appellant secundum
Hermagoram. Ceterum alibi in parte aliqua orationis sententiam
hoc modo figuramus, quale est apud Demosthenem initio defensionis
pro Ctesiphonte: 'Cum bellum, inquit, Phocense conflatum esset,
non per me; nondum enim ego ad rem publicam accesseram'. Tale et
illud pro Cornelio videri potest de aerario: 'Refertum, inquit,
tribuniciis legibus, exhaustum a quibus sit, ipsi sciunt'. [p. 27
HALM]

Hae fere sunt ab elegantissimis electae figurae sententiarum,
quibus si, ut adulescens acerrimo ingenio, utebaris actus proprio
motu animi aut etiam ex imitatione lectionis Tullianae, prius
etiam quam numeros earum nominaque perceperis, nihil mirum est.
Omnia enim fere, quae praeceptis continentur, ab ingeniosis
hominibus et in dicendo se exercentibus fiunt, sed casu quodam
magis quam scientia. Ideoque doctrina et anidmaversio adhibenda
est, ut ea, quae interdum sine ratione nobis occurrunt, semper in
nostra potestate sint, et quotiens res postulaverit, a nobis ex
praeparato adhibeantur. Nunc ad figuras elocutionis transeamus:
qua in traditione primum mihi videtur demonstrandum, quot genera
sint elocutionis quotque modis ea utamur.

Est igitur omnis oratio aut soluta, nulla inter se necessitate
conexa numerorum, neque composita membris quibusdam vel
determinata certa circumscriptione verborum. Ea plerumque in
sermone assiduo et in epistulis utimur: interponitur autem et
iudicialibus orationibus, ubi aliquid simile et proximum sermoni
volumus effingere. Aut perpetua, quam Graeci εἰρομένην λέξιν
appellant, quae ita conectitur, ut superiorem elocutionem semper
proxima sequatur atque ita seriem quandam significatus rerum
explicet. Ea praecipue historiae <et> descriptioni convenit, quae
tractum et fusum genus eloquendi, non conversum neque
circumscriptum desiderat. Habet saepe et in iudiciali genere
dicendi usum necessarium si quando quasi decursu quodam uti
volumus, ut illa se habent in oratione Miloniana: 'Occidi, occidi
non Spurium Maelium, qui annona levanda iacturisque rei
familiaris' et cetera [in vitam Clodii invehitur]. Alia autem,
quae ex ambitu constat, quem ambitum Graeci περίοδον appellant.
Est autem ea quae sententiam certa quadam circumscriptione
definit atque determinat, qualis est haec: 'Si quantum in agro
locisque desertis audacia potest, tantum in foro et in iudiciis
impudentia valeret, non minus nunc Aulus Caecina cederet Sex.
Aebutii impudentiae quam tum in vi faciunda cessit audaciae'. Sed
hic ambitus constat ex membris, quae κῶλα Graeci vocant, et
caesis, quae κόμματα appellant. Membrum quidem est pars orationis
ex pluribus [p. 28 HALM] verbis absolute aliquid significans hoc
modo: 'Etsi vereor, iudices, ne turpe sit pro fortissimo viro
dicere incipientem timere'. Caesum autem est pars orationis
nondum ex duobus aut ex pluribus verbis quicquam absolute
significans, hoc modo: 'Etsi vereor, iudices, ne turpe sit'.
Nonnumquam tamen caesam dicimus orationem, quotiens non
efficiuntur membra ex conexione verborum, sed singula quodvis
significantia proferuntur ad istum modum: '<Quis est iste
Lollius, qui sine ferro ne nunc quidem tecum est?> Quis est iste
Lollius? Armiger Catilinae, stipator tui corporis, concitator
tabernariorum, percussor virorum, lapidator fori, depopulator
curiae'. Et alibi apud eundem oratorem: 'Comites illi delecti
manus erant tuae: accensi, medici, aruspices, scribae manus erant
tuae: ut quisquis te familiaritate attigerat, ita maxime manus
tua putabatur'. Constat autem ambitus ex duobus membris, ex
tribus membris et ex quattuor interdum, etsi nonnulli ex uno
membro putant ambitum posse compleri, quam μονόκωλον περίοδον
appellant. Ego autem non video, quem ad modum iam periodos
cognominetur et non potius colon, si unum sit.

His demonstratis, quae et ipsa possit aliquis figuris elocutionis
adnumerare, ceteras persequemur, si illud praedixerimus, optimam
et efficacissimam orationem futuram, si et hos ambitus habuerit,
de quibus diximus, et in quibusdam partibus continuationem illam
perpetuae elocutionis assumpserit, et nonnumquam caesis
interrupta fuerit. Nam ubi omnia periodis explicantur, satietatem
et fastidium ex similitudine parit, qualia sunt scripta eorum,
qui Isocraten male imitati sunt, quippe cum ipse Isocrates in hoc
genere a quibusdam improbetur. At ubi semper continuatur oratio,
nec cola quasi respirationes ex intervallis habet, quae
respirationes definitionibus periodorum interponuntur, et
dicentem et audientem fatigat. Vbi vero caesa semper oratio est,
nihil a sermone imperitorum differre videtur. Quare permiscenda
sunt haec et rebus pro condicione earum accommodanda.

Differt autem figura elocutionis a figura sententiae hoc, quod
sententiae figura immutato verborum ordine vel translato manet
nihilo minus. [p. 29 HALM] Elocutionis autem, si detraxeris vel
immutaveris verba vel ordinem eorum non servaveris, manere non
poterit. Εἰρωνεία sententiae figura, quam hoc modo enuntiabo:
'Hic enim egregius auctor communium commodorum, custos et
defensor rei publicae, salus et columen civitatis': de quo
contraria scilicet intelligi velim. Mutabo verba, ordine eorum
verso vel tota elocutione aliter explicata, sic: 'Namque iste,
cuius ope et auxilio videlicet civitas nititur': manebit ironia
eadem neque laedetur verborum immutatione. At vero si figura
elocutionis sit, quam relatum Latine, Graece ἐπαναφοράν vocamus,
quae est huius modi: 'Ille auctor discordiarum, ille dux
seditionum omnium, ille in pace tumultuosus, ille proditor in
bello', et si illam partem orationis repetitam saepius in initio
membrorum aut caesorum, quae figuram facit, sustulero, et tantum
semel dixero, subiungens et cetera, hoc modo: 'Ille, qui
seditionum auctor, discordiarum concitator, in pace tumultuosus,
in bello proditor fuit': figuram elocutionis sustuli. Nonnumquam
autem, immo plerumque concurrere potest, ut sententiae figura
coniungatur cum elocutionis figura, quo modo hoc enuntiatum est:
'Ille amator patriae egregius, ille rei publicae custos, ille
defensor libertatis ac legum'. Cum hoc de eo dicatur, de quo
contraria intellegi volumus, et ironia est, quae figura
sententiae est, et epanaphora, de qua cum maxime diximus, quae
est elocutionis. Nunc ad instituta pergamus.

Sunt igitur figurarum elocutionis aliae ad ornandam tantum et
quasi ad pingendam orationem accommodatae: quibus princeps fere
Gorgias Leontinus usus est, sed sine modo. Et ideo brevi oratio
eius, quae initio audientes novitate permoverat, fastidium
meruit. Isocrates autem post eum parcius, nec non etiam ipse
Demosthenes, sed tanta moderatione, ut nusquam in taedium
incurrant. Eas ergo primum exponemus.

Ἀντίθετον, oppositum ex contrariis. Haec figura constat ex eo
quod verba pugnantia inter se par<ibus vocibus colliduntur vel
par>ia paribus opponuntur. [p. 30 HALM] Cuius modi brevissimum
est illud Ciceronis: 'Domus <tibi> deerat? At habebas. Pecunia
superabat? At egebas'. Vt si dicas: 'In pace ad vexandos cives
acerrimus, in bello ad oppugnandos hostes inertissimus'.

Ἰσόκωλον, exaequatum membris. Fit autem quotiens non pugnantibus
inter se, sed paribus tantummodo verbis, duo vel etiam plura
membra, quae κῶλα dicimus, explicantur, ut si dicas hoc modo:
'Classem speciosissimam <et robustissimam> instruxit, exercitum
pulcherrimum et fortissimum legit'. Addere etiam tertium licet:
'Sociorum maximam et fidelissimam manum comparavit', et longius
eodem modo progredi, dum ne in fastidium incurras.

Πάρισον, prope aequatum. Differt autem a superiore, quod ibi
membrorum verba paria sunt numero, hic uno vel altero addito aut
in superiore membro aut in postremo pariter excurrunt, ut si hunc
locum enunties: 'Neque gratia et divitiis locupletum corruptus,
neque minis et denuntiatione potentium perterritus, neque
difficultatibus et magnitudine rei a proposita ratione deiectus'.
Hoc enim postremum pluribus verbis quam superiora enuntiatum
membrum longius produxit, quod fieri et in primo potest, sed ibi
opportunius, si, quo longius erit ceteris, initio praeponatur: in
posteriore autem, si ad postremum producitur.

Ὁμοιόπτωτον, simile in casibus. Hoc ex eo nomen accepit, quod
membra illa, id est κῶλα, in eosdem casus cadunt ad hunc modum:
'Huic igitur socios vestros criminanti et ad bellum vos
cohortanti et omnibus modis, ut in tumultu essetis, molienti'.
Haec enim tria in eundem casum determinata sunt.

Ὁμοιοτέλευτον, simile determinatione. Differt a superiore, quod
illud quidem et casu et sono simili verba membrorum determinat:
hoc vero non solum casuum similitudine, sed cuiuscumque verbi
atque enuntiationis contentum est, <ut>: 'In muros statim
curritur, exercitus a sociis arcessitur, dilectus iuventutis
denuntiatur'.

Παρονομασία, levis immutatio. Haec figura ita ornat [p. 31 HALM]
orationem, ut in nomine aut in verbo interdum syllaba, nonnumquam
littera immutata diversa significet, ut si velis sic enunciare:
'Praetor iste vel potius praedo sociorum'. Et frequens illud apud
veteres eius modi est: 'Cui quod libet, hoc licet'. Non indecore
interim et prioris verbi postremitas similitudine posterioris
excipitur, ut se habet: 'Legem flagitasti, quae tibi non deerat:
erat enim diligentissime scripta'.

Πλοκή, copulatio. Ea figura elocutionis, in qua idem verbum aut
nomen bis continuo positum, diversa significat, ut est illud:
'Sed tamen ad illam diem Memmius erat Memmius'. Ita enim hoc bis
positum est, ut superius quidem nomen tantum significet hominis,
posterius velit intellegi eundem qui semper fuerit ac sui
similem.

Παλιλλογία, iteratio. Haec figura, repetito eodem verbo aut
nomine, non diversa vult intellegi, sed id quod significatur
efficere vehementius. Cuius modi est hoc: 'Ferro, ferro inquit,
et hoc in iudicio dicit, te reieci atque proterrui'. Repetitum
enim hoc 'ferro' indignitatem rei atque audaciam eius, in quem
dicitur, impensius significat. Nec solum nomen aut verbum, sed
omnis pars orationis iterari ad eundem usum potest, ut cum
dicitur: 'Tu, tu, Antoni, Caesari ruenti atque omnia permiscere
cupienti causam belli civilis dedisti'.

Atque hae duae figurae, superior et ista ipsa, de qua locuti
sumus, non ad <f>ormandam magis et exornandam orationem, ut illae
superiores, sed ad accendendam pugnam dicendi valent, sicut vel
magis pleraeque earum quae consequentur. Ideoque et Aristoteli et
iteratio ipsa verborum ac nominum et repetitio frequentior et
omnis huius modi motus actioni magis et certamini quam stilo
videtur convenire: qua de re in tertio rhetoricarum artium libro
disserit. Verum docet nos et Demosthenes et Cicero eam optime
orationem esse compositam, quae cum illa ornamenta parium et
contrariorum et immutatorum verborum habeat, ex quibus et ipsis
tamen saepe non ornatior quam vehementior fit oratio, si in
tempore et cum modo assumantur, tum his, quae verae adfectionis
speciem praeferunt, excitetur. Ita enim maxime exemplum et
imaginem veritatis continebit.

Ἐπανάληψις, repetitio. Haec figura tantum a priore distat, quod
in illa quidem una pars orationis bis repetitur, tum coniunctim,
tum [p. 32 HALM] interposito uno aut altero verbo, quo
vehementior elocutio videtur fieri: at in hac ex plurium verborum
continuatione repetita idem quaeritur, ut si dicas: '<Patriae
suae>, patriae suae, inquam, o dii immortales, exitium est
machinatus?' <et> hoc: 'Non potest, iam non potest, inquam,
libera haec civitas esse'.

Ἀναδίπλωσις, replicatio. Rarum apud oratores figurae genus,
frequentius apud poetas: si quando tamen et in civilem orationem
incidit, non mediocrem dignitatem habet. Interest autem inter hoc
et illa duo superiora tantum, quod hic ea, quae in superiore
membro postrema ponuntur, in posteriore prima repetuntur, ad hunc
modum: 'Concurrerat ad tantae rei nuntium, sicut commune
civitatis periculum monebat, senatus frequens, † equester ordo
universus †'. Tale est et illud Terentianum: 'Negat Phanium esse
hanc sibi cognatam Demipho? Hanc Demipho negat esse cognatam?'

Προσαπόδοσις, redditio. Nomen haec figura ex eo accepit, quod
idem nomen in postrema parte membri, aut eadem quaecumque pars
orationis redditur, [est conexa] unde id membrum aut is ambitus
coepit, ut si velis hoc modo eloqui, cum quid quasi indigneris
aut doleas: 'Tibi, sceleratissime omnium, imputare omnes
calamitates suas debet res publica, tibi'. Aut sic: 'Haec, pro
dii immortales, in civitate moliri ausus est Glaucia? <haec>?'.

Ἐπαναφορά, quod relatum vocant. Hac figura vel frequentissime et
Demosthenes et M. Tullius et omnes vehementes oratores utuntur,
ubi praecipue et ipsi commoti videri volunt et iudicem commovere.
Constat autem ex eo, quod eadem pars orationis saepius per
singulos ambitus aut per singula membra, interdum etiam brevius
per caesa, quae κόμματα appellant, ponitur hoc modo: 'Verres
calumniatorem apponebat, Verres de causa cognoscebat, Verres
pronuntiabat'. [p. 33 HALM] Aut si dicas: 'Ille venire hostes
nuntiavit, ille vos in metum belli compulit, ille in tumultu ut
civitas esset effecit'. Per ambitum autem repeti potest eadem
pars orationis sic: 'Tam diu Tiberius Gracchus populo gratus
fuit, quam diu leges ad voluntatem eius, non ad utilitatem rei
publicae compositas ferebat: tam diu C. Gracchus, quam diu
legibus agrariis et frumentariis et ceteris profusionibus aerarii
multitudinem imperitam promerebatur: tam diu Saturninus plurimum
potuit, quam diu easdem illas frumentarias largitiones et agri
divisiones pollicebatur'.

Ἀντιστροφή, conversum. Species huius figurae cum eandem fere vim
habeat, contraria est superiori, eo quod ibi ab eadem parte
orationis saepius incipitur, hic in eandem partem orationis
desinitur. Cuius modi est haec pro Fonteio: 'Frumenti maximus
numerus e Gallia, peditatus amplissimae copiae e Gallia, equites
numero plurimi e Gallia'.

Συμπλοκή, conexum. Haec figura ex utraque earum, quas supra
demonstravimus, composita [est] utramque orationi speciem
circumdat. Nam et incipit saepius ab una parte orationis et
totidem in unam atque eandem desinit, ut haec se habet: 'Quis
legem tulit? Rullus. Quis tribus sortitus est? Rullus. Quis
decemviros <quos voluit> creavit? Idem Rullus'.

Πολύπτωτον, ex pluribus casibus. Hanc figuram ex eo nominaverunt,
quod cum saepius initium ab eadem parte orationis fiat, illa
ipsa pars declinationibus casuum aut generibus aut numeris
immutatur. Casuum declinationibus hoc modo: 'Senatus est summum
imperii consilium: senatui rei publicae cura mandatur: ad senatum
in dubiis periculosisque rebus omnis civitas respicit'.
Generibus autem hoc modo: 'Pulchra autem haec fama continget
civitati, si optime meritum civem damnaverimus. Pulchrum erit
exteras nationes existimare, infestiores nos esse bonis quam
malis. Pulchre communibus utilitatibus consulemus, si, quos
oppressos et hostes cupiere, nos circumvenerimus'. Numeris autem
sic: 'Grata semper singulis ordinibus fuerunt, quae commodi eorum
causa constituta sunt. Gratum ille superior [p. 34 HALM]
Africanus senatoribus fecit, qui primus eius ordinis subsellia a
populo liberavit'.

Συνωνυμία, communio nominis. Vtimur autem eo genere elocutionis,
quotiens uno verbo non satis videmur dignitatem aut magnitudinem
rei demonstrare, ideoque in eiusdem significationem plura
conferuntur, ut si dicas: 'Prostravit, adflixit, perculit'.

Ταυτολογία, eadem pluribus verbis significat hoc schema. Differt
autem perexiguo a proxima superiori figura: ibi enim singulae
partes ex ordine idem significantes ponuntur, hic unius nominis
aut verbi prius positi vis deinceps pluribus verbis explicatur,
ut si dicas: 'Senatus populi Romani summum consilium, a quo
ordine iura exterae nationes petunt'. Hic enim unum nomen
'senatus' prosecutionem accipit ex pluribus verbis non aliud
significantibus. Qui enim «summum consilium» dicit et «eum
<ordinem>, a quo exterae nationes iura petunt», non aliud quam
«senatum» dicit, sed proseguendo latius ornavit elocutionem.

Κλῖμαξ quod Graeci vocant, ascensus nominetur a nobis. Malo enim
ascensum quam scalam aut gradiculos, ut quidam, dicere. Est autem
figura perquam decora et a Demosthene commendata, in qua
postremum quodque verbum, in priore membro aut parte aliqua
elocutionis positum, in posteriorem rursum assumptum inicitur
atque ita velut gradibus quibusdam conectitur oratio, ad hunc
modum: ponam enim ipsum Demosthenicum versum: 'Et non dixi quidem
haec, <non scripsi autem>; nec scripsi quidem, non profectus sum
autem ad legationem; nec profectus quidem, non persuasi autem
Thebanis [nec persuasi quidem]'. Haec autem animadvertis, quanto
elatius dicta sint, quam si simpliciter enuntiasset: 'Et dixi
haec et scripsi et in legationem profectus sum, <et> persuasi
Thebanis'. Sic M. Tullius pro Milone: 'Neque vero se populo
solum, sed etiam senatui commisit, nec senatui modo, sed etiam
publicis praesidiis et armis, neque his tantum, sed etiam eius
potestati, cui senatus totam rem publicam [p. 35 HALM]
commiserat. Parce autem usus est figura: nam in tertio gradu
contentus fuit dicere, 'neque his tantum', ne rursum totum illud
repeteret, 'neque [solum] publicis praesidiis et armis tantum',
videlicet quia et longum et insuave futurum erat. Egregie autem
et, ut mihi videtur, feliciter Licinius Calvus in Vatinium: 'Non
ergo pecuniarum magis repetundarum quam maiestatis, <neque>
maiestatis magis quam Plautiae legis, neque Plautiae legis magis
quam ambitus, neque ambitus magis quam omnium legum omnia iudicia
perierunt'.

Ἀσύνδετον Graeci quod nos solutum vocamus. Fit autem ita ut
demptis coniunctionibus et praepositionibus, quibus verba [et non
verbis] nominibus aut appellationibus [particulis] conectuntur,
singulatim unumquodque enuntiemus. Cuius rei frequentissimum
exemplum est per totas orationes M. Tullii, sed vel hoc unum ad
exemplum sufficiet: 'Expecto vim edicti, severitatem praetoris,
faveo aratori, cupio octuplo damnari Apronium'. In his enim
anidmavertimus nullam neque coniunctionem neque praepositionem
interpositam. Facit autem figura haec et ad celeritatem et ad vim
doloris aliquam significandam, <in> qua<m> plerumque, cum
commoti sumus, hoc modo incidere solemus.
Illud etiam praeceptum habeto, actori verae causae numquam
timendum esse, ne nimius sit in figuris sententiarum: si enim
fieri possit, ut omnes non ad aliquam utilitatem figurentur, non
vitandum, verum et optabile est. Elocutionis figuris modus
adhibendus <est>, et iis maxime, quas diximus ad ostentationem
magis quam ad certamen facere, in quibus paria paribus redduntur
aut simili casu aut sono determinantur; in his etiam <quae>
iteratione verbi aut repetitione aut aliquocumque huius modi motu
accidunt. In elocutione tam diu commorandum erit, quam diu non
in fastidium et satietatem audientis incurrit. Melius itaque est
pluribus [p. 36 HALM] huius modi figuris uti et exemplis variari
elocutionem quam diutius in iisdem manere.
<Διεζευγμένον> disiunctum [sive iniunctum]. Haec figura ita ornat
et amplificat orationem, ut diversis redditionibus verborum
membra, quae vocamus κῶλα, disiungat ac separet, sive duo sive
plura, hoc modo: 'Capuam colonis deductis occupabunt. Atellam
praesidio communient. Nuceriam, Cumas multitudine suorum
obtinebunt. Cetera oppida praesidiis devincient'. Tale est et
illud: 'Venibit igitur sub praecone tota Propontis atque
Hellespontus, addicetur omnis ora Lyciorum atque Cilicum; Mysia
et Phrygia [veniet Propontis atque Hellespontus] eidem condicioni
legique parebunt'. Animadvertere autem potes, nihil interesse,
utrum in postremis partibus membra disiungantur vicissitate
verborum, an in primis, an hoc vicissim fiat.

[Διεζευγμένον sive] ἐπεζευγμένον [disiunctum sive] iniunctum. Hoc
genus exornationis diversam habet vim a figura superiore: ibi
enim copia verborum iactatur, hic brevitas. Nam ut in superiore
singulis membris singula diversa reddimus, ita hic plura in uno
coniungimus. Quale est hoc: 'Quorum ordo ab humili fortuna, a
sordida natura, a turpi ratione abhorret'. Hoc enim postremum
'abhorret' ad tria refertur. Sin autem haec figura † tum ita ut
in postremo sit pars orationis, quae duo aut plura membra
coniungat, tum in primo, tum in medio † iniectionem sive ἐπιβολήν
vocemus licet. Praestat autem vim orationi pluribus verbis in
eandem rem collatis, non idem significantibus, sed maius semper
ac maius aliquid, hoc modo: 'Verberatur, cruciatur, necatur'.

Πλεονασμός, plus necessarium. Eius figurae usus in eo est, ut
verba quaedam adiciamus, non tam enuntiandae rei necessaria, quam
ut ex his magnitudo vel dignitas vel moralis aliqua commentatio
aut denique species motura iudicem circumponatur. Alioquin, si
nihil eorum [p. 37 HALM] additio verbi efficit, vitiosa erit.
Itaque si dicas 'M. Cato ille', quamvis sufficiat nomen
tantummodo posuisse, videaris <plus> significasse addito 'ille'.
Item hoc: 'Quae, malum, est ista voluntaria servitus?' cum possit
satis significatum esse: 'Quaenam est ista voluntaria servitus?'
plus quidem habuit ex eo quod 'malum' positum est.

Ἔλλειψις, id est detractio, contraria superiori figura. Ornatur
oratio, cum verbum aliquod detrahimus a sua significatione, hoc
modo: 'Et illi quidem, qui a se morte inimici contumeliam
reppulit, ignosco. Videntur autem mihi et iudices, qui sententias
pro illo tulerunt: nam multas fuisse audio'. Hic apparet <to>tum
illud deesse: 'Videntur autem mihi et iudices idem sensisse vel
ignovisse'. Sed quia intelligebatur, id detractum est, ut ipsa
celeritate commotior esset enuntiatio.

Hae fere sunt elocutionum figurae anidmaversione dignae. Iam
illud sua <quisque> sponte intelligere possit, saepe plures
elocutionis figuras concurrere. Nam qui sic loquitur:
'Athenienses Asiae panem eam, quae Ionia cognominata est,
coloniis communierunt: Dores Italiae eam regionem, quae <Magna>
Graecia nominata est, occupaverunt': tres in unum figuras
contulit, ἰσόκωλον, ὁμοιόπτωτον, διεζευγμένον. Itemque hoc et in
ceteris figuris accidere poterit.

Illud ad postremum praecipiendum videtur, ne proposita tibi
figura, quaeras elocutionem ei subiungere <et> ita verba
colligas, ut in eam figuram, quam destinaveris, incidant;
infirmum enim hoc et puerile erit. † Hoc † consuetudo multae
lectionis, in qua figuras huiusmodi recognoscas, et assiduitas
stili, cum exercitatio ipsa commoverit dicendi facultatem, in has
formas ultro incurrent, ut cum quibus et quo tempore utendum
sit, possis diiudicare. † Plurimum optimorum Demosthenes
praestabit M. Tullio, † ne <tamen>, dum copiam imitamur, in
nimietatem incidamus, cavendum est.

