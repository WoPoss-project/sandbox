digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De rhetorica

Augustinus, Aurelius

Correzione linguistica: Beatrice Strona

Codifica XML: Nadia Rosso

2016 digilibLT, Vercelli

Fonte: Rhetores Latini Minores, ex codicibus maximam partem
primum adhibitis emendabat Carolus Halm, Lipsiae 1863, 137-151
(Bibliotheca Scriptorum Graecorum et Romanorum Teubneriana)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

1. {%Oratoris officium%} est proposita quaestione civili dumtaxat
primum ipsam intellegere, generalis sit an specialis, simplex an
coniuncta ex pluribus, absoluta an conparativa: deinde cum
intellexerit, invenire in eam congruentes partitioni locos et his
morales seu naturales adcommodare sententias: exinde iudicare de
inventis, repudiare quae parum commode occurrerint, tum iis quae
iudicio examinarit dare ordinem certum. Etenim quamvis multa et
pertinentia inventa sint, tamen, nisi pro qualitate et
magnitudine sua certis et quasi legitimis sedibus conlocentur,
aut oberunt aut non magno opere proficient. Subinde ordinationi
rhetor explicationem rerum commodare debebit, quae duabus
partibus constat, structurae qualitate et quantitate verborum.
Haec omnia memoria suscipiet, quam et plerique Graecorum et
magister M. Tullius in primis oratori adfirmant necessariam, hoc,
ut opinor, modo: {%Venio nunc ad thensaurum rerum omnium,
memoriam, quae nisi custos inventis ordinatis que rebus
adhibeatur, intellegimus omnia, etiam si praeclarissima sint in
oratore, peritura%}. Memoriam pronuntiatio sequetur, res, ut
Demostheni videtur, inter oratoria officia vel prima vel sola,
quae consistit duobus, motu corporis et sono vocis. Haec quantum
summatim tetigisse satis est, quae sunt oratoris officia.
Reliquum est videre qui sit finis.

2. {%Finis%} est, ut opinor, in omnibus rebus, ad quem cuncta
referuntur, cuius causa fiunt reliqua omnia: a Graecis τέλος
dicitur; quod etiam in philosophorum paene omnibus
disputationibus quaeritur, quis sit finis bene vivendi, virtus an
voluptas, et cetera. Finem igitur proprium oratoris officii
alius alium probaverunt. Quibusdam enim visum est summam oratoris
officii in bene dicendo esse, quibusdam in recte dicendo,
quibusdam in vere dicendo, quibusdam in persuadendo consistere.
Quin etiam illi, qui bene aut vere dicere finem officii oratoris
putaverunt, non abnuunt tamen horum ipsorum finem esse
persuadere, ut sit finis oratoris officii bene dicere, finis bene
dicendi persuadere. Ergo quasi consensu omnium finis est
oratoris officii persuadere. Hoc quia in calumniam videbatur
posse recidere (non enim semper persuadet orator, nec, si
aliquando persuadere non possit, facultatem et nomen oratoris
amittit) addidit Hermagoras, quo calumniam effugeret, et ita
scriptum reliquit, finem esse oratoris officii persuadere,
quatenus condicio rerum personarumque patitur.

3. Alia subinde ex eodem verbo persuadendi calumnia nascitur,
inventa sane a Platone <et> tractata multum in Gorgia, sed
posthac multo inpudentius a quibusdam technicis, obtrectatoribus
Hermagorae, frequentata. Negant quippe proprium finem esse
oratoris officii persuadere, sed communem paene cum universis:
nam et mathematicos de iis, quae in notitiam ipsorum ceciderint,
persuadere, et medicos de iis, quae in arte ipsorum contineantur,
persuadere, opifices etiam et tabernarios fabros et si qui huius
modi sunt posse de eo quod agant cuivis probabiliter persuadere,
quasi ratione faciant: ergo non esse integrum finem, qui solam
communitatem habeat, careat proprietate; esse actum persuadendi
communem cum multis et idcirco persuadere non esse proprium finem
oratoris officii. Huic quoque calumniae Hermagoras percommode
obstitit. Dicit enim esse oratoris officium persuadere, quatenus
rerum et personarum condicio patitur, dumtaxat in civilibus
quaestionibus. Nam medicorum et philosophorum et ceterae huius
modi quaestiones extra regulam civilem, quam πολιτικὴν Graeci
vocant, conlocantur.

4. Sunt autem {%civiles quaestiones%}, quarum perspectio in
communem animi conceptionem potest cadere, quod Graeci κοινὴν
ἔννοιαν vocant. Verum ut facilius intellegatur, quae sit haec
ipsa condicio, quam demonstratam esse volumus, omnia quaecumque
huius modi sunt, ut ea nescire pudori sit, et quae vel
ignorantes, quasi sciamus tamen, cum simulatione prae nobis
ferimus, quotienscumque in dubitationem vocantur, efficiunt
civilem quaestionem. Quod dico, huius modi est. Si de pondere
alicuius rei quaeratur, si non videaris scire quot librarum sit,
non est erubescendum: si de longitudine non videaris scire quot
pedum sit, non est erubescendum: si de ceteris huius modi rebus,
quas persequi longum est; et ideo quotienscumque in dubitationem
venerunt, licet faciant quaestionem, tamen civilem facere non
possunt. At ubi quaeritur, sitne aliquid iustum an iniustum,
honestum an inhonestum, laudandum an reprehendendum, praemio
adficiendum an supplicio, utile an inutile, et si qua huiusmodi
sunt, nemo non etiam extra omnem artem et scientiam conlocatus
erubescat, si haec nescire videatur. Inde est quod omnes
persuasum habent aut certe aliis persuadere non dubitant, posse
se concipere animo discrimen iusti et iniusti, honesti et
inhonesti ceterorumque quae supra diximus. Et idcirco quae
dubitationes in huius modi rebus oriuntur, civiles vocantur
quaestiones, quasi non propriae paucorum, sed communes
universorum. Quae cum ita sint, merito [quae communi conceptione
animi perspici possint] quaestiones, quae κοινῇ ἐννοίᾳ deprehendi
possunt, civiles vocantur, et hae sunt, in quibus versari et
praestare debebit orator.

5. Duo sunt primi et quasi generales civilium modi quaestionum,
quorum alter {%thesis%}, alter {%hypothesis%} vocatur a Graecis.
Nos priori nomen nisi graecum dare non possumus, ne posteriori
quidem, quamquam videamur {€dare latinum potuisse€}, dedimus:
quippe controversiam dicimus, quod nomen tam in thesin quam in
hypothesin potest cadere; in utroque enim quaestio, id est
controversia est. Porro hypotheseos significatio et declaratur ex
ipso conposito nomine esse aliquid, quod est ὑπὸ τὴν θέσιν, id
est sub illo genere quasi species.

Thesis est res, quae admittit rationalem considerationem sine
definitione personae: hypothesis est seu controversia, ut
inproprio nomine utamur, res, quae admittit rationalem
contentionem cum definitione personae. Melius autem declarabuntur
sub exemplo. Thesis est quaestio huius modi; an navigandum sit,
an philosophandum: hypothesis est quaestio huius modi: an
decernendum Duillio praemium. Nec desunt, qui hic etiam
Hermagoran criminentur, et Apollodorus in primis, qui negat
quicquam aliut esse hypothesin quam thesin, et nullius momenti
esse discrimen personarum: quamquam utrumque hoc genus
quaestionis Hermagoras distinxisse videatur; non minus enim
infinitam et interminatam esse hypotheseos quam theseos
quaestionem. Nam cum quaeratur, sit necne animadvertendum in
Oresten, non personam esse quae faciat quaestionem, sed factum,
et nihil interesse an ita quaeratur, sit necne animadvertendum in
matricidam: quod si ita est, nihil inter hypothesin thesinque
distare.

6. Ad haec nostri: primo omnium qualitatem personarum
quaestionibus differentiam adferre, quae ipsis etiam
hypothesibus, id est controversiis, saepe evenire, ut punita et
inpunita, honorata et inhonorata quaedam relinquenda videantur,
non tam ex rerum qualitate quam quantitate personae: dein illo
etiam distare haec duo genera quaestionum, quod in thesi
perspectio sit alicuius rei qualis sit, in hypothesi contentio:
et quantum interest inter perspectionem et contentionem, tantum
inter thesin et hypothesin esse discriminis. Deinde in thesi
quaeri quid omnes oporteat facere, in hypothesi quid unum aut
alterum aut paulo plures, certe definitum hominum modum. Etiam
illa differentia accedit, quod in thesi quasi ignorantes
quaerimus quid sit optimum factu, in hypothesi quasi scientes
defendimus. Tum quod omnis thesis de futuro est, hypotesis raro:
quin immo numquam nisi de praeterito aut eo quod iam agatur facit
quaestionem. Nemo enim neque reus fieri potest, nisi fecerit aut
fecisse dicatur, neque praemium aut aliquid huiusmodi petere,
nisi iam meritus sit aut meritum esse se contendat. Huic loco
opponunt tyrannidis et proditionis reos et veneficii et
parricidii inperpetrati, et si qua in eundem modum excogitari
possunt. In quo studio criminandi falluntur: nam et in eo qui
proditionis reus est, non de futura re quaeritur, id est de ipsa
proditione, sed de eo, an susceperit consilium proditionis, quod
utique praecessit; et de tyrannide aeque, an cogitarit
tyrannidem, et de parricidio non perpetrato et de veneficio. Ergo
semper aut de praeterito aut de praesenti in hypothesi nascitur
quaestio, in thesi contra numquam nisi de futuro. Quae si ita
sunt, satis utriusque est declarata diversitas.

7. Nunc, quoniam quidem de differentia generalium et specialium
quaestionum satis dictum est separataque thesis ab hypothesi, ut
perinde distaret re ac nomine, consequens esse videtur dicere,
quid sit quod hypothesin, id est controversiam efficiat. Est
igitur circumstantia rerum, quam περίστασιν Hermagoras vocat,
sine qua ulla omnino controversia non potest esse. Quid sit autem
peristasis, facilius partitione quam definitione eius deprehendi
potest. Sunt igitur partes circumstantiae, id est peristaseos,
septem, quas Hermagoras μόρια περιστάσεως vocat, Theodorus
στοιχεῖα τοῦ πράγματος, id est elementa, quod ex eorum
coniunctione quaestiones fiant perinde atque ex coniunctione
literarum nomina et verba fieri videmus. Sed sive στοιχεῖα sive
μόρια rectius dicuntur, nos omissa controversia nominis, quae
sint ipsa dicamus. Sunt igitur haec: {%quis%}, {%quid%},
{%quando%}, {%ubi%}, {%cur%}, {%quem ad modum%}, {%quibus
adminiculis%}, quas Greci ἀφορμάς vocant. Horum autem omnium aut
plurimorum rationalis congregatio conflat quaestionem. Sed
nimirum singulorum proprietas exprimenda est.

8. {%Quis%} significantiam habet personae, quae spectatur duobus
modis, ex nomine et qualitate. Ex nomine hoc modo: quis?
Camillus, C. Marius, L. Sulla. Ex qualitate: quis? dives et
pauper, imperator. Est autem definita in nominibus, infinita in
qualitatibus personarum perspectio, quando in appellationem nihil
praeter nomen cadit, in qualitatem et fortuna et aetas et
condicio et disciplina et cetera, quae sunt infinita numero.
{%Quid%} significantiam habet rei, quae facta ab aliquo vel dicta
vel cogitata, fieri dici cogitari, futura esse dictum iri
cogitatum iri videatur, bona vel mala, honesta vel inhonesta,
iusta vel iniusta, utilis vel contra, necessaria vel parum, magna
vel parva, usitata vel nova. {%Quando%} temporis significationem
habet, velut ‘interdiu an noctu, sacro an inreligioso die’.
Etiam ex accidentibus, quae interdum dant tempori suam
qualitatem, velut: in belli tempore an in pacis tempore, in
seditione an in concordia, in libertate an in dominatione, et si
qua in eundem modum cadere possunt. Vbi loci significationem
habet, velut in civitate an extra, in sacro loco in profano, in
mari in terra. {%Cur%} significat causam faciendi vel dicendi vel
cogitandi, rem, ut mea fert opinio, ad constituendam quaestionem
in primis necessariam. {%Quem ad modum%} significationem habet
ex facti vel quod fiat futurumve sit demonstratione, veluti ‘clam
palam, per vim per dolum’, et si qua similia in eundem modum
cadunt. Ἀφορμαί, quas nos adminicula dicimus, demonstrationem
habent earum rerum, per quas factum esse aliquid dicatur, ut est
laqueus, gladius, venenum, literae, internuntius, mandata,
servus, conscius, sicarius. Horum articulorum, ut supra dixi, aut
omnium aut plurimorum rationalis concursus faciet civilem
quaestionem.

9. {%Rationales quaestiones%} sunt, quas Hermagoras logicas
vocat. Melius enim putant sic eas cognominari quam verbales, quia
logicae non ex verbi, sed ex rationis significatione appellatae
sunt a technicis, cum alioquin λόγος interdum verbum significet,
interdum rationem. Igitur rationales seu logicae quaestiones
fiunt modis quattuor. Haec enim in illis quaeruntur: an sit, quid
sit, quale sit, an induci in iudicium debeat. Vbi quaeritur an
sit, genus id quaestionis Hermagoras στοχασμόν vocat, nos
{%coniecturam%} possumus dicere: idem Theodorus περὶ τῆς οὐσίας,
id est {%de substantia%}. Nihil enim neque factum videri potest,
quod non habuerit substantiam, neque futurum, quod non habiturum
sit substantiam. Quidam hoc genus quaestionis ex eo, quod per id
quaeritur, an sit vocaverunt. Altera rationalis est quaestio,
quam Hermagoras finem vocat, Theodorus περὶ τῆς ἰδιότητος, id est
{%de proprietate%}, quidam {%quid sit%}, nonnulli {%de eodem et
altero%}, id est περὶ τοῦ αὐτοῦ καὶ θατέρου. Tertiam rationalem
quaestionem uno nomine omnes {%qualitatem%} vocant.

10. De quarta magna contentio est, quam supra de inducendo
iudicio diximus. Plerique enim negant esse eam, quando id agat,
ne res possit venire in quaestionem. Sed inter omnes Hermagorae
praecellit auctoritas, qui et quaestionem putat et in primis
necessariam et agitari in foro multum et adhibendam etiam in
ceteris statibus primo statim congressu, si causae condicio
patiatur. Nihil enim statuo tam interesse eorum, quibus iudicium
intenditur, quam declinare iudicium. Porro ipsam declinationem
iudicii habere nonnullam iudicii speciem. Nam si ita res
ageretur, ut quotiens nollet aliquis causam induci, esset hoc in
ipsius potestate, nulla erat quaestio: nunc cum semper existant
qui impediant, ipsa illa contentio, qua alter in iudicium vocat,
alter recusat iudicium, facit quaestionem, quod controversiae
genus Hermagoras μετάληψιν appellat. Nostrorum pauci
{%reprehensionem%}, plerique {%translationem%} vocaverunt,
utrique sane rationem secuti. Qui reprehensionem dixerunt, eo
scilicet, quod cum maxime inducatur in iudicium causa,
reprehenditur et quasi retrahitur: qui translationem, quod reus
non omnino excludat actionem, sed, ut praesentem condicionem
actionis excuset, in aliut genus iudicii transferat, vel habitum
iam vel futurum.

11. Sunt item aliae quaestiones quattuor, quas inventores
νομικάς, nos {%legales%} appellamus. In his sunt {%scriptum et
voluntas%}, quod illi ῥητὸν καὶ διάνοιαν appellant, ἀντινομία,
quam nos {%contentionem legum contrariarum%} vocamus,
{%ambiguitas%}, quam illi ἀμφιβολίαν, {%conlectio%}, quam illi
συλλογισμόν. Verum haec paulo post diligentius tractabimus, ita
ut significantia cuiusque evidentius exprimatur et species
generibus addantur.

Interim mihi videtur esse dicendum, quibus omnis quaestio
articulis et quasi nodis subinde adstricta ad perfectam speciem
sui veniat. Est aliquod dictum, quod Graeci φάσιν nominant: id
scinditur in duas partes, et est eius alterum κατάφασις, alterum
ἀπόφασις. {%Cataphasin%} (non sufficit enim aientiam exprimere)
{%intentionem verbo factam%} possumus dicere, id est verbum quo
crimen intenditur, veluti: ‘pulsasti, prodidisti, occidisti’.
Quod autem illi {%apophasin%}, nos {%abnuentiam%} criminis eius,
quod accusator intenderit, veluti: ‘non pulsavi, non occidi, non
prodidi’. Ex his duobus, dicto et responso, vel intento et
negato, media nascitur {%quaestio%} hoc modo. Intentio est
‘occidisti’, negatio ‘non occidi’, quaestio ‘an occiderit’. Sed
ut iam a coniecturali modo recedamus, intentio est ‘iniuria
occidisti’, negatio ‘non iniuria occidi’, quaestio est ‘an iure
occiderit’. Vel in aliquo legali statu. Intentio est ‘non licebat
tibi hoc facere per legem’: negatio est ‘licebat mihi hoc facere
per legem’: quaestio est ‘licueritne hoc facere per legem’.

12. Hanc quidam, ut nos usque adhuc diximus, {%quaestionem%}
vocaverunt, quidam {%statum%} nominaverunt, ab eo videlicet, quod
in ea et exordium quaestionis et summa consisteret. Primo enim
quasi eminus, cum hinc dicatur factum esse, inde non esse factum,
nulla pugna est, sed quasi futurae pugnae meditatio: deinde cum
propius accessum est et quasi ad manus ventum, altercationi et
contentioni mutuae media quaestio intervenit, sit necne factum.
In ea uterque consistit, omisso quod ante dicebat: unde ei
quaestioni {%status%} nomen inpositum est. Hoc idem Theodorus
κεφάλαιον appellat, translatione usus videlicet a principali
parte corporis, quod in hoc etiam complexu duorum, quae utrimque
dicta sunt, quasi caput quoddam totius controversiae efficitur.

13. Consequens huic locus est, aut perinde aut magis etiam
necessarius, quo demonstratur quid sit {%causa%}, quid
{%continens%}, quid {%de quo contenditur%}. Causam Hermagoras
αἴτιον vocat, συνέχον continens, de quo contenditur κρινόμενον.
Est igitur causa, quae nisi praecesserit, controversia fieri non
potest. Quod dico, tale est. ‘Abdicatur a patre filius’
controversia idcirco non est, quia nulla cur abdicaretur a patre,
causa praecessit. Denique addamus causam et statim controversia
effecta est: ‘iuravit se non ducturum uxorem et abdicatur’. Quod
iuravit αἴτιον factum est, id est causa, cur abdicationem
mereretur. Συνέχον, id est continens, est, quod ad refutandum
αἴτιον, id est ad refellendam causam videtur adferri, ut est in
hac materia: ‘Militem, qui iuraverat se deserturum, imperator
occidit et reus fit caedis’. Hic enim αἴτιον est, id est causa
iudicii, quod occidit; neque enim fieret reus, nisi occidisset:
συνέχον est, id est continens, id propter quod occidisse <se>
dixit, ius iurandum scilicet militis, quo deserturum se esse
iuraverat. Hoc interdum συνέχον Hermagoras, id est continens,
appellat, ab eo quod omnis rei defensio ab illo contineatur:
interdum αἴτιον αἰτίου vocat, quasi {%causam causae%}. Nam quem
ad modum reatus causa est quod militem occidit, ita occidendi
causa, quod miles deserturum se esse iuravit.

14. Nunc quoniam scimus quid sit causa, quid continens, videamus
etiam quid sit de quo contenditur, id est quid sit τὸ κρινόμενον.
Est autem nihil aliud quam exploratio τοῦ συνέχοντος, id est
continentis. Quod dico, tale est; etenim in eadem controversia
perseverandum puto, quo sint lucidiora quae tradimus. Αἴτιον est
quod occidit militem hic imperator: συνέχον est, quo reus
nititur, id est ratio, propter quam occidisse se dicit; est
autem, quod miles iuravit se deserturum: κρινόμενον est
examinatio huius ipsius, quod ad defensionem reus attulit. In quo
ita quaeritur, num alia causa imperatori fuerit, cur occiderit
militem, et haec praetexatur: ut videatur non quia iuraverit
occisus, sed [alia] quadam vel simultatis vel invidiae causa.
Poterit etiam hoc modo articulus iste tractari: an, etiam si
iuraverit, parum tamen haec iusta causa fuerit cur debuerit
occidi. Et tota perspectio totius συνέχοντος, quod ad αἴτιον
adfertur, κρινόμενον vocatur. Evenit tamen nonnumquam, ut in una
controversia non semel αἴτιον et συνέχον et κρινόμενον, sed
saepius ipsa omnia per vices revoluta tractentur, ut in hac
controversia: ‘reus est Vlixes laesae rei publicae, quod procos
occiderit’. Hic enim αἴτιον est quod occiderit: αἴτιον αἰτίου vel
συνέχον, quod eos, qui bona sua depopulabantur et pudicitiae
uxoris insidiabantur, occidit: κρινόμενον est, numquid tamen,
etsi hae res praecesserunt, alia tamen causa quam praetexit
occiderit: vel numquid ne pessime quidem de se meritos indemnatos
debuerit occidere. Deinde ad hoc κρινόμενον aliut συνέχον adfert
Vlixes, quo dicat se iussu Minervae interemisse. Deinde hoc
ipsum συνέχον fit κρινόμενον, quod quaeritur, utrum non propter
iussum Minervae occiderit, et utrum in tali re <ne> Minervae
quidem obtemperare debuerit. Est autem αἴτιον proprius
accusatoris locus, συνέχον defensoris, κρινόμενον utriusque
commune.

15. Subinde dicendum puto, quem ad modum et quot modis
controversiae {%asystatae%} fiant: tametsi ne dici quidam
controversias oportet, quae statum non habent, sed plegmata
inrationabilia, id est ἄλογα. Fiunt igitur asystatae modis
quattuor: uno, cum aliquid deest ex circumstantia (quae autem vis
sit circumstantiae, et supra diximus), id est cum quaestionibus
aut causa aut persona aut locus aut aliquid eorum deest, quibus
effici circumstantiam diximus. Hoc autem genus asystati in
scholasticam materiam non potest cadere, idcirco quia ne fingi
quidem poterit ullum thema deficiente circumstantia. In veritate
tamen nonnumquam evenit ut aliquid horum desit, et per
inprudentiam actoris profligata causa veniatur ad iudicem. Alter
est modus asystati, quem κατ᾽ ἰσότητα appellant. Nos tametsi
nomen latinum dare non possumus, tamen vim intellegere debemus.
Nam cum eadem utrimque dicuntur et nulla re ne parva quidem
discernuntur, tum huius modi πλέγμα propter aequalitatem
utriusque partis statum implicat, ut: ‘vicini adulescentuli, qui
speciosas uxores habebant, noctu alter alterum obvium habuerunt:
accusant invicem adulterii’. Nam quidquid altera pars dixerit,
hoc altera dicat necesse est: ‘Verisimile est te adulterium
voluisse committere, quia adulescens es.’ “Te quoque verisimile
est voluisse, quia adulescens es.” ‘Verisimile est, quia
speciosam uxorem habeo.’ “Te quoque verisimile est, quia et ego
speciosam uxorem habeo.” ‘Facultatem tibi vicinitas praebuit’:
“et tibi eadem vicinitas praebuit facultatem.” ‘Cur nocte in me?’
“cur tu autem in me incidisti?” Nihil est quo distinguatur, et
idcirco utervis eorum sive accusat alterum, se criminatur, sive
se purgat, defendit eum, quem criminari videtur.

16. Tertium est asystati genus, quod Graeci καθ᾽ ἑτερομερίαν
appellant, id est, cum reo nulla defensio est, et aut color in
facto non invenitur aut parum probabilis color invenitur: unde
etiam Democrates praeceptor meus solitus erat dicere, eas etiam
controversias, in quibus color diu quaeritur, statum non habere.
Verum ille constantius: nos si adferatur aliquid ad defensionem
vel mediocriter probabile, admittimus. Sed si evidenter confossa
causa est, ut oportet, secundum heteromerian explodemus.
Nonnunquam incidunt quaedam quaestiones, maxime in veritate, quae
summam accusatori, nullam reo largiantur facultatem: verum eas
non controversias, sed communes locos dicimus: quippe est in his
non probatio criminis, sed ut in expressum atque evidens facinus
expressio.

Quartus est modus asystati vel caliginosissimus, adeo ut
nonnumquam etiam doctis hominibus soleat obrepere: habet enim
nonnullam speciem probabilis consistentisque materiae. Ea est
huius modi, in qua iudex ferendae sententiae rationem explorare
non potest. Hoc Graeci ἄπορον vocant, sed subiciamus exemplum:
‘Petebat ab alio usuram quasi pecuniae creditae: ille accepisse
se pecuniam confitebatur, sed depositam et idcirco velle se
restituere sortem sine usura. Pendente interea iudicio lex de
novis tabulis lata est: repetit ille quasi depositam, ille
retinet quasi creditam.’ Non enim video quid sit hic quod in
sententia ferenda iudex sequi possit, cum petitor idem interdum
credidisse, interdum deposuisse se dicat, et ille alter interdum
depositam accepisse, interdum creditam, et neuter sua priore, sed
uterque alter alterius praeterita sententia utatur.

17. Pertinere etiam nonnihil ad rem videtur scire figuras
controversiarum, quibus invicem differant, quo magis in evidenti
sit, quem ad modum quamque tractemus. Sunt igitur {%schemata%},
idest {%figurae controversiarum%}, quattuor: ἔνδοξος, quod nos
opinionis bonae possumus dicere, ἀμφίδοξος, quod nos opinionis
confusae ex utroque, bono ac malo, possumus dicere, παράδοξος,
quod nos opinionis malae possumus dicere: tametsi quidam parum
diligenter graece loquentes paradoxa pro his, quae sunt bonae
opinionis, accipiunt: unde vulgo etiam olympionicas et ceteros
victores Graecorum et sacrorum certaminum paradoxos vocant, magis
consuetudine quam ratione ducti. Nam, ut opinor, παράδοξον est,
quod est παρὰ τὴν δόξαν, contra opinionem bonam. Denique licet
alias vulgarem illam significationem huius nominis probare
malimus, tamen hoc loco, ut multa nove tam a technicis quam a
philosophis cognominantur, accipere debemus non pro solito usu
consuetudinis quam pro condicione praecepti. Quarta est species
controversiae, quae graece ἄδοξος dicitur, quam nos non, ut
vulgo, malae opinionis, sed nullius opinionis, id est humilem et
sordidam <vocamus>. Sed evidenter haec propositis exemplis
{€liquebunt€}.

18. Ἔνδοξος controversia huius modi est, in qua tam persona quam
res est honesta, velut: ‘Scipio victis Poenis petit praemium ut
spectet ludos laurea coronatus.’ Et persona honesta est
Scipionis, et quod petitur non inprobum. Ἀμφίδοξος est, in qua
vel honestatem personae turpitudo rei maculat, velut si idem
Scipio petat praemii nomine mortem Tiberi Aselli; nam petitoris
honesta persona est, quod petitur inhonestum: vel contra, si
abdicatus fortiter fecerit et petat praemii nomine redire in
domum patris: persona quae petit inhonesta, abdicati: res quam
petit honesta, ut in domum patris redeat. Παράδοξον est
controversiae genus, ut supra definiebam, in quo utraque
inhonesta sunt, tam res quam persona, velut: ‘inpudicitiae reus
fortiter fecit: petit praemii nomine accusatoris sui mortem.’ Nam
et persona petentis inhonesta est, si quidem fuit reus
inpudicitiae, tametsi aliquid turpitudini derogaverit quod
fortiter fecit, et res quam petit improba. Ἄδοξον est
controversiae genus sine opinione utraque, humile et sordidum:
‘Pauper vestimenta vendebat: extitit alius pauper qui vindicaret
ea et furto ablata esse sibi diceret. Ille venditor ait se ab
adultero deprehenso illa vestimenta detraxisse: invicem accusant,
ille adulterii, hic furti.’ Hic enim et personae humiles
pauperum et res, quae fecisse videntur quaestionem, abiectae,
vestimentorum vindicatio et agnitio. Et quamquam intervenit
crimen adulterii non abiectum, tamen, quia plura sunt ἐν τῇ
περιστάσει humilia et sordida, totius controversiae speciem sibi
vindicant. Dinoscere autem has controversiarum figuras cum ad
multa alia convenit, tum vel in primis ad id, ut modum praefandi,
id est principia edendi, congruentem qualitati materiae invenire
possimus. Non enim eadem species debet esse principii in themate
endoxo et amphidoxo et paradoxo et adoxo, sed sua cuique forma
tribuenda.

19. Iam primum in endoxo genere materiae Hermagoras negat esse
praefandum. Nam si benivolentiae, inquit, conciliandae gratia
praefari solemus, in bonae opinionis themate, quale est illud
Scipionis, benigni sunt ii, aput quos sumus locuturi, nihil autem
attinet parare quod paratum est. Sed mihi longe aliter videtur,
et pace tanti viri dixerim; neque enim est semper spectanda
auctoritas, utique cum ratione vincatur. Censeo igitur nihil
prohibere in endoxo genere materiae quo minus praefemur. Nihil
enim, opinor, mali benignos iudices benigniores facere praefando,
ut, cum offensos adversariis videmus, offensionem illam dicendo
augere conemur. Denique auloedos et citharoedos et ceteros huius
modi artifices, quamquam non polliceantur orationem, videmus
tamen praeloqui. Quia ante actionem et omnino curta et sine
capite oratio est, quae sine principio ab ipsis rebus orditur,
utemur etiam principiis in bonae opinionis controversiis, sed
brevioribus et erectioribus paulo et confidentibus et plenis
dignitatis, sine iactantia dumtaxat, ne res pariat invidiam, ut
est illud aput M. Tullium contra contionem Metelli, in qua
exultare videtur contra tribunum pl.: {%ubi uis uel in ipsa
consistere? sic enim, ut opinor, insequar fugientem, quoniam
congredi non licet cum resistente%}. Quod numquam profecto tam
magnifice dicere in exordio statim orsus fuisset, nisi et ipsius
actoris esset honesta persona et res, de qua locuturus erat, non
improba. Itemque alio loco, cum de coniuratorum animadversione
loqueretur: {% ‘Video, p. c., in me omnium vestrum ora atque
oculos esse conversos%}, et deinceps. Quae omnia huius modi sunt,
ut actor et splendore suo et rebus his, de quibus locuturus est,
quasi honestissimis videtur merito confidere. Pleraque huius
modi exordia aput G. Gracchum, quanto nobilior is fuit, <tanto
maioris sunt> spiritus: quae dicentem profecto M. Erucium aut
aliquem ex Cannensi caterva nemo ferret.

20. In amphidoxo genere materiae moderatione quadam utendum erit,
cum principia ducemus, ut et turpitudinem, quae subest, et
dignitatem, quae est in re aut persona, <...> vel inlustrando
augeamus: ita varie utrumque miscebimus, ut alterius partis
turpitudinem alterius honestas tegat, neque tamen cum tanta
iactatione, quanta in illo superiore genere materiae, sed quasi
cum quadam confidenti verecundia. Si in re turpitudo erit,
quantum fieri poterit, avocabimus iudicem ad personae dignitatem:
si in persona, ad rei dignitatem quasi de periculoso in tutiorem
locum refugiemus, sed summatim leviterque cedentes, despicere ut
potius suspicionem metus quam timere videamur. Laborabimus autem
in eo, ut confusa utraque dignitate rei et personae plus
fiduciae in honestate quam metus in turpitudine habere videamur.
Sed ut limpidius hoc genus principandi deprehendatur, dabo
exemplum, quod habuit M. Tullius, cum pro M. Scauro loqueretur:
erat enim controversia amphidoxos, quippe qui niteretur dignitate
personae M. Scauri, premeretur turpitudine criminis de pecuniis
repetundis. Vtrumque in principio statim ita confudit orator, ut
et turpitudinem criminis dignitate personae contegeret, neque
tamen largiter nimium neque exultanter, sed ita, ut exprimat
nonnullam etiam metus suspicionem: {%Maxime fuit optandum M.
Scauro, iudices, ut nullo suscepto cuiusquam odio sine offensione
ac molestia%} et cetera.

21. In paradoxo, id est in malae opinionis themate, ubi et
personae et rei dignitas pariter laborabit, longioribus
principiis utendum erit et purgandis suspicionibus opera
tribuenda et demisse loquendum cum sententiis tum verbis etiam
propius blanditiam sitis, et querimoniam quasi falsi inlati
criminis et falsae infamiae conpositae adversus nos per invidiam,
summissiore toto corpore conformato ad verecundiam, summisso
vultu, oculis terram intuentibus, neque illam acriter, sed, si
possumus, etiam rumore simulato.

In adoxo, id est in humili genere materiae, proxima sermoni
debent esse principia, neque sententiis alte petitis neque verbis
ultra modum ornatis nec structura graviore, sed quasi resoluta
et simplici. Vis autem omnium sententiarum, quam his principiis
adhibemus, ea esse debebit, ut rem a proprietate revocet ad
communitatem, et dicat omnium interesse illam rem vindicari,
propterea quod quanto quaeque minora sunt, tanto crebrius et
magis inter multos cadere possint; nec tam oportere spectari
magnitudinem rerum et personarum quam rationem aequi et iniqui,
veri atque falsi; eandem enim esse horum in minimis vim quam in
maximis. Talia principia sunt pleraque aput Demosthenen in iis
libris, qui inscribuntur idiotici, et magis aput Lysian et aput
quosdam ex nostris veteribus. Certe M. Tullius, cum pro Archia
diceret, non aliter exorsus est.

