digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Gratiarum Actio

Ausonius

Correzione linguistica: Alice Borgna

Codifica XML: Alice Borgna

2011 digilibLT, Vercelli

Fonte: The Works of Ausonius, edited with Introduction and
Commentary by R.P.H Green, Oxford 1991

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 AVSONII BVRDIGALENSIS VASATIS GRATIARVM ACTIO AD GRATIANVM
IMPERATOREM PRO CONSVLATV  


1 . 1. Ago tibi gratias, imperator Auguste; si possem, etiam
referrem. Sed neque tua fortuna desiderat remunerandi uicem neque
nostra suggerit restituendi facultatem. Privatorum ista copia
est inter se esse munificos: tua beneficia ut maiestate
praecellunt, ita mutuum non reposcunt.

2. Quod solum igitur nostrae opis est, gratias ago: uerum ita, ut
apud deum fieri amat, sentiendo copiosius quam loquendo. Atque
non in sacrario modo imperialis oraculi, qui locus horrore
tranquillo et pauore uenerabili raro eundem animum praestat et
uultum, sed usquequaque gratias ago, tum tacitus, tum loquens,
tum in coetu hominum, tum ipse mecum, et cum uoce patui, et cum
meditatione secessi, omni loco actu habitu et tempore. Nec mirum,
si ego terminum non statuo tam grata profitendi, cum tu finem
facere nescias honorandi.

3. Quis enim locus est aut dies, qui non me huius aut similis
gratulationis admoneat? Admoneat autem? O inertiam
significationis ignauae! Quis, inquam, locus est, qui non
beneficiis tuis agitet, inflammet? Nullus, inquam, imperator
Auguste, quin admirandam speciem tuae uenerationis incutiat: non
palatium, quod tu, cum terribile acceperis amabile praestitisti;
non forum et basilicae, olim negotiis plena, nunc uotis (votis
pro tua salute susceptis: nam de sua cui non te imperante
securitas?); non curia honorificis modo laeta decretis, olim
sollicitis maesta querimoniis; non publicum, in quo occursus
gaudentium plurimorum neminem patitur solum gratulari; non domus
commune secretum.

4. Lectus ipse, ad quietem datus, beneficiorum tuorum reputatione
tranquillior. Somnus, abolitor omnium, imagines tuas affert.
Ista autem sedes honoris, sella curulis, gloriosa pompis
imperialis officii, in cuius me fastigio ex qua mediocritate
posuisti, quotiens a me cogitatur, uincor magnitudine et redigor
ad silentium, non ingratus beneficiis, sed oppressus.

5. Ades enim locis omnibus, nec iam miramur licentiam poetarum,
qui omnia deo plena dixerunt. Spem superas, cupienda praeuenis,
uota praecurris: quaeque animi nostri celeritas diuinum instar
affectat, beneficiis praeeuntibus anteceditur. Praestare tibi
est, quam nobis optare, uelocius.
2 . Ago igitur gratias, optime imperator.
6. Ac si quis hunc sermonem meum isdem uerbis tam saepe repetitum
inopiae loquentis assignat, experiatur hoc idem prosequi, et
nihil poterit proferre facundius.

7. Aguntur enim gratiae non propter maiestatis ambitum nec sine
argumentis imperatori fortissimo, testis est uno pacatus in anno
et Danuuii limes et Rheni; liberalissimo, ostentat hoc diues
exercitus; indulgentissimo: docet securitas erroris humani;
consultissimo, probat hoc tali principe Oriens ordinatus;
piissimo, huius uero laudis locupletissimum testimonium est pater
diuinis honoribus consecratus, instar filii ad imperium frater
adscitus, a contumelia belli patruus uindicatus, ad praefecturae
collegium filius cum patre coniunctus, ad consulatum praeceptor
electus.

8. Possum ire per omnes appellationes tuas, quas olim uirtus
dedit, quas proxime fortuna concessit, quas adhuc indulgentia
diuina meditatur: uocare Germanicum deditione gentilium,
Alamannicum traductione captorum, uincendo et ignoscendo
Sarmaticum;

9. conectere omnia merita uirtutis et cognomina felicitatis: sed
alia est ista materia et suo parata secreto, cum placuerit
signanter et breuiter omnia, quae nouimus, indicare neque
persequi, ut qui terrarum orbem unius tabulae ambitu
circumscribunt aliquanto detrimento magnitudinis, nullo dispendio
ueritatis.

10. Nunc autem, quod diei huius proprium, de consulatu gratias
agam. Sed procurrunt et aliae dignitates atque in uocem
gratulationis erumpunt ac se prius debere profitentur.

11. Tot gradus nomine comitis propter tua incrementa congesti, ex
tuo merito te ac patre principibus quaestura communis, et tui
tantum praefectura beneficii, quae et ipsa non uult uice simplici
gratulari, liberalius diuisa quam iuncta, cum teneamus duo
integrum, neuter desiderat separatum.
3 .
12. Sed illa, ut paulo ante promisi, habebunt sui muneris
peculiare secretum. Consulatus hic meus orat atque obsecrat, ut
obnoxiam tibi uni sinas fieri eius dignitatem, quem omnibus
praetulisti. Quot quidem et ipse sibi inuenit gradus!

13. Cum clarissimo uiro collega meo honore coniunctus,
nuncupatione praelatus, consul ego, imperator Auguste, munere tuo
non passus saepta neque campum, non suffragia, non puncta, non
loculos, qui non pressauerim manus nec salutantium confusus
occursu aut sua amicis nomina non reddiderim aut aliena
imposuerim, qui tribus non circumivi, centurias non adulavi,
vocatis classibus non intremui, nihil cum sequestre deposui, cum
diribitore nil pepigi. Romanus populus, Martius campus, equester
ordo, rostra, ovilia, senatus, curia, unus mihi omnia Gratianus.

14. Iure meo, Auguste maxime, affirmare possum incolumi omnium
gratia, qui ad hunc honorem diuersa umquam uirtute uenerunt
uenturique sunt (suus enim cuique animus, suum meritum sibique
mens conscia est), iure, inquam, meo affirmare possum me mihi
uideri a ceteris esse secretum.

15. Sunt quos uotorum cruciat inanitas: non optaui; quos exercet
ambitus: non petitui; qui assiduitate exprimunt: non coegi; qui
offeruntur occasione: non affui; quos iuvat opulentia: obstat
temporum disciplina: non emi, nec possum continentiam iactare:
non habui. Vnum praestare temptaui, et hoc ipsum quasi meum
uindicare non possum: in tua enim positum est opinione, si merui.
4 .
16. Fecisti autem et facies alios quoque consules, piissime
Gratiane, sed non et causa pari: viros gloriae militaris: habent
enim tecum, ut semper laboris, ita dignitatis plerumque
consortium, uirtutis quam honoris antiquiore collegio; uiros
nobilitatis antiquae: dantur enim multa nominibus et est stemma
pro merito; uiros fide inclitos et officiis probatos, quorum me
etiamsi non secerno numero, tamen, quod ad honoris uiam pertinet,
ratione dispertio.

17. Quartum hunc gradum noui beneficii tu, Auguste, constituis:
differre tibi ipsi, quo alter ornetur, bona animi tui ad alienam
referre praestantiam eruditionemque naturae, quam deo et patri et
tibi debes, ad alterius efficaciam gratius retorquere quam
uerius. Tua haec uerba sunt a te mihi scripta: soluere te quod
debeas et adhuc debere, quod solueris.

18. O mentis aureae dictum bratteatum! O de pectore candidissimo
lactei sermonis alimoniam! Quisquamne tam parcus est in
ostentatione beneficii? Quisquam pondus gratiae suae uim meriti
profitetur alieni? Quisquam denique quod indulget, quasi ab
obnoxio deferatur, pretium mauult uocare quam donum?

19. Certent huic sententiae ueteres illi et Homerici oratores,
subtilis deducta oratione Menelaus et instar profundae grandinis
ductor Ithacensius et melleo delibutus eloquio iam tertiae Nestor
aetatis: sed neque ille concinnius eloquetur, qui se Laconica
breuitate collegit, nec ille contortius, qui cum sensibus uerba
glomerauit, nec iste dulcius, cuius lenis oratio mulcendo potius
quam extorquendo persuasit.

20. Soluere te dicis quod debeas et debiturum esse, cum solueris.
Auguste iuuenis, caeli tibi et humani <generis> rector hoc
tribuat, ut praelatus antiquis, quos etiam elegantia sententiae
istius antecessisti, uincas propria singulorum: in Menelao regiam
dignationem, in Vlixe prudentiam, in Nestore senectutem.
5 .
21. Subiciet aliquis: “ista equidem adeptus es, sed effare, quo
merito”. Quid me oneras, sciscitator? Rationem felicitatis nemo
reddit. Deus et qui deo proximus tacito munera dispertit arbitrio
et beneficiorum suorum indignatus per homines stare iudicium,
mauult de subditis dedisse miraculum.

22. “Quo”, inquis, “merito?” Ego nullum scio, nisi quod tu,
piissime imperator, debere te dicis: et hoc debere latissime
pertinet, siue hoc eruditionis tuae faenus existimas, siue sine
faenore gloriam liberalitatis affectas, siue te pondere conceptae
sponsionis exoneras, seu fideicommissum patris exsoluis, seu
magnanimitate caelesti, ostentatione suppressa, dei munus
imitaris.

23. Debere te dicis. Cui? Quando? Quo nomine? Lege syngrapham,
nomina creditorem; accepti et expensi tabulae conferantur.

24. Videbis alio summae istius transire rationem. Tibi coepit
deus debere pro nobis. Quid autem mihi debes, gratissime
imperator? (Patitur enim humanitas tua, ut praeter regias
uirtutes privata appellatione lauderis)? Quid tu mihi debes? Et
contra quid non ego tibi debeo? Anne quod docui? Hoc ego possum
uerius retorquere, dignum me habitum, qui docerem; tot facundia
doctrinaque praestantes inclinata in me dignatione praeteritos,
ut esset quem tu matura iam aetate succinctum per omnes honorum
gradus festinata bonitate proueheres; timere ut uidereris, ne in
me uita deficeret, dum tibi adhuc aliquid, quod deberes
praestare, superesset.
6 .
25. Negat Cicero consularis ultra se habere, quod cupiat. Ego
autem iam consul et senex adhuc auiditatem meam fatebor. Te
uidere saepius in hoc magistratu, Gratiane, desidero, ut et sex
Val. Coruini et septem C. Marii et cognominis tui Augusti
tredecim consulatus unus aequiperes.

26. Plures tibi potest aetas tua et fortuna tua praestare; uerum
ego in numero parcior, quia tu in munere liberalior: ipsum enim
te saepius hoc honore defraudas, ut et aliis largiaris.

27. Scis enim, imperator doctissime (rursum enim utar laude
privata), scis, inquam, septem ac decem Domitiani consulatus,
quos ille inuidia alios prouehendi continuando conseruit, ita in
eius auiditate derisos, ut haec eum pagina fastorum suorum, immo
fastidiorum, fecerit insolentem nec potuerit praestare felicem.

28. Quod si principi honoris istius temperata et quae uocatur
aurea debet esse mediocritas, quid privati status hominibus, quid
aequanimis, quid iam senibus erga se oportet esse moderaminis?

29. Ego quidem, quod ad honores meos pertinet, et uota saturaui:
tu tamen, imperator optime, tu piissime, tu quem non fatigat
liberalitas, nisi quando cessauit, tu, inquam, indulgentissime
Gratiane, ut ad benefaciendum subito es necopinus ingenio, adhuc
aliquid, quod hoc nomine mihi praestetur, inuenies. Inuenies? Sic
intellexere omnes, sic nobis ordinem ipse fecisti, sic amicus
deo es, ut a te iam impetratum sit, quod optatur, a quo et quod
nondum optamus, adipiscimur.
7 .
30. Et rursum aliquis adiciet aut sermone libere aut cogitatione
liberius: "nonne olim et apud ueteres multi eiusdem modi doctores
fuerunt? An tu solus praeceptor Augusti?" Immo ego cum multis
coniunctus officio, sed cum paucissimis secretus exemplo.

31. Nolo Constantini temporum taxare collegas: Caesares
docebantur. Superiora contingam. Diues Seneca, nec tamen consul,
arguetur rectius quam praedicabitur non erudisse indolem Neronis,
sed armasse saeuitiam. Quintilianus consularia per Clementem
ornamenta sortitus honestamenta nominis potius uidetur quam
insignia potestatis habuisse. †Quomodo† Titianus magister, sed
gloriosus ille municipalem scholam apud Visontionem Lugdunumque
variando non aetate equidem, sed uilitate consenuit.

32. Vnica mihi [et] amplectenda est Frontonis imitatio, quem
tamen Augusti magistrum sic consulatus ornauit, ut praefectura
non cingeret. Sed consulatus ille cuius modi? Ordinario
suffectus, bimenstri spatio interpositus, in sexta anni parte
consumptus, quaerendum ut reliquerit tantus orator, quibus
consulibus gesserit consulatum.

33. Ecce aliud, quod aliquis opponat: “in tanti te ergo oratoris
fastigium gloriosus attollis”? Cui talia requirenti respondebo
breuiter: non ego me contendo Frontoni, sed Antonino praefero
Gratianum.

34. [...] Celebrant equidem sollemnes istos dies omnes ubique
urbes, quae sub legibus agunt, et Roma de more et
Constantinopolis de imitatione <et> Antiochia pro luxu et
Carthago discincta et donum fluminis Alexandria: sed Treueri
principis beneficio et mox cum ipso auctore beneficii. Loca inter
se distant, uota consentiunt.

35. Vnus in ore omnium Gratianus, potestate imperator, uirtute
uictor, Augustus sanctitate, pontifex religione, indulgentia
pater, aetate filius, pietate utrumque.
8 .
36. Non possum fidei causa ostendere imagines maiorum meorum, ut
ait apud Sallustium Marius, nec deductum ab heroibus genus uel
deorum stemma replicare, nec ignotas opes et patrimonia sparsa
sub regnis, sed ea, quae nota sunt, dicere potius quam
praedicare: patriam non obscuram, familiam non paenitendam, domum
innocentem, innocentiam non coactam, angustas opes, uerumtamen
libris et litteris dilatatas, frugalitatem sine sordibus,
ingenium liberale, animum non illiberalem, uictum uestitum
supellectilem munda, non splendida; ueteribus ut illis consulibus
(excepta, quae tum † erat †, bellicarum collatione virtutum) si
quis me conferre dignetur, seponat opulentiam non derogaturus
industriam.

37. Verum quoniam gratiis agendis iamdudum succumbo materiae, tu
orationi meae, Gratiane, succede.

38. Tu, Gratiane, qui hoc nomen sic per fortunam adeptus es, ut
nemo uerius ambitione quaesierit, neque enim iustius Metellus
cognomento Pius patre reuocato, qui esset impius exulante; aut
uerius Sulla Felix, qui felicior antequam uocaretur, quam tu,
Gratianus, cui et hoc nomen est et illa Metelli Sullaeque
cognomina,

39. tu, inquam, Gratiane, qui hoc non singulis factis, sed
perpetua grate agendi benignitate meruisti; cui, nisi ab auo
deductum esset, ab omnibus adderetur, tu ipse tibi, inquam, pro
me gratiam refer, tu tuaeque uirtutes: bonitas, qua in omnes
prolixus es, perpetuus in me; pietas, qua orbem tuum temperas,
quam in ulciscendo patruo probas, tuendo in fratre cumulas,
ornando in praeceptore multiplicas.

40. Agat gratis clementia, quam humano generi impertis;
liberalitas, qua ditas omnes, fortitudo, qua uincis, et mens ista
aurea, quam de communi deo plus quam unus hausisti. Agant et pro
me gratias uoces omnium Galliarum, quarum praefecto hanc
honorificentiam detulisti. Vltra progredior, et hoc quia debere
te dicis: agat, quae optime agere potest, uox ista, quam docui.
9 .
41. Iamdudum autem quam grati animi, tam sermonis exigui, ut
supra dictum est, succumbo materiae, neque adhuc illa perstrinxi,
quae ne infantissimus quidem, nisi idem impiissimus, eminentia
per famam et omnium gaudiis testata supprimeret. Quae supra uires
dicendi meas posita cunctor attingere, aut ingrati crimine
arguendus aut temerarii professione culpandus; tamen, alterum cum
subeundum sit, audaciam quam maleuolentiam malo reprehendi.

42. Tu, Auguste uenerabilis, districtus maximo bello,
assultantibus tot milibus barbarorum, quibus Danuuii ora
praetexitur, comitia consulatus mei armatus exerces. Tributa ista
quod in urbe Sirmio geruntur, an, [ut] quod in procinctu,
centuriata dicentur? An ut quondam pontificalia uocabuntur, sine
arbitrio multitudinis sacerdotum tractata collegio? Sic potius,
sic uocentur, quae tu pontifex maximus deo participatus habuisti.

43. Non est ingenii mei, piissime imperator, talia comminisci.
Verba sunt litterarum tuarum, quibus apud me auctoritatem summi
numinis et tuae uoluntatis amplificas. Sic enim loqueris: "cum de
consulibus in annum creandis solus mecum uolutarem, ut me nosti
atque ut facere debui et uelle te sciui, consilium meum ad deum
rettuli. Eius auctoritati obsecutus te consulem designaui et
declaraui et priorem nuncupaui".

44. Cuius orationis ordo lucidior? Quae doctrina tam diligens
propriis comitiorum uerbis loqui nec uocabulis moris antiqui
nomina peregrina miscere? Valete modo classes populi et urbanarum
tribuum praerogatiuae et centuriae iure reuocatae. Quae comitia
pleniora umquam fuerunt quam quibus praestitit deus consilium,
imperator obsequium?
10 .
45. Et nunc ego, piissime imperator, ne fastidium auditorii
sacri, dictorum tuorum timidus interpres offendam, diuinitatis
tuae proprio cum piaculo uerba transcurro.

46. “ Cum de consulibus”, inquis, “in annum creandis”: erudita
uox et cura sollemnis: “<solus> mecum uolutarem”: o profundi
altitudo secreti! Habes ergo consiliatorem et non metuis
proditorem. “Vt me nosti”: quid familiarius? “Vt facere debui”:
quid constantius? “Vt uelle te sciui” quid dici blandius potest?

47. “Consilium meum ad deum retuli.” Et quemadmodum solus, cui
praesto est tam grande consilium? An plenius cum senatu, cum
equestri ordine, cum plebe Romana, cum exercitu tuo et prouinciis
omnibus deliberasses?

48. “Consilium meum ad deum rettuli”: non ut, credo nouum
sumeres, sed ut sanctius fieret quod uolebas. “Eius auctoritati
obsecutus”: scilicet ut in consecrando patre, in ulciscendo
patruo, in cooptando fratre fecisti.

49. “Te consulem designaui et declaraui et priorem nuncupaui.”
Quis haec uerba te docuit? Ego tam propria et tam Latina nesciui.
“Designaui et declaraui et nuncupaui.” Non fit hoc temere;

50. Habet moras suas dispertitis gradibus tam matura cunctatio.
Has ego litteras tuas si in omnibus pilis atque porticibus, unde
de plano legi possint, instar edicti pendere mandauero, nonne tot
statuis honorabor, quot fuerint paginae libellorum?
11 .
51. Sed ad blandiora festino. Ab hac enim litterarum ad me
datarum parte digressus eo quoque descendisti, ut quaereres
qualis ad me trabea mitteretur. Omne largitionum tuarum
ministerium sollicitudine fatigasti. Non ergo supra consulatum
mihi est adhibita per te cura tam diligens, pro me cura tam
felix?

52. In Illyrico arma quatiuntur: tu mea causa per Gallias
ciuilium decorum indumenta dispensas, loricatus de toga mea
tractas, in procinctu et cum maxime dimicaturus palmatae uestis
meae ornamenta disponis, feliciter et bono omine. Namque iste
habitus, ut in pace consulis est, sic in uictoria triumphantis.

53. Parum est, si qualis ad me trabea mittatur interroges: te
coram promi iubes. Nec satis habes, ut largitionum ministri ex
more fungantur: eligis ipse de multis et, cum elegeris, munera
tua uerborum honore prosequeris. “Palmatam”, inquis, “tibi misi,
in qua diuus Constantius parens noster intextus est”. Me beatum,
cuius insignibus talis cura praestatur! Haec plane, haec est
picta, ut dicitur, uestis non magis auro suo quam tuis uerbis.
Sed multo plura sunt in eius ornatu, quae per te instructus
intellego.

54. Geminum quippe in uno habitu radiat nomen Augusti:
Constantius in argumento uestis intexitur, Gratianus in muneris
honore sentitur.
12 .
55. Accessit tam impenso beneficio tuo pondus quorundam
sciscitatione cumulatum. Interrogatus, quem priorem decerneres
consulem, nec dubitandum esse dixisti tu, et qui tecum boni sunt
dubitare non poterant. Sed tamen ad hoc dictum erexerant animos,
qui libenter clarissimum uirum collegam meum, quem praesentem
habebat occasio, praelatum credidissent. Fatigantes tamen quod
intellexerant, requirebant.

56. Hic tu, sicut mihi renuntiatum est, noto illo pudore tuo
paulisper haesisti, non rationis ambiguus, sed eorum dubitationem
uultu et rubore condemnans, qui studium suum interpretationis
errore palpabant. Deinde ilico subdidisti: “quid de duobus
consulibus designatis quaeritis quis ordo sit nuncupationis? Anne
alius quam quem praefectura constituit?”

57. O felicem uerecundiam tuam, cui ista popularis ratio tam
prudenter occurrit! Scisti aliud, Gratiane, quod diceres: sed
propter quorundam uerecundiam dicere noluisti. Scopulosus hic
mihi locus est et propter eam quam numquam appetiui gloriam
recusandus. Cum prior renuntiatus sim, satis est tuum tenere
iudicium: interpretes ualete meritorum.

58. Neque autem ego, sacratissime imperator, in tenui beneficio
gradum nuncupationis amplector. Non est haec gloria ignota
Ciceroni: “praetorem me”, inquit, “populus Romanus primum fecit,
consulem priorem”. Ex ipsa eius sententia intellegitur
commendabilius ei uideri <uni> quam pluribus esse praepositum.
Nulla enim est equidem contumelia secundi, sed in duobus gloria
magna praelati.
13 .
59. Alexandri Macedonis hoc fertur, cum legisset illos Homericos
uersus, quibus Hectore prouocante de nouem ducibus, qui omnes
pugnare cupiebant, unum deligi placeret sortis euentu, trepida
ubi contentione uotorum Iouem optimum maximum totus precatur
exercitus, ut Aiacem uel Tydei filium aut ipsum regem ditium
Mycenarum sortiri patiatur Agamemnonem: “occiderem”, inquit,
“illum, qui me tertium nominasset.”

60. O magnanimitatem fortissimi uiri! Nominari inter nouem
tertius recusabat, ubi certe pluribus antecelleret quam subesset.
Quanta hic uerecundia grauaretur posterior de duobus? Est enim
in hoc numero arduae plena dignationis electio. Cum uniuersis
mortalibus duo qui fiant consules praeferuntur, qui alteri
praeponitur non uni, sed omnibus antefertur.

61. Exspectare nunc aures praesentium scio et eminere in omnium
uultu intellego, quod desiderio concipiatur animorum. Existimant
enim, cum ea, quae ad grates agendas pertinebant, summatim et
tenuiore filo, sicut dicitur, deducta libauerim, aliqua me etiam
de maiestatis tuae laudibus debere perstringere.

62. Quamquam me istam dixerim seposuisse materiam et in tempus
aliud reseruare. Nihilominus tamen, ut nunc aliqua contingam,
nutu et prope murmure cohortantur. Itaque faciam, quando cogunt
uolentem, sed maioribus separatis tenuiora memorabo, nulla spe ad
plenum exsequendi, sed uniuersi ut intellegant eorum quae in te
praedicanda sunt a me poscendam esse notitiam, ab aliis
dignitatem. Nec excellentia, sed cotidiana tractabo.
14 .
63. Nullum tu umquam diem ab adulescentia tua nisi adorato dei
numine et reus uoti et ilico absolutus egisti, lautis manibus,
mente pura, immaculabili conscientia et, quod in paucis est,
cogitatione sincera.

64. Cuius autem umquam egressus auspicatior fuit aut incessus
modestior aut habitudo cohibitior aut familiaris habitus
condecentior aut militaris accinctior? In exercendo corpore quis
cursum tam perniciter incitauit? Quis palaestram tam lubricus
expediuit? Quis saltum in tam sublime collegit? Nemo adductius
iacula contorsit, nemo spicula crebrius iecit aut certius
destinata percussit.

65. Mirabamur poetam, qui infrenos dixerat Numidas, et alterum,
qui ita collegerat ut diceret in equitando uerbera et praecepta
esse fugae et praecepta sistendi. Obscurum hoc nobis legentibus
erat; intelleximus te uidentes, cum idem arcum intenderes et
habenas remitteres aut equum segnius euntem uerbere concitares
uel eodem uerbere intemperantiam coerceres. Qui te uisi sunt hoc
docuisse, non faciunt: immo qui uisi sunt docuisse nunc discunt.

66. In cibis autem cuius sacerdotis abstinentior caerimonia? In
uino cuius senis mensa frugalior? Operto conclauis tui non
sanctior ara Vestalis, non pontificis cubile castius nec puluinar
flaminis tam pudicum.

67. In officiis amicorum non dico paria reddis; anteuenis et
quotiens in obsequendo praecedimus erubescis pudore tam obnoxio,
quam in nobis esse deberet ab imperatore praeuentis. In illa uero
sede, ut ex more loquimur, consistorii, ut ego sentio, sacrarii
tui, nullus umquam superiorum aut dicenda pensius cogitauit aut
consultius cogitata disposuit aut disposita maturius expediuit.
15 .
68. Et aliqua de oratoriis uirtutibus tuis dicerem, nisi uererer
mihi gratificari. Non enim Sulpicius acrior in contionibus nec
maioris Gracchi commendabilior modestia fuit nec patris tui
grauior auctoritas. Qui tenor uocis, cum incitata pronuntias;
quae inflexio, cum remissa; quae temperatio, cum utramque
dispensas! Quis oratorum laeta iucundius, facunda cultius,
pugnantia densius, densata glomerosius aut dixit aut, quod est
liberum, cogitauit?

69. Vellem, si rerum natura pateretur, Xenophon Attice, in aeuum
nostrum uenires, tu, qui ad Cyri uirtutes exequendas uotum potius
quam historiam commodasti, cum diceres, non qualis esset, sed
qualis esse deberet. Si nunc in tempora ista procederes, in
nostro Gratiano cerneres, quod in Cyro tuo non uideras, sed
optabas.

70. Atque ista omnia, quae punctis quibusdam acuminata signaui,
si facundia pro uoluntate suppeteret, quamquam non copiosus,
exsequerer, ubertatem stilo rerum magnitudine suggerente. Sed nec
huius diei nec huius ista materiae. Qui dicturi estis laudes
principis nostri, habetis uelut seminarium, unde orationum
uestrarum iugera compleatis; ego ista perstrinxi atque, ut sciunt
omnes, possum uideri familiaris notitiae secretus interpres
domestica istaec non tam praedicare quam prodere. Atque ut ista
dixi de cognitis mihi atque intra aulam familiaribus, possem et
foris celebrata memorare, nisi omnia omnes et separatim sibi
quisque nouisset.

71. Possem pari breuitate dicere, <qua> superiora. “Emendatissimi
uiri est pigenda non facere”; at tu numquam paenitenda fecisti
et semper ueniam paenitentibus obtulisti. Pulchrum est indulgere
timentibus; sed tu perpetuae bonitatis edictis occurristi omnibus
ne timerent. Magnificum largiri honores; tu honoratos et
liberalitate ditasti. Laudabile est imperatorem faciles
interpellantibus praebere aditus nec de occupatione causari; tu
confirmas adire cunctantes et iam querimoniis explicatis, ne quid
adhuc sileatur, interrogas.
16 .
72. Celebre fuit Titi Caesaris dictum, perdidisse se diem quo
nihil boni fecerat; sed celebre fuit quia Vespasiani successor
dixerat, cuius nimia parsimonia et austeritas uix ferenda miram
fecerat filii lenitatem. Tu Valentiniano genitus, cuius alta
bonitas, praesens comitas, temperata seueritas fuit, parto et
condito optimo reipublicae statu, intellegis posse te esse
lenissimum sine dispendio disciplinae. Neque uero unum aliquod
bonum uno die praestas: sed indulgentias singulares per singula
horarum momenta multiplicas.

73. Vel illud unum cuiusmodi est de condonatis residuis
tributorum? Quod tu quam cumulata bonitate fecisti! Quis umquam
imperatorum hoc prouinciis suis aut uberiore indulgentia dedit
aut certiore securitate prospexit aut prudentia consultiore
muniuit? Fecerat et Traianus olim, sed partibus retentis non
habebat tantam oblectationem concessi debiti portio quanta
suberat amaritudo seruati. Et Antoninus indulserat, sed imperii
non beneficii successor inuidit, qui ex documentis tabulisque
[populi] condonata repetiuit. Tu argumenta omnia flagitandi
publicitus ardere iussisti.

74. Videre in suis quaeque foris omnes ciuitates conflagrationem
salubris incendii. Ardebant stirpes fraudium ueterum: ardebant
semina futurarum. Iam se cum puluere fauilla miscuerat, iam
nubibus fumus inuoluerat, et adhuc obnoxii in paginis concrematis
ductus apicum et sestertiorum notas cum vivaci recordatione
cernebant quod meminerant et tum legi posse metuentes. Quid te,
imperator Auguste, indulgentius, quid potest esse consultius?
Quae bona praestas, efficis ne caduca sint; quae mala adimis,
prospicis ne possint esse recidiua.

75. Haec prouincialibus indulgentiae bona: quid illa nostro
ordini? Quid illa militibus? Antoninorum [comitas] fuit etiam in
Germanicorum cohorte amicorum et legionibus familiaris humanitas,
sed ego nolo beneuolentiam tuam aliorum collatione praecellere;
abundant in te ea bonitatis et uirtutis exempla, quae sequi
cupiat uentura posteritas et si rerum natura pateretur, adscribi
sibi uoluisset antiquitas.
17 .
76. Necesse est tamen aliquid comparari, ut possit intellegi,
bona nostra quo praestent. Aegrotantes amicos Traianus uisere
solebat: hactenus in eo comitas praedicanda est. Tu et uisere
solitus et mederi praebes ministros, instruis cibos, fomenta
dispensas, sumptum adicis medellarum, consolaris adfectos,
reualescentibus gratularis. In quot uias de una eius humanitate
progrederis!

77. Legionibus uniuersis, ut in communi Marte euenit, si quid
aduersi acciderat, uidi te circumire tentoria, “satin salue?”
quaerere, tractare uulnera sauciorum et ut salutiferae
adponerentur medellae atque ut non cessaretur instare. Vidi
quosdam fastidientes cibum te commendante sumpsisse. Audiui
confirmantia ad salutem uerba praefari, occurrere desideriis
singulorum; huius sarcinas mulis aulicis uehere, his specialia
iumenta praebere, illis ministeria perditorum instaurare lixarum,
aliorum egestatem tolerare sumptu, horum nuditatem uelare
uestitu; omnia agere indefesse et benigne, pietate maxima,
ostentatione nulla, omnia praebere aegris, nihil exprobrare
sanatis.

78. Inde cunctis salute nostra carior factus meruisti ut haberes
amicos obnoxios promptos, deuotos fideles, in aeuum omne
mansuros, quales caritas potius quam fortuna conciliat.
18 .
79. Concludam deinceps orationem meam, piissime Auguste, sermonis
magis fine quam gratiae. Namque illa perpetua est et spatio non
transmeabili terminum calcis ignorat. Flexu tamen paruo, nec a te
procul, conuertar ad deum.

80. Aeterne omnium genitor, ipse non genite, opifex et causa
mundi, principio antiquior, fine diuturnior, qui templa tibi et
aras penetrabilibus initiatorum mentibus condidisti, tu Gratiano
humanarum rerum domino eiusmodi semina nostri amoris inolesti, ut
nihil in digressu segnior factus meminisset relicti, illustraret
absentem, praesentibus anteferret; deinde quia interesse
primordiis dignitatis per locorum interualla non poterat, ad
sollemnitatem condendi honoris occurreret, beneficiis ne deesset
officium.

81. Quae enim [memoriam] umquam memoria transcursum tantae
celeritatis uel in audacibus Graecorum fabulis commenta est?
Pegasus uolucer actus a Lycia non ultra Ciliciam permeauit;
Cyllarus atque Arion inter Argos Nemeamque senuerunt; ipsi
Castorum equi, quod longissimum iter est, non nisi mutato uectore
transcurrunt.

82. Tu, Gratiane, tot Romani imperii limites, tot flumina et
lacus, tot ueterum intersaepta regnorum ab usque Thracia per
totum, quam longum est, latus Illyrici, Venetiam Liguriamque et
Galliam ueterem, insuperabilia Rhaetiae, Rheni †accolas†,
Sequanorum inuia, porrecta Germaniae, celeriore transcursu, quam
est properatio nostri sermonis euoluis, nulla requie otii, ne
somni quidem aut cibi munere liberali, ut Gallias tuas inopinatus
illustres, ut consulem tuum, quamuis desideratus, anticipes, ut
illam ipsam, quae auras praecedere solet, famam facias tardiorem.
Hoc senectuti meae, hoc honori a te datum.

83. Supremus ille imperii et consiliorum tuorum deus conscius et
arbiter et auctor indulsit, ut sellam curulem, cuius sedem
frequenter ornabis, ut praetextam meam purpurae tuae luce
fucatam, ut trabeam non magis auro suo quam munere tuo
splendidam, quae ab Illyrico sermonis dignitas honestauit, apud
Gallias illustriora praestares, quaestorem ut tuum, praefectum ut
tuo praetorio, consulem tuum et, quod adhuc cunctis meis
nominibus anteponis, praeceptorem tuum, quem pia uoce
declaraueras, iusta ratione praetuleras, liberali largitate
ditaueras, Augustae dignationis officiis consecrares.

