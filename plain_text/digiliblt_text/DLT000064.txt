digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De salutaribus praeceptis

Caelius Aurelianus

Correzione linguistica: David Paniagua

Codifica XML: David Paniagua

2011 digilibLT, Vercelli

Fonte: Caelius Aurelianus, De salutaribus praeceptis, in Anecdota
graeca et graecolatina, edidit V. Rose, Amsterdam 1963, pp.
181-205 (Berlin 1864)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

Cum nobis saepius, meus Lucreti, de medicina fuerit sermo quod
tam difficilis integritatis causa quam necessaria sanitas esse
videatur: quis enim semper liber a morbo aut quis facile est
regens integritatem? nihil te video consilii cepisse quatenus
integro usui necessaria sanitas esse videatur. non nihil tamen si
interrogationibus meis tuae responsionis exhibeas omnia,
docuisti hoc tibi fieri pervisum esse. hoc dabit occasionem meis
interrogationibus. si ita placet ad perficienda quae petimus,
primum a nobis sanitas exploranda est.

1. Quid est enim sanitas? integra viarum aut officiorum
naturalium temperies.

2. Quot appellatur modis? duobus, uno quo animae intellegimus
sanitatem, alio quo corporis.

3. Quid a fortitudine sanitas differt? quod oportet totam
fortitudinem complementum esse sanitatis.

4. Quid etiam a naturali integritate? quod plus est naturalis
integritas a sanitate. quisquis enim integer sanus est, quisquis
autem sanus non semper et integer, amissa corporis parte aut
cicatrice facta aut corpore carnis immodice pleno, ut athletarum
videtur sanitas quam supra memoravimus.

5. Quid a bona valetudine sanitas differt? bona valetudo est
inculpata sanitas sanitas autem non est inculpata, labore et
indigestione sauciata.

6. Quid a pulcritudine sanitas differt? pulcritudinem vocamus
corporis, motum moderatum membrorum cum bono colore. potest antem
sanitas sine pulcritudine intellegi. medicorum enim est
sanitatem corporis custodire, pulcritudinem autem aliptarum.
eorum enim facere, horum factam custodire. Est autem sanitas?
secundum aliquos philosophos inprobati sermonis non est, secundum
sapientes est.

7. si quis enim in morbos cadit et queritur, cum deest
intellegitur esse: nihil enim aut queritur aut in aliud cadit.

8. Quomodo comprehenditur sanus homo? Herophilus sensibus
intellegibilem dixit esse sanum, ad veritatem autem
incomprehensibilem propter parvitatem causarum quae morbos
efficiunt aut nimios celeresque aut tardos creantes motus aut
interiectione et longa distantia aut nimia vicinitate supra
dictatum causarum. nos autem intellegibilem dicimus eum qui sine
querela est et corporis sui vindicat sanitatem : quae praeter
relationem cuiusquam esse non potest perspicua.

9. Bonum est sanitas an malum? secundum Stoicos neutrum, secundum
Aristotelem et alios bonum: quam nos attestamur opinionem.
signum enim: et animae morum tribui tranquillitatem, quod bonum
est.

10. nemo enim dicere malum ausus est animae sanitatem. Vniformis
est sanitas, an varia cum extenditur et minuitur? secundum
Asclepiadem et Erasistratum uniformis: nolunt enim summum
sanitatis et quantitudinem esse. secundum Herophilum et
methodicos varia, cum extenditur et minuitur. id etiam nos
adserimus. si enim modo nos fortes modo fatigatos esse sentimus,
manifeste variatur sanitas.

11. Communem vel unigenam nobis et animalibus dicimus salutem?
communem: vidimus enim officiis naturalibus eam constare.

12. Intactus erit morborum qui salutaribus utitur praeceptis? non
intactus, sed difficile tactus. in multum enim nos fortuna
tenet: ex qua casus vulnera nobis aut inversionem sanitatis
efficiunt. et est inpossibile quae denuntiata non fuerint vitare.

13. Isdem rationibus passiones curantur quibus sanitas
custoditur? non isdem. sanitatem servant salutaria praecepta,
passiones tollunt adiutoria gubernationis varie formata.

14. Vtilis est sanitati consuetudo? utilis, si ex utilibus fuerit
rebus.

15. Quid est consuetudo? usus in eadem consuetudine perseverans.

16. Quomodo fit aut solvitur consuetudo? per modicam adiectionem
aut detractionem. repentina enim mutatio novitatis causa turbat
corpora.

17. (Vita qua ratione dicitur?) multis atque variis, ad praesens
autem tribus: una qua mortalem vitam dicimus. item sicut
Terentius moraliter dicendo vitam hominis dixit. tertia, qua de
diaeta ciborum verbum significat, ut ebriosam vel sobriam aut
edacem vel tenuem dicimus vitam.

18. Differt vita vitae ad conservandam corporis sanitatem?
differt. est enim vacua, et est activa, quae aut communiter aut
specialiter effecta: his intellegitur militaris, aut rustica, vel
nautica, aut varia gestatione exercitata ut athletarum vel
venantium. est autem inordinata, est cauta, est varia, est
consueta, est insueta.

19. Quaenam harum melior ad conservandam corporis sanitatem?
generaliter activa et ordinata, ut sccundum Hippocratem labor aut
gestatio cibum antecedat: specialiter autem inordinata et
inaequalis variam et item utilem faciens consuetudinem, nt
calidum lavacrum vel frigidum semel vel frequenter accipere,
accipere potu aquam vel frigidum vinum vel calidum, et his
similia. vacua autem vita corpus infirmat. item in ordine certo
consueta tuta non est: mutatur enim frequenter humanis fortuitis.
item nimie inordinata facilis in morbos gestatio enim post cibum
morbificat.

20. Quid est salutaris vivendi regula? qualitate quantitate
tempore atque ordine constans adfectus custodiendae sanitatis.

21. Quid salutare monitum? particula salutaris diaetae qualitate
quantitate tempore atque ordine formata, ut supra diximus, dicta
causa.

22. Quae sunt differentiae salutarium praeceptorum? aliqua rerum
utilium temperativa, ut ante cibum perunctio, aliqua nocentium
recusativa, ut ne quid nimis. item aliqua generalia, ut
exercitium, aliqua particularia generalibus subiacentia, ut
addita specie per palaestram exercitium. aliqua exercentia
iniquam corporis requiem, aliqua servantia fortitudinem.

23. Esse oportet omnibus communia salutaria praecepta? generalia
oportet, specialia autem iam non oportet. exercitari enim commune
omnibus est sanis: at addita specie, ut per palaestram,
vectatione, armis, venatione, commune non est.

24. Quot vel quibus constat salutare praeceptum? quattuor:
qualitate, quantitate, tempore atque ordine.

25. Quomodo intellegimus bene digerentem? ex somno vigiliisque
tranquillia, sincero vultu et capite levi cum bono colore, nihil
officiis naturalibus inpeditum, stomacho levi, stercoribus
aequalibus atque mollibus, corpore toto facili ad solitos motus.

26. Quomodo intellegimus non digerentem? ex somno turbato atque
inaequali, corpore gravi tardo, mentis tristitia, vultus cum
inflatione pallore, ructationibus fumidis vel acidis aut male
redolentibus, nausia cum fatigatione salivarum, frequentia
compunctionis intestinorum vel ventris abstinentia, stercorum
inaequali atque aspera effusione: quae supradicta aliquando omnia
concurrunt.

27. Quomodo intellegimus tarde digerentem? ex ructationibus
foetulentis, hoc est accepti cibi qualitatem redolentibus, cum
gravatione levi, ac tardo digestionis effectu.

28. Quomodo intellegimus iam virum? ex asperitate faucium,
obtunsione vocis et rauco sonitu, inflatione etiam papillarum et
genitalium, et cum repente maceratum corpus in longitudinem
viderimus porrectum.

29. Quomodo intellegimus iam virum generantem? Considerantes
primo corporis naturam, si eunuchus non est, et aetatem, ne mox
pubescat, aut senior <sit>, et corpus, ne maiore morbo prematur,
et vitam moderatam, ne nimio lusu obtunsa sint genitalia. quorum
enim naturae nihil deest et corpus sine morbo et aetas perfecta
et vita moderata, eorum semen generabile comprobamus.

30. Qui sunt salutares loci? salutares intellegimus locos ex aere
temperatos nulloque odore corruptos et non facile mutabiles
temporum qualitate.

31. Interdiano somno utendum est sanis hominibus? si non
sufficiens erit nocturnus, aut noctis brevitate aut alia qualibet
causa, ad implementum solitae quantitatis utendum.

32. Quod tempus deputandum est interdiano somno? sanis hominibus
ante cibum sed paulo temperatius, ut neque vigiliis neque recenti
somno sauciatum corpus cibo nutriatur.

33. Quod est sanum exercitium? quod omni tempore ac loco in usum
venire potest, ut defricatio vel cursus aut lucratio: fiet enim
causa negato sibi consueto exercitio aut luctatione incommoda aut
insueta exercitationis novitate.

34. Quae est sufficiens quantitas exercitii? virium possibilitas.
necesse enim fatigatum corpus ab exercitio relevare.

35. Qui locus exercitii utilis est? modice temperatus et qui noto
non perflatur, aequali et molli ceromate stratus: fervens enim
perflatus corpora relaxat, frigidus autem constringit: et ea
incommoditate, si calidius non sufficiens exercitium. solvimus
sudoribus causam. adeo in balneis auxilium est. item inaequalia
vel dura ceromata contundunt supra colluctantes et rasuras
corporis efficiunt.

36. Quales esse debent fricatores? periti fricationum modice
carnosi, tactu molles, non faciles in sudores. inperiti
fricationum inique fricant: item sicci vel ossosi duri corporis
causa contundunt, faciles in sudores frigidant.

37. Quid generaliter lavacra prosunt? corpus curare, commotas
corporis partes coaequare, conceptum laborem solvere, mundare
corpus, animam relaxare.

38. Quod est bonum balneum? magnitudine medium, lucidum, aeris
temperati, mundum neque fervidum nimis. breve enim vel obscurum
aut aeris incommodi aut ferventi pavimento inmissisve carbonibus
calefactum caput inflat. vertiginem efficit oculorum, et ob
parvitatem aquae cito sordidatur. ac si rursum nimiae fuerit
magnitudinis et in multa divisum cellarum, fatigat ingredientes.
tepentes frigidat, item recentes adurit et visum obtundit.

39. Quae sunt lavacrorum differentiae? <multae atque variae.> nam
sunt Iavacra frigida, sunt et calida, sunt dulcia fontana vel
imbrilia, fluminalia vel palustria, item non dulcia maritima,
sunt aquarum nativarum sua virtute manantia, et sunt splendida,
sunt turbata, sunt redundantia, sunt exigua, sunt media, sub divo
vel contecta, maritima loco alto aut humili.

40. Salutare est continuum frigidum lavacrum? secundum aliquos
non est salutare: fervore enim nasci vel nutriri hominem
adseverant. secundum alios salutare, si quidem et climatorum
partes et vitae effectiones frigidae salutares esse debeant.
secundum nos salutare est in frigidum et fervens lavacrum
consuescere, propter iniquitatem vitae et inruentium morborum
diversitates, quin etiam frigidi incommodis sauciatam
delectationem. etenim aestate frigida aqua tardius utendum est,
ne vi frigoris aut cruditate vexet.

41. Salutare est post lavacra potum vel cibum aliquantum
differre? aliqui solis carnosis hominibus prodesse dixerunt ut
exinde aliquid corporis insumatur, nos autem omnibus non ea
ratione prodesse dicimus, sed ut turbatio spiritus resolvatur.
turbato enim corpore accepta corrumpuntur, corrupta non nutriunt.

42. Quid magis post lavacrum salutare est, potum sumere an cibum?
secundum aliquos cibum, si quidem potus stomachum fluidum, caput
grave, fastidium faciat cibi. secundum alios magis potum, si
quidem solidior cibus relaxat eas partes quibus digestio
celebratur. secundum nos in utrumque consuescere laudamus, nunc
potum nunc cibum ante sumere. siti enim, post vectationem vel
lavacrum bibendum est, ut corporis anxietas excludatur. bibenda
praeterea nunc aqua calida nunc frigida. si forte stomachus
aliqua causa umectatus fuerit, tunc vinum aquatum. si autem nulla
sitis fuerit, quod frequenter fit stomachi umectatio
umectationis antecedente causa, cibus ante sumendus est.

43. Quae est melior aqua? munda, perspicua sine aliquo odore vel
sapore, pondere levi et quae cum requieverit, nullum ex se humi
sedimen dimittat.

44. Quid agendum si necessitatem aquae malae incurrimus? post
cibum bibenda est aut paulo plus coquenda, plus etiam vini
admiscendum a solita consuetudine. sic etiam lac ubi inveniri
potuerit bibendum ad compescendam sitim, ubi minus cogamur
accipere illud quod nocere possit.

45. Aliquid a sola aqua hauriri potest nutrimenti, aut aqua
secundum Erasistratum nihil in se nutrimenti habet? secundum
aliquos multum, secundum nos parvum etenim longa ieiunia tolerat
et defectos homines sine cibo aliquantulum retinet.

46. Quomodo probatur salutaris atque aptissimus humanis
corporibus cibus? salutarem dicimus cibum qui ex rebus constat
facilioribus in digestionem quod ex multorum probatur
experientia. quae enim multi, facile inprobamus. potest autem res
multis contraria uni vel duobus digestibilis esse.

47. Quid magis salutare est sanis hominibus, unius speciei cibum
accipere, ut carnes aut holera, an ex multis speciebus variatum?
in utroque faciendam consuetudinem laudamus. ut novitate corpus
nulla turbetur. cum enim oportuerit morbi vel necessitatis causa,
simplex unius cuiusque speciei cibus accipiendus est: in
conviviis vero ex multis speciebus variatus.

48. Quis melior ordo est circa homines accipiendi varium cibum?
primum accipere ea quae levius nntriunt ut sunt holera, secundo
volantium carnes vel piscium, deinde pulmentis uti quae plurimum
nutriunt, ut agnorum vel porcorum carnes.

49. Ob quam causam dulcem specie rem edi a re erit ordinari?
quoniam si nudo inhaeserint stomacho inflant et cetera quae secum
erunt corrumpunt: idcirco prostrata specie dantur et alia
supermittitur, contecta atque stomacho suspensa ut facile
digerantur.

50. Quis modus est quantitatis accipiendi cibi hominibus?
accipiendi modus est tantum sumere quantum facile digeratur.
minus accipere defectum facit movente cavo corporis. item plus
accipere ex indigestione morbos faciet et corpus pariter
infirmat.

51. Salutare est semel cibum accipere et in hoc perseverandum
sanis? secundum aliquos salutare est vacuis ab exercitio
corporibus hiemis tempore propter dierum brevitatem et strictis
corporibus quae minus perdunt quam accipiunt. secundum nos in
utrumque laudamus consuescere, ut nunc semel cibus accipiatur,
nunc bis vel frequentius, quoniam plerumque nolentes aliquo casu
fragilitatis humanae contraria cogimur, ut aut semel accipiamus,
aut morbi inruentis necessitate ftequentias si defectio fuerit
aut diaphoresis consecuta. pueris autem et maxime aestatis
tempore manifeste contrarius semel cibus etiam a nobis
affirmatur. plurimum enim cibi crementa corporis vindicant.

52. In prandio an in cena plurimus sumendus est cibus? in cena:
quietum enim nos tempus consequitur, et non oportet circa diurnos
actus cibi gravatione inpediri.

53. Quid magis prodest ac salutare est vinum an aquam bibere? in
utrumque consuescere laudamus sanos homines. vinum etenim
fortitudinem corporis praebet, sed etiam aquae consuetudo
necessaria est propter inruentium morborum causas ut animus
aegrotantium nulla novitate bibendi contristetur.

54. Quod est bonum vinum? vinum album splendens medii saporis
neque confusi coloris. nigrum etenim durum est et inflat
stomachum et caput. album et faeculentum grave est ob sediminis
qualitatem. item dulce plerumque nauseam facit: contra nimis
austerum caput et nervos percutit, item fauces inflat. vetustum
nervos incommodat. salsum ventrem provocat.

55. Vtilis est ebrietas sanitati ? secundum Mnesitheum utilis,
non frequenter sed per intervalla. sic enim adhibita multitudinem
umorum purgat et densitatem eorum solvit. est enim vinum
ferventis naturae, quo etiam acriores umores temperantur.
secundum nos inutilis atque contraria sanitati ebrietas iudicatur
: etenim mentem turbat, sensus corrumpit, nervos vitiat,
fortitudinem corporis detrahit.

56. Quid magis salutare est, frigidum an calidum potum consumere?
secundum aliquos calidum, quod spiramenta relaxet. secundum
alios frigidum, ut fortitudinem faciat. secundum nos in utrumque
consuescere utilissimum est. etenim fortuito diversa deficiunt
aut morbis inruentibus prohibentur, et oportet calidum vel
frigidum potum non insuete accipere, sed in contraria haec
sanitate consuescere.

57. Quid agendum si vino quisquam fuerit gravatus? praecavenda
sunt cetera quae superaddita similiter aut gravius corpus
corrumpunt, ut venus vel lavacrum. perunguendum itaque corpus
mediocriter, et primo ieiunandum, dehinc siccus accipiendus cibus
et a vino abstinendum, bibendum praeterea nunc aquae calidae vel
frigidae modicum. ita rursum somno quiescendum, vel si antehac
nausea fuerit consecuta, quae gravatos plerumque revocat vomitu
alieni atque corrupti cibi, caput fovendum dulci atque calido
oleo, dehinc altioribus stramentis sublevato capite quiescendum.

58. Necessariam dicimus venerem sanitati? ad conceptionem
animalium necessariam, ad conservandam corporis sanitatem
contrariam. quantum enim qui a venere abstinent integra
fortitudine perseverant, tantum in eandem proni purgatione virium
fatigantur.

59. Quo tempore melius in venerem convenimus? ante cibum. tunc
enim corpus tranquillius habet. sed post tantum ne indigestio
latens occurrat et corpus incommodet, non aliter quam si statim
post cibum corpus exercitio agitetur, unde digestio inpeditur.
specialiter in mulieribus conceptionis causa tempus eligendum
est, quo se mox materia sanguinis subtraxerit solita purgatione.

60. Salutaris est peregrinatio? moderatione facta salutaris, sed
in melioris aeris lueque exemptas regiones: mutatio enim in
melius facta qualitate sui animum relaxat, corpus animae
consentiens relevat.

61. Quis ordo vitae mandandus peregre profecturis? primo ut
paulatim se praemovendo futurae peregrinationi componant.
navigetur in navicula, via ambuletur, in vehiculo vel equo vehi
disponant, ut praemotum corpus proxima in loca longiori
peregrinationi praeparetur.

62. Quomodo gubernanda est sanitas, si communis morbus invaserit?
paulo diligentius a solito fugienda sunt ea quae morbos valent
infligere, ut labor, frigus et aestus, indigestio. parva enim
occasione infusa corpora tempore pestifero morbos incurrunt.

63. Quid agendum si ex his excessibus sanitas fuerit sauciata?
requies atque abstinentia cibi adhibenda et sic discussa
saucietate unctione est ex calido lavacro corpus curandum, dehinc
cibo et potu levi resumendum est.

64. Vtilis est post cibum iucunditas ? etenim avocatus animus
aliqua voluptate spectaculi vel fabularum corpus relevat, tantum
quantum si fuerit contristatus aut intentione gravatus, premit
gravando caput et omnes sensus.

65. Vnguentis et coronis florum utendum est sanis hominibus ad
conservandam sanitatem? non utendum: vis enim odoris caput
implet. ab communis vitae simplicitatem utendum, sed eligenda
sunt unguentorum simplicia et florum minus olentia, et longe a
capite inlinienda et adponentia cetero corpori.

66. Vtilis ad conservandam corporis sanitatem vomitus? inutilis,
et magis post cibum cottidie quam per intervalla, et omnem cibum
excludens quam parvum, et nimia corporis agitatione vel inmissis
digitis provocatus. etenim caput implet, oculos confundit et
omnes sensus, gingivas corrumpit, dentes excludit, corpus omne
pallore atque macie deformat. sed tunc si defluens ad stomachum
acrior umor fuerit excludendus, utendum est vomitu: inutilia enim
ita excluduntur.

