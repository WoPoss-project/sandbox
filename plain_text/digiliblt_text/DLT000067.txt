digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Fragmenta de Gynaeciis Sorani

Caelius Aurelianus

Correzione linguistica: Beatrice Strona

Codifica XML: Nadia Rosso

2018 digilibLT, Vercelli

Fonte: Sorani Gynaeciorum uetus translatio Latina nunc primum
edita, cum additis Graeci textus reliquiis a Dietzio repertis
atque ad ipsum codicem Parisiensem nunc recognitis a V. Rose,
Lipsiae, 1882, pp. 141-148 (Bibliotheca Scriptorum Graecorum et
Romanorum Teubneriana)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

I. 10. Solum igitur aptum tempus conceptionis est menstruali
purgatione declinante. Relevata enim matrix fervorem retinet
moderatum et humectationem modicam. Rursum semen non potest
adhaerere nisi asperitate matricis effecta, materiae lapsu fundo
lacessito. Vt enim in aegrotis dimissionis tempore cibus tenetur
acceptus, inminente autem accessione, vel in ipsa, commoto vomitu
effusus excluditur, non aliter semen firmiter teneri perspicitur
purgationis fluore vergente. Addimus praeterea appetentiam
quoque veneream adesse veneri. Sicut enim superceptus cibus non
digeritur, sic semen invita matrice exceptum minime tenetur vel
connaturatur, nisi feminae sitientes venerem sumpserint. Licet
enim quaedam violentia oppressae conceperint, illis tamen
delectatio affuit animi celata iudicio. Tempus ergo aptissimum
conceptioni probatur quo veneris appetentia suis fuerit stimulis
agitata, sed neque corpore gravato neque sucis solitis destituto.
Non est enim sufficiens sola cupiditas neque effectus veneris
obtinetur, nisi corporis quoque aptissima fuerit habitudo.

12. Quare conceptus dicitur? Ab eo quod captum teneat semen,
veluti concaptio nuncupata.

18. Discussuris praegnantibus aquatus humor vel tabidus aut
sanguinolentus et veluti loturae carnis per matricem fertur, tunc
inminenti casu sanguis purus, in ultimo etiam gelatus, nam
Graeci thrombos appellant, vel carnis quidquam informe aut pro
parte formatum iuxta temporis modum. Plerisque autem gravedo
<lumborum> atque ossuum dolor quae Graeci ischia vocant, tunc
clunum atque sub umbilico pubetenus et capitis et oculorum et
articulorum omnium, stomachi adtestante dolore pungenti, tunc
corporis totius frigidus torpor, defectio animi, aliquando cum
horroribus febris aut singultus et spasmus et vocis amputatio. Is
autem quae nullo inpulsu voluntario discutiuntur antecedit, ut
Hippocrates ait, mammarum tabidus mareor ut deposita inflatione
residere videantur sine ulla manifesta ratione, ut autem Diocles
memorat, etiam femorum frigidus torpor atque gravedo insidens
clunum, cum perfectus inminet partus.

23. Post partum quae est diligentia adhibenda?

Mox ut peperit, oportet spongiis aqua tepida expressis loca
detergere. Tunc iubenda est e cathedra celerius surgere ne
frigore concepto matrix vexetur, aqua item <tepida expressa>
mollis spongia sive lana aut latus pannus fibris sunt inponenda,
ut lapsi fluores excipiantur. Tunc clunum et pubetenus usque ad
umbilicum lana munda loca sunt contegenda. At si forte aliqua
fuerit secuta de partu quassatio, erunt oleo dulci calido lanae
tingendae et sic locis dolentibus inponendae. Quod si oleum non
sit, axungia . . . pelles exsolatae sunt inponendae. Locus vero
in quo iaceat mediocriter calidus est eligendus. Quam oportet
iacere non iunctis femoribus, ut materia fluens . . . nec eius
exitus arceatur. Sed nec satis distantibus, ne frigore partes
facile penetrentur. Atque ita obstetrix iugiter demutatis pannis
pudendorum foveat loca, adhibita requie et abstinentia cibi, ut
in ceteris causis. Et ut vires egerint est resumenda, tertia
quoque die sessiones ex aqua tepida aut ex oleo et aqua fiant, et
totum corpus oleo est perunguendum atque ita cibus digestibilis
dandus. Die vero quinta ad balneum convenit ire, et sic vini dare
potionem et varios ac digestibiles cibos ministrare.

24. . . . nunc quoniam plerumque ventris tegmina, quod Graeci
epigastrion vocant, uteri distentione rumpuntur, non est alienum
transactis primis diebus cerotaria ventri adponere ex oleo roseo
confecta, admixta cerussa et spuma argenti et alumine rotundo,
tunc mediocriter inpressis fasciolarum cingulis adligare.

25. Si mammae post partum ingesto lacte inturgescant, quod Graeci
spargisin vocant?

Novo pondere lactis gravatae mammae primo turgescunt, deinde
dolore accedente atque fervore tenduntur.

43. Ad tumorem faucium infantibus utimur mulsa instillantes in
ore et ptisanae suco, a foris cnm lanis involvimus.

45. Siriasin qui patitur tumet <anterior> pars cerebri quam
Graeci bregma vocant. Fit cavitas oculorum cum pallore corporis
et siccitate, adtestante fastidio.

47. [Ad fragosum rugitum faucium, quod Graeci rogmon appellant,
ex fluore vel congestione flegmatis venientem rugitum dantis, in
faucibus infantum ex humoribus tenacibus consistentis, hoc modo
succurrendum est]. Convenit ergo aqua mulsa humorum crassitudinem
tenuare destillatione frequenti. Quod si forte infans fluentem
humorem transvoraverit, quod necdum spuere valeat, erit eius
lingua nostro digito deprimenda, ut commoto vomitu facile
tranavorata reiciat.

Item {%Suranus%} auctor infantibus tussientibus ex nucleis pineis
et amygdalis usque ad nidorem levi pruna tostis et lini semine
ac suco glycyrizae et tragacanto cum melle confecto velut
electuario usus est.

II. 1. Quibus menstrua non proveniunt vel morbo inpeditae
matricis vel residui corporis, purgationis solito desertae
videantur officio, necesse est eae patiantur clunum gravedinem
aut tensionem vel dolorem pubetenus atque inguinum, sed et
stomachi eversio fit per nausiam, tunc aurium tinnitus cum
obtunsione visus et capitis gravedine vel dolore [simul et
oculorum radices dolent], sed et fervor per ora insinuans ita ut
igne perfundi se sentiant in vultu, cum venarum inflatione in
occipitio atque radicum oculorum dolore, temptatis occurrente
saepius <et> causa naturali ex qua purgatio negari videtur . . .

Nunc quoniam communiter matrix afficitur, aliquando menstruali
officio omnino negato, aliquotiens difficultate meatus inpedito,
nam Graeci strangin catharsin vocant, dolore etiam comitante
intestinorum tormenta concurrent et inguinum atque pubetenus cum
pectine tensio cum umbilici parte, tunc etiam capitis atque
cervicis cum maioribus nervis quos Graeci tenontas vocant, et
oculorum et vertebrorum et femorum, cum mammarum inflatione,
adtestante fastidio et ignito fervore cum siccitate muliebrium
verendorum. Quae omnia illo tempore corpus adficiunt quando
feminae purgari solent.

2. Inflammatio vel fervor cum tumore et rubore consistens quem
Graeci flegmonen vocant, si in matrice fuerit ortus, ex plurimis
et variis causis consurgit. Fit enim ex frequenti perfrictione,
fit ex diversis laboribus, fit ex aborsu . . . solent
inflammationes ex his consurgere et nullas inter se varias vel
diversas postulant curationes, sed una est omnibus diligentia
adhibenda.

Cum ergo in tumore fuerit matrix, aliqua communia patitur signa,
aliqua propria per quae partes singulae produntur quae patiuntur.
Aliquando <enim> tota tumescit matrix, aliquotiens pars eius
probatur esse in tumore. Communia igitur signa sunt
inflammationis saltus, inflatio, duritia, fervor ignitus,
siccitas, tensio, gravedo vertebromm, clunum, iliorum, sub
umbilico pubetenus, inguinum, femorum, tunc etiam cum rigore
febres acutae, iactatio doloris . . . atque genuum stupor
frigidus, tunc et roscidus sudor, pulsus parvus creber, tunc
consensus stomachi cum defectu ac solutione membrorum et
crescente passione singultus et cervicis dolor atque
conligationis buccarum quas Greci siagonas vocant, tunc medii
capitis quod bregma dicunt, et oculorum magis radicum, urinae
inpedimentum et ventris egerendi difficultas aut utriusque. In
peius vero incidente passione et tumor ventris accedit et cum
febre mentis alienatio et inlisio dentium et contractio nervorum
quod Graeci spasmon vocant.

8. Scleria autem dicitur durus quidam tumor resistens tactui cum
insensibilitate. Quamvis enim vehementer inprimatur, non facile
tamen sentitur, sed torporem facit et sicut in ischiadica
passione gradientibus vel sese inclinantibus dolorem movet clunum
atque inguinum et sub umbilico pubetenus, cum pondere quodam ad
inferiora tendente. Nam si in eius collo vel osculo duritia
fuerit, ilia non inflantur nec sub umbilico pubetenus tenduntur,
sed inmissis digitis resistens invenitur duritia.

11. Profluvium sanguinis mulierum reumatismus est matricis per
longitudinem temporum multos deducens humores. Differentiae autem
humorum sunt duo, <nam> aut rubeus aut aquosus et albus est.
Signum autem profluvii eo quod frequenter humecta sint loca
differentibus in colore humoribus, color vero aegrotantis est
pallidus et marcidus nutrimento cessante, adtestante fastidio, et
cum gradiuntur anelant, spisso tumore pedibus subinflatis. Sed
intentius adhibita consideratione a se differre passio
cognoscitur, siquidem nunc sine dolore nunc etiam eum dolore
fluores ferri videantur et nunc sine ulceratione nunc etiam ipsa
coniuncta aut cum tumore aut sordida aut limpida.

Quando autem sine ulcere aut dolore fertur, omnibus uteris
medicaminibus quae ad sanguinis fluxum expediunt. At si forte
quisquam potionibus mederi voluerit, non sint nimium
medicamentosae potiones. Dabis ergo bibere loti arboris aut
ipsius scobis decoctionem singularem aut Samiae terrae obolis
duobus admixtis in apozima tribus cyatis, et si tempus permiserit
etiam cum vino austero. Aut cum suprascripto liquore leporis
coagulum similiter aut cervinum aut aedinum aut agninum aut
vitulinum datur aut trita myrta aut omfacium siccum. Quando autem
cum dolore fluit sanguis, alicis sucus iniciendus est aut
ptisanae aut alicae aut oryzae sucus. Quando autem cum
ulceratione et inflammatione, eis ipsis uteris quibus doloribus
coniunctis utendum diximus. At si sordida fuerint ulcera quae
faeculentos faciant ferri liquores, non aliter quam dysenteriam
curamus id est eis quae ulcera purgent, aut si limpida fuerint,
similiter ut dysentericis ad cicatricanda ulcera adhibemus. In
declinatione autem recorporativis medicaminibus utimur, id est
vectatione diversa et deambulatione, vociferatione, inunctione,
cucurbita, dropace, fricatione, psilotro, smegmate, sinapismo,
vomitu ex rafanis, balneo et vario cibo.

15. Vncationi digitorum similiter os matricis affectum sive
collum inversiones atque inclinationes sustinet et nunc in
obliqua nunc in anteriora ac superiora vel posteriora <et
inferiora>, aut refuga ad interiora sustollitur. Quae singula
produntur inmissione digitorum. Tactu enim probata sentitur in
quam partem fuerit eversa, adtestantibus ceteris signis. Etenim
in obliquum facta inclinatione, femoris tensio cum dolore vel
torpore sequitur et aliquando nutrimento cessante, tunc etiam
frigido adtestante torpore cum inpedimento gressus atque
statione. Ac si in anteriorem hoc est superiorem partem facta
inclinatio, urinae inpedimenta secuntur, tunc tensio pubetenus,
et quibusdam copia negatur standi. Ad posteriora vero hoc est
inferiora, officium ventris inpeditur atque egestio ventositatis
per podicem, tunc etiam sedendi difficultas accedit, et magis si
inclinatio ad verticulum podicis fuerit facta, hoc est ad initium
longaonis.

Adhibenda est his curatio in accessionibus quae ad inflammationes
matricis scripta est, in declinationibus vero quae malaxare
possunt. Prolongata autem aegritudine recorporativis adiutoriis
serviendum est.

