digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Anecdoton Holderi quod dicitur, scilicet excerpta ex Cassiodori
libello de ordine generis Cassiodororum

Cassiodorus

Correzione linguistica: Raffaella Tabacco

Codifica XML: Simona Musso

2012 digilibLT, Vercelli

Fonte: Magni Aurelii Cassiodori, Variarum Libri XII, cura et
studio Å.J. Frigh, Turnholti 1973 (Corpus Christianorum. Series
Latina XCVI)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 Anecdoton Holderi quod dicitur, scilicet excerpta ex Cassiodori
libello de ordine generis Cassiodororum  

Excerpta ex libello Cassiodori Senatoris monachi serui dei ex
patricio et consule ordinario, quaestore et magistro officiorum,
quem scripsit ad Rufinum Petronium Nicomachum ex consule
ordinario patricium et magistrum officiorum.

Ordo generis Cassiodororum: qui scriptores extiterint ex eorum
genere uel ex quibus eruditis. Symmachus patricius et consul
ordinarius, uir philosophus, qui antiqui Catonis fuit nouellus
imitator, sed uirtutes ueterum sanctissima religione transcendit.
Dixit sententiam pro allecticiis in senatu parentesque suos
imitatus historiam quoque Romanam septem libris edidit.

Boethius dignitatibus summis excelluit, utraque lingua
peritissimus orator fuit. Qui regem Theodericum in senatu pro
consulatu filiorum luculenta oratione laudauit. Scripsit librum
de sancta trinitate et capita quaedam dogmatica et librum contra
Nestorium. Condidit et carmen bucolicum. Sed in opere artis
logicae, id est dialecticae, transferendo ac mathematicis
disciplinis talis fuit, ut antiquos auctores aut aequiperaret aut
uinceret.

Cassiodorus Senator uir eruditissimus et multis dignitatibus
pollens iuuenis adeo, dum patris Cassiodori patricii et praefecti
praetorii consiliarius fieret et laudes Theoderici regis
Gothorum facundissime recitasset, ab eo quaestor est factus,
patricius et consul ordinarius postmodum, dehinc magister
officiorum et praefectus praetorio. Composuit et formulas
dictionum, quas in duodecim libris ordinauit et Variarum titulum
superposuit. Scripsit praecipiente Theoderico rege historiam
Gothicam, originem eorum et loca mores XII libris enuntians.

