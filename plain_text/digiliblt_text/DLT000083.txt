digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Fragmentum Censorini(epitoma disciplinarum)

Censorinus (ps.)

Correzione linguistica: Simona Musso

Codifica XML: Simona Musso

2011 digilibLT, Vercelli

Fonte: Censorini De die natali liber ad Q. Caerellium ; accedit
anonymi cuiusdam epitoma disciplinarum (Fragmentum Censorini),
edidit N. Sallmann, Leipzig 1983 (Bibliotheca Scriptorum
graecorum et romanorum teubneriana)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 I. DE NATVRALI INSTITVTIONE  


[1] Initia rerum eadem elementa et principia dicuntur. Ea stoici
credunt tenorem adque materiam; tenorem, qui rarescente materia a
medio tendat ad summum, eadem concrescente rursus a summo
referatur ad medium. Thales Milesius aquam principium omnium
dixit, et alias opiniones supra rettuli. [2] Stoicorum opinio
probanda, qui, cum arte conpositum opus mundi considerarent,
introduxerunt naturam providam ac sapientem, quam ordo
inpermutabilis ostenderet, <et> industria factum pronuntiaverunt.
[3] Sive perpetuus sive longaevus est mundus, et in flammas abit
et vicissim ex flammis renovatur ac restituitur, durantibus
tamen principiis; nec reccidere ad nihilum videri potest, quod in
se deficit <et> in se regignitur. [4] Et constat quidem quattuor
elementis, terra, aqua, igne, aere. Cuius principalem solem
quidam putant, ut Cleanthes, et Chrysippus aethera, cuius motu
perenni subiecta tenentur et administrantur, et ipse quidem
aether nihil patitur. Aer aethera supra, infra aquam; aera supra
aquam, infra terram. [5] Terra omnia ex se omnium permixtione
progignit, et temperantia fovetur, intemperantia laeditur.
Invicem porro elementa succedere et interitu singulorum universa
fieri sempiterna manifestum est.

 II. DE CAELI POSITIONE  


[1] Caelum circulis quinque distinguitur. Quorum duo extremi
maxime frigidi, australis humillimus et aquilonius excelsissimus.
His utrimque proximi duo paralleloe vocantur, ut ita dixerim,
aeque distantes, idem tropici, idem solistitiales: alter
hibernus, per quem sol transmittens octava parte capricorni
solistitium hibernum facit; alter aestivus, per quem sol octava
parte cancri solistitium aestivum facit. Medius est
aequinoctialis, qui octava parte arietis aequinoctium vernum,
octava librae autumnale constituit.
Vt circuli <in> caelo, ita in terra zonae vocantur. Inhabitabilis
infra frigidos circulos ob rigorem, quod ab his longissime sol
abest, item intra medium aequinoctialem, quod sub vertice solis
est. [3] Sub quo quidem habitari putant <Ge>drosiae et Aethiopiae
maximam partem, item plurimas insulas maris rubri aliosque
vertices eminentiasque terrarum nostris ampliores. Sub tropicis
habitari nihil dubium est. Noster solistitialis aestivus est
excelsus adque arduus. [4] Divisi a nobis circulo aequinoctiali
antichthones nominantur. Videntur humiles adque depressi
[quibusque antipodes infra sunt], quod ut posse videatur,
efficiunt flexus obliquitatesque terrarum. Antichthones idem et
antistoechoe et antiscioe nominantur.
Incipit signifer non ab extremo circulo nec ad extremum
pertenditur, sed ab infimo tropico australi brumalique eodem per
aequinoctialem ad summum solistitialem eundemque aestivalem per
medium longitudinis latitudinisque porrectus oblique. [5] Circuli
signiferi partes CCCLX. Signa duodecim, partium singula
tricenarum, quorum quaedam minora, quaedam ampliora et πόλων
ἁναφορά dicuntur: sed conpensatio <in> quinque partes creditur
adplicari, ut sint omnes signiferi partes CCCLXV. Horum
incipientia ab ariete altera sunt [masculinis femininis]
masculorum natalibus, alia feminarum convenientia. [6] Item
quartum quodque eorum aut tropicum aut solidum aut biforme.
Incipiet dinumeratio ab ariete, quod signum tropicum est.
Tropicorum duo sunt aequinoctialia, <aries> et libra, duo
solistitialia, capricornus et cancer, tropicis proxima solida,
anteposita his biformia.

 III. DE STELLIS FIXIS ET <VAG>ANTIBVS  


[1] Stellarum aliae cum caelo feruntur, ideoque quod non excedunt
suos locos fixae nominantur, aliae contra caelum et in ortus
caeli eunt, sed mundi celeritate victae occidere videntur cum eo,
quamvis cursum suum peragant. [2] Sol maximum sidus aetheris
medii limite ignescit, singulis diebus et noctibus peragit
singulas partes, signiferum pervadit anno. Luna de sole
flammatur, ambit circuitu brevissimo terram triginta diebus, adeo
vicina vertici terrae iunctaque, ut in umbram eius incidere
soleat et videri deficere. Eadem cum subiit solem et substitit
radiis, facit obscurationem, quae defectio solis videtur. Interim
tamen cava paucioribus quam triginta diebus circulum suum
transit. [3] Saturni stella per maximum ambitum fertur, ideoque
tricenis mensibus singulis signis resistit, per triginta annos
signiferum pertransit, frigida et sterilis, infecunda terris,
nascentibus non salutaris, facit adversa di<ut>urna nec subita.
Iovis stella in singulis signis anno manet, signiferum duodecim
annis evadit, salutaris et temperata et universis eventibus
prospera. [4] Martis stella non eodem spatio signis singulis
haeret, sed signiferum novem fere annis pervagatur, ignea
intemperans et in adversis et in mortibus subita, vel ferit
repentinis morbis vel ferro perimit. Stellae Mercuri et Veneris
solem sequuntur eademque spatia custodiunt. [5] Mercuri stella
fit similis illi quam videt. Veneris genitalis et roscida et
prospera et salutaris. Luna globum suum creditur habere, sed
ignem a sole concipere et quantum percutitur ardescere. Quantum
igitur a sole descendit, augetur; cum vero contra stetit, toto
feritur adverso et velut speculum non vim, sed imaginem reddit.
Hac universa gignentia crescente pubescunt, tenuescente
tenuantur. [6] Vmor etiam et spiritus omnis augescit, tumescit
oceanus, deinde cum ipsius fulgore considit. Diversi ergo caeli
et vagantium stellarum concursu quod temperatum utrimque
deteritur et infra fluit, id excipit luna et soli tradit, quo et
animalia vigescunt et humus quodam modo animatur genitali calore,
ut ita dixerim [vivo].
Plurimum in originibus valent, quae in ortu sunt, languent in
occasu. [7] Ortum facit stella, quam sol praeterit, deinde
stationem matutinam, cum a quinto loco solis stetit. In eodem
manet signo, donec ab eodem sole moveatur. Quae contraria est
soli, mane occidit, oritur simul nocte et vocatur ἀκρόνυχος,
deinde rursus altero latere a quinto signo deprehensa
postmeridianam stationem facit, donec ingresso sole idem signum
sub radiis eius delitescat et in totum occidat.
[8] Aspiciunt inter se stellae ex quinto signo, quod dicitur
τρίγωνον, et habent maximam consensionem. Item a quarto, quod
dicitur τετράγωνον [et centron vocatur] et in alterutrum maximum
praestat effectum. Item ex contrario, quod est septimum signum et
διάμετρον vocatur estque maxime adversum. Cetera dissident vel
leviter aspiciunt<ur>, ut tertium quodque, quod dicitur ἑξάγωνον.
[9] Signa tropica peregrinationibus praesunt et omnino mobilibus,
et in consiliis subinde variant adque permutant. Biformia
geminatione rerum omnium repetitionem significant et interim
dilationem. Solida vehementer et instanter efficiunt et ad exitum
vel prospera vel adversa perducunt, sicut aspiciuntur a stellis
vel faventibus vel repugnantibus.
[10] Multum tamen refert, cuius quaeque stellae domus, aliena an
ipsius sit. Domus solis leo, lunae cancer, Mercuri virgo et
gemini, Veneris libra et taurus, Martis scorpio et aries, Iovis
sagittarius et piscis, Saturni capricornus et aquarius. Nocturnis
originibus favent luna Mars Venus, plus die possunt sol Saturnus
Iuppiter, Mercurius varie et quomodo consensit aut visus est.

 IV. DE TERRA  


[1] Terra media omnium rerum est, forma globosa. Aquis cingitur,
in aera prominet, excipit caelum. Aquae omni vel <aeris> temperie
quantum adficitur, ita quaecumque sustinet afficit et movet.
[2] Poterat finem liber plenus omnibus necessariis iam videri
consecutus: sed cum et mundi dimensiones et plurima praeterea in
universis rebus ratio geometrica inpleverit, pauca de numeris
mensurisque dicemus.

 V. DE GEOMETRICA  


[1] Geometrica est scientia digerendi figuras <earumque> numeros
emetiendi cum suis resolutionibus. Numerus est congregatio
singulorum finita semper et infinita natura.

 VI. DE FORMIS  


[1] Nota est cuius pars nulla est, linea longitudo sine
latitudine, lineae fines notae. Recta linea est quae super se
positis notis aequaliter posita est. Summitas est quod
longitudinem <et latitudinem> tantum habet. [2] Summitatis fines
lineae sunt. Plana, quae dicitur epipedos, summitas est quae
super se positis rectis lineis aequaliter posita est, vel quae
suis finibus aequaliter posita est. Planus angulus est in
planitie duarum linearum non e regione positarum ad<que> unum
signum contingentium curvatio. Haec lineae quae angulum continent
cum rectae sunt, is angulus rectis lineis contineri dicitur. [3]
Si recta linea supra rectam lineam stans continuos angulos inter
se pares facit, tum uterque ex paribus angulis rectus dicitur,
et ea linea Graece κάθετος, Latine normalis dicitur. Rectus
angulus est modicus et sibi congruens, hebes maior recto, acutus
minor recto.

 VII. DE FIGVRIS  


[1] Figura est quae aliquo fine aut aliquibus finibus continetur.
Circulus est figura plana una linea conprehensa, <quae circuitus
vocatur,> in quem e medio omnes lineae inter se pares sunt.
Centron est nota circuli medii. [2] Diametron est recta linea per
centron inmissa et in utramque partem, secans circulum,
hemicyclium circuli dimidium. Euthygrammoe formae sunt quae
rectis lineis continentur. Trigonum trilaterum, <tetragonum> quod
quattuor, multilaterum quod pluribus. [3] Triangulum
aequilaterum quod paribus trinis lateribus, isosceles quod duo
tantum latera paria habet, scalenon quod tria latera inaequalia
habet, orthogonium quod habet rectum angulum, amblygonium quod
habet [idem] angulum hebetem, oxygonium quod omnes tres acutos
angulos habet. [4] Quadrilaterarum formarum quadratum est quod
omnia quattuor latera <paria> habet et angulos rectos,
heteromeces quod angulos <rectos> nec latera paria habet,
scutula, id est rombos, quod latera paria habet nec angulos
rectos; simile scutulae, cuius contraria latera et contrarii
anguli inter se pares sunt, sed neque aequilaterum neque rectis
angulis est; trapezia cetera nominantur. [5] Paralleloe lineae
sunt quae in eadem planitie positae numquam inter se contingunt.

 VIII. DE POSTVLATIS  


[1] Postulata geometrarum sunt quinque: ut liceat ab omni signo
ad omne <signum> rectam lineam ducere, et omnem finitam rectam
lineam e regione eicere, et omni medio et intervallo circulum
scribere, et omnes rectos angulos inter se pares esse, et si in
lineas <duas rectas> recta linea inmissa interiores angulos
minores duobus rectis [pares] fecerit, eiectas lineas concurrere.
[2] Si paribus paria adiecta fuerint, omnia paria erunt, et si
paribus paria dempta. Et quae isdem paria sunt, et inter se paria
sunt.

 IX. DE MVSICA  


[1] Prior est musica inventione metrica. Cum sint enim
antiquissimi poetarum Homerus Hesiodus Pisander, hos secuti
elegiarii Callinus Mimnermus Euenus, mox Archilochus et Simonides
trimetrum iambicum, <tum> chorium catalecticum tetrametron
conposuerint, [2] Archilochus etiam commata versibus adplicando
variavit ea et potius per plurimas species secuit, Alcman numeros
etiam minuit in carmen. Hinc poetice melice. At Telesilla etiam
Argiva minutiores edidit numeros. Quae species cum iam
displiceret et integra brevior videretur, magnitudine Pindari
adserta est, qui liberos etiam numeros modis edidit. Hos secuti
musici Timotheus et Polyidos et Hyperides et Phyllis et
clarissimus cum peritia tum eloquentia Aristoxenus. Modulati
protinus cantus. [3] Nec tamen [an] non putes antiquiores cantus
esse numeris, sed rusticos et inconditos, postque hos poetica
valuit veluti legitima. Musica licentior magisque modulata.

 X. DE NOMINE RHYTHMI  


[1] Rhythmus creditur dictus a Rhythmonio Orphei filio et
Idomenae nymphae Ismaricae, ut tradit Nicocrates libro quem
conposuit de Musio. Fratrem Rhythmoni tradit Hymenem; ac
Rhythmoni autem et Chloridis Tirisiae filiae <filium>
Periclymenum [et Peridemem], qui primus cecinerit res gestas
heroum musicis cantibus.

 XI. DE MVSICA  


[1] Musica est peritia faciendorum et canendorum modorum. Eius
partes harmonica, organica, rhythmica, crusmatica. Crusmata
pulsus decori sine carmine vocantur; [2] harmonia est
consonantia; organica <...>; rhythmos Graece [modus dicitur
Latine] nominatus [versus] ab eo, quod fluat seque ipse
circumeat. Modus autem est lex quaedam et ordo vocalium
intervallorum et differentia, vel, ut Aristoxenus finit, non
utcumque conpositum vocalium temporum intervallum. [3] Carmen est
modus vocibus iunctus, cuius discrimina cantus, modus, motus.
<...> tempus est syllabae spatium, huius elementum brevis
syllaba. Divisione [brevi] alia alogum a logio, ut utrius ratio
est.

 XII. DE MODVLATIONE  


[1] Modulatio est modorum prudens dispositio; eius tres species,
διάτονος, χρῶμα, ἁρμονία. Species carminum tredecim, ex quibus
primi dorius, phrygius, lydius. [2] His accesserunt gravissimus
hypodorius, mox duo hypophrygii, gravior et acutior, deinde
hypolydii totidem et perinde gravior et acutior, deinde dorius
medius, tum phrygius gravis et alter excelsus, totidem lydii,
gravis et acutus, tum mixolydii pari diversitate, postremus
hypermixolydius acutissimus.
[3] Organum quondam habuit tres intentiones, gravem, mediam et
acutam. Inde Musae quoque tres olim existimatae, hypate, mese,
nete. Nunc in ampliore numero soni considerantur, ut sit
proslambanomenos, hypate hypaton, deinde parypate hypaton, deinde
lichanos hypaton, deinde hypate meson, deinde parypate meson,
deinde lichanos meson, <mese>, deinde trite synemmenon, paramese,
trite diezeugmenon, nete synemmenon, paranete diezeugmenon,
<nete diezeugmenon>, trite hyperbolaeon, <...>.
[4] Animadvertisse chordae sonantis suavitatem in arcu [soro]
Apollinem tradunt et intendisse protinus citharam, tum notasse
quod adstrictiora fila nervorum in acumen excitarentur, gravibus
responderent remissa, inde fecisse tres primos de quibus supra
dictum est: hanc excepisse intentionem Lycorum, quem quidam
Apollinis filium tradunt et nymphae Parnasiae, <et> Chrysothemidi
reliquisse. Ab eo adiunctum modum qui synemmenos dicitur. Hunc
numerum auxisse Terpandrum adiectione diezeugmenu, qui primus a
gravibus in acumen avertitur. Deinde Timotheus addidit duos,
paramesen et hyperbolaeon.
[5] Initium modi dicitur diesis, dimidium semitonium, totum
tonos. Toni duo et dimidius diatessaron nominantur, tres et
dimidius diapente, sex diapason.
Haec musicae summa sunt.

 XIII. DE METRIS ID EST NVMERIS  


[1] Metra Graece, Latine numeri vocantur. Numerus est aequalium
pedum legitima ordinatio. Huius pars integra pes. Partes sunt
pedum syllabae, elementa numerorum. Modorum elementa spatia
syllabarum ac tempora. [2] Pedes conponuntur ex syllabis minimum
binis, plurimum ternis; incipiunt temporibus binis, ad sena
perveniunt. bisyllabi quattuor, trisyllabi octo; plures quam
duodecim esse non possunt.
Pyrrichius ex duabus brevibus, cuius exemplum {€Cato€}; iambus ex
brevi et longa, cuius exemplum {€salus€}; chorius ex longa et
brevi, ut {€Roma€}; spondius ex duabus longis, cuius exemplum
{€vates€}. [3] Duo igitur quantitate contrarii, spondius et
pyrrichius, duorum alter, alter quattuor temporum; duo ordine,
quorum uterque trinorum temporum, iambus et chorius. Ita non
plures quam quattuor pedes sunt nec esse possunt.
[4] Trinarum syllabarum primus est dactylus, qui constat ex longa
et duabus brevibus, cuius exemplum {€Annibal€}; anapaestus
contra <ex duabus brevibus et longa>, cuius exemplum
{€Capaneus€}; amphibrachys ex brevi et longa et brevi, cuius
exemplum {€avarus€}; brachysyllabus ex tribus brevibus, cuius
exemplum {€Cicero€}; [5] ei contrarius molossus ex tribus longis,
cuius exemplum {€Maecenas€}. Item tres quinum temporum, bacchius
ex duabus longis et brevi, cuius exemplum {€Latona€}; huic
ordine adversus palinbacchius ex brevi et duabus longis, ut
{€Aquinas€}; creticus [et amphimacrus] ex longa et brevi et
longa, ut {€sanitas€}. [6] Duos habent quantitate contrarios,
brachysyllabon et molosson, quorum alter trium temporum est,
alter sex; ordine tres in quaternis, tres in quinis temporibus.

 XIV. DE LEGITIMIS NVMERIS  


[1] Primus est et legitimus maxime numerus hexameter heroicus.
Huius pedes aut dactyli sunt aut spondii: raro et in extremo
versu reperietur trochaeus. Eius exemplum:

     Avia Pieridum peragro loca nullius ante.
Totus iste dactylicus fuit et habuit summum trochaeum. Sed mixtus
[ex] spondiis hic erit:
[2]
     Italiam fato profugus Laviniaque venit;
totus ex spondiis:

     Cives Romani tunc facti sunt Campani.
hoc genus numeri paucissimarum duodecim syllabarum, plurimarum
decem et octo. Tempora recipit viginti quattuor, interim viginti
[tres pedibus] tribus tantum conficitur. Formas excipit triginta
duas, quas enumerare festinantibus longum est.
[3] Pentameter elegiacus habet exemplum:

     Dum meus adsiduo luceat igne focus.
Recipit dactylum, spondium, anapaestos duos, in fine versus
aliquando brachysyllabum. Fit syllabarum paucissimarum duodecim,
plurimarum quattuordecim. Tertium pedem spondium semper habet,
quartum et <quintum anapaestos,> quintum aliquando
brachysyllabum.
[4] Trimetros iambicus Latine senarius dicitur, cuius exemplum:

     Phaselus iste, quem videtis, hospites.
Duodecim syllabarum est. Recipit aliquando praeter ceteros iambos
in extremo pyrrichion.
Trimetros tragicus:

     Pro veste pinnis membra textis contegit,
et:

     Aquilonis stridor gelidas molitur nives.
Recipit in parte prima gressionis spondium, et <eius> loco
dactylon et anapaestum, et pro iambo chorium et tribrachyn. Fit
syllabarum paucissimarum duodecim, plurimarum septendecim.
Recipit tempora plurima viginti tria, paucissima decem et octo.
[5] Comicus trimetros solet magis in breves minui.
Trimetros Hipponactius pedem novissimum adsumens spondium vel
chorium talis est:

     Calentibusque lympha fontibus semper.
Eosdem pedes quos reliqui trimetri praeter novissimum recipit.
[et]
[6] Tetrametros, qui Latine quadratus vocatur, choriacus talis
est:

     Tela famuli, tela propere, <tela> ; sequitur me Thoas.
Recipit eosdem pedes, pervenit ad septem et semipedem. Summum
pedem patitur aut creticum aut dactylum.
Octonarius iambus:
Proin demet abs te regimen Argos, dum est potestas consili.
[7] Septenarius:

     Haec, bellicosus cui pater, mater cluet Minerva.
constat ex pedibus isdem.
[8] Ionicus septenarius:

     Ibant malaci viere Veneriam coronam.
Ionicus <a> maiore:

     Ille ictus retro reccidit in natem supinus.
Habet vitium in tertia syllaba. <A> minore:

     Metuentis patruae verbera linguae.
recipiunt pedes maxime pyrrichios et spondios et solent divisis
syllabis longis plurium syllabarum pedes admittere.
[9] Aristophanius anapaestus:

     Axena Ponti per freta Colchos denique delatus adhaesi.
Recipit pedes quaternorum temporum omnis, inplet pedes septem et
semipedem.
Anapaestus octonarius:

     Orte beato lumine, volitans qui per caelum candidus equitas.
Recipit eosdem pedes praeter semipedem.
Aristobolius:

     Quae tam terribilis tua pectora turbat, terrifico sonitu
     inpulit?
Is circuitus magis quam versus est. Dactylum crebrum habet, rarum
spondium.
[10] Paeon duodenarius:

     Quis meum nominans nomen <aede> exciet? Quis tumultu
     invocans incolarum fidem?
et hic circuitus magis quam versus est. Huic suberit denarius:

     †Qui repens semipulsas onere gravi fores crepitu terrent.†
Recipiunt pedes creticos, chorios, spondios, brachysyllabos,
iambos, anapaestos.
[11] Vndecim syllabarum Phalaecius:

     Passer deliciae meae puellae.
Recipit pedes spondium, dactylum, creticum, palinbacchium.
[12] Angelicus numerus syllabam coartat hexametro, ut

     Hectoris Andromacha, Pyrrin conubia servas?
[13] Anacreontius:

     Miseri invidi [vivimus] scientes.
recipit pyrrichium, chorium, spondium, brachysyllabum,
anapaestum. Primus est semper pyrrichius.
[14] Numerus Saturnius:

     Magnum numerum triumphat hostibus devictis.
Sunt qui hunc Aristobolion vocant. Recipit pedem spondium,
iambum, pyrrichium, chorium, dactylum, brachysyllabum,
anapaestum.
[15] Priapeus:

     Hunc lucum tibi dedico consecroque Priape.
Tertium pedem pro dactylo creticum habet, alioqui hexametros
esset.


 XV. DE NVMERIS SIMPLICIBVS  


[1]Pyrrichius:

     Rapite, agite, ruite celeripedes.
Contrarius est huic et dodecasyllabus spondiazon:

     Olli crateris ex auratis hauserunt.
Dactylus:

     Pulverulenta putrem sonitu quatit ungula campum.
Amphibrachys non facit numerum.
Anapaestus:

     Agilis sonipes rapitur celeri sonitu trepidans.
Creticus:

     Horridi transeunt ad pedes ex equis.
Palinbacchius:

     Amicos ad hanc rem, si voles, advoca.
Bacchius non facit numerum.
Molossus idem est qui spondiazon.
[2] Nunc quemadmodum a principali heroico plures numeri
transfigurentur ostendam. Ac primus trimetros sit heroicus
spondiazon:

     Cives Romani tunc facti sunt Campani.
syllabam unam, quae est ante extremam, ex longa contraho, ut sit:

     Cives Romani tunc facti sunt Apuli,
et esse coepit trimetros.
<Heroicus, si partem priorem tantum sumo bis positam, in
pentametrum> elegiacum transibit:

     Bella per Emathios <bella per Emathios>.
rursus a pentametro ut conponam heroicos, sumo partem
posteriorem:

     Dum meus adsiduo luceat igne focus,
et conpono:

     Luceat igne focus Troiae qui primus ab oris.
[3] Phalaecium numerum, qui est:

     Altis flumina vallibus tumescunt,
insertis verbis facio heroicum:

     Altis flumina prodita vallibus inde tumescunt.
Ionicus est:

     Metuentis patruae verbera linguae.
adiciam trinis verbis singulas syllabas:

     Nunc metuentis nunc patruae nunc verbera linguae.
retro:

     Italiam fato profugus Laviniaque venit.
cui est simile:

     Patriam tum profugus [La]vinaque cepit.
Aristophanius fit heroico:

     Arma virumque cano Troiae qui primus ab oris:


     Nunc arma virumque cano <nunc> Troiae qui primus ab oris
     nunc.
Angelicum syllaba breviata heroicum esse monstravi, item
Priapeum, si syllabam subripias, fieri heroicum.

