digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Artis architectonicae priuatis usibus adbreuiatus liber

Marcus Cetius Faventinus

Correzione linguistica: David Paniagua

Codifica XML: David Paniagua

2011 digilibLT, Vercelli

Fonte: M. Cetius Faventinus, Abrégé d'architecture privée, texte
établi, traduit et commenté par M.-Th. Cam, Collection des
Universités de France, Paris, Les Belles Lettres, 2001

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 Prologus  

De artis architectonicae peritia multa oratione Vitruuius Pollio
aliique auctores scientissime scripsere. Verum ne longa eorum
disertaque facundia humilioribus ingeniis alienum faceret
studium, pauca ex his, mediocri licet sermone, priuatis usibus
ordinare fuit consilium. Quae partes itaque caeli et regiones
uentorum salubres aedificiis uideantur, et qua subtilitate nociui
flatus auertantur aditusque ianuarum et lumina fenestris
utiliter tribuantur, quibusue mensuris aedificiorum membra
disponantur, quibus signis tenuis abundansque aqua inueniatur,
alia etiam quae aedificandi gratia scire oportet, breui
succinctaque narratione cognosces.

 I De principiis artis architectonicae  

[1] Primo ergo quae principia ad architecturam pertinere debeant
studiose attendere conuenit. Omnia enim pulchro decore ac uenusta
utilitate fieri poterunt si ante huius artis peritus ordo
discatur. Nam architecturae partes sunt octo, quae sunt
ordinatio, dispositio, uenustas, mensura, distributio,
aedificatio, conlocatio, machinatio. Ex his Graeci quinque
uocabulis studium architecturae esse docuerunt. Nam ordinationem
τάξιν, dispositionem διάϑεσιν, uenustatem et decorem εὐρυϑμίαν,
modulorum mensuras συμμετρίαν, distributionem οἰκονομίαν
appellauerunt. [2] Ordinatio est ergo membrorum dispositio et
constat ex quantitate, quam Graeci ποσότητα uocant. Quantitas est
modus singulorum membrorum uniuerso respondens operi. Dispositio
est apta rebus conclauium institutio et operis futuri forma
tribus figuris diuisa, quae a Graecis ἰδέα appellatur. Haec sunt
ergo tres figurae: ichnographia, orthographia, scenographia.
Ichnographia est areae uel soli et fundamentorum descriptio.
Orthographia est laterum et altitudinis exstructio. Scenographia
est frontis et totius operis per picturam ostensio.

 II De uentis  

[1] Ferunt quidam philosophorum Eratosthenen mathematicis
rationibus et geometricis methodis, aequinoctiali tempore, per
gnomonicas umbras orbis terrae spatia esse metitum et sic certos
uentorum didicisse flatus; tenere ergo orientem aequinoctialem
subsolanum, meridiem austrum, occidentem aequinoctialem fauonium.
septentrionalem septentrionem. [2] Inter ceteros tamen
Andronicus Cyrrestes, cum octo uentis orbem terrae regi
adseuerasset, exempli causa Athenis turrem marmoream octagonam
instituit, in qua imagines uentorum sculptas contra suos cuiusque
flatus ordinauit, supraque ipsam turrem metam marmoream posuit
et Tritonem aeneum conlocauit et ita est modulatus ut, cum uentus
aliquis adspirasset, quodam momento in gyro ageretur et supra
caput eius resisteret et, dextera manu uirgam tenens, ipsum esse
flantem monstraret; itaque esse inter subsolanum et austrum ad
orientem hibernum eurum, inter austrum et fauonium ad occidentem
hibernum Africum, inter fauonium et septentrionem chaurum, quem
quidam chorum uocant, inter septentrionem et subsolanum
aquilonem. Hoc modo et nomina et partes et numeros uentorum scire
coeptum est. [3] Sed plerique duodecim uentos esse adseuerant,
ut est in urbe Roma Triton aeneus cum totidem thoracibus uentorum
factus ad exemplum Andronici Cyrrestis. <Is> simili modo supra
caput uenti uirgam tenens eundem esse flantem ostendit. [4]
Obseruabis ergo ne ianuas aut fenestras contra nociuos flatus
facias. Nociui enim sunt flatus ubi aut nimis incumbunt aut
acerrima frigora faciunt, ut et homines et animalia laedant.
Frigorosis ergo regionibus a meridie aut ab occasu hiberno ianuas
et fenestras facies, aestuosis uero a borea et septentrione
fieri ordinabis.

 III De aquae inuentione  

[1] Quoniam usibus omnium maxime necessariae aquae uidentur,
primo quae genera terrae tenues aut abundantes uenas emittant,
quibus etiam signis altius depressae inueniantur, quomodo ex
fontibus uel puteis ducantur, quae nociuos aut salubres habeant
liquores, studiose scire oportet. [2] Aquae ergo fontanae aut
sponte profluunt aut saepe de puteis abundant. Quodsi tales
copiae non erunt, signis infra scriptis quaerenda sunt sub terra
capita aquarum et proxima fontibus, altiora puteis colligenda.
Ante solis itaque ortum, in locis quibus aqua quaeritur,
aequaliter in terra procumbatur et mento deposito per eam
prospiciatur. Mox uidebis in quibuscumque locis aqua latebit
umores in aere supra terram crispantes et in modum tenuis nebulae
rorem spargentes, quod in siccis et aridis locis fieri non
potest. [3] Quaerentibus ergo aquam diligenter erit considerandum
quales terrae sint. Certa enim genera sunt in quibus aut
abundans aut tenuis aqua nascatur. In creta tenuis et exilis nec
optimi saporis inuenitur. In sabulone soluto tenuis, limosa et
insuauis, altioribus locis mersa. In terra nigra stillarum umores
exiles, magis ex hibernis liquoribus collecti, saporis optimi,
spissis et solidis locis subsidentes. Glareae uero mediocres et
incertas uenas habent sed egregia suauitate. In sabulone masculo
et harena carbunculo certiores et salubriores et abundantiores
sunt copiae aquarum. In rubro saxo et copiosae et bonae
inueniuntur, sed prouidendum erit ne inter rimas saxorum, quoniam
suspensae sunt, decurrant. Sub radicibus montium et in saxis
silicibus uberiores et salubriores et frigidiores aquae
inueniuntur. Campestribus autem fontibus salsae et graues et
tepidae et non suaues erunt, sed si sapor bonus inuenietur, scito
eas de montibus sub terra uenire in medios campos ibique umbris
arborum contectae praestabunt montanorum fontium suauitatem. [4]
Signa autem inuestigandae aquae alia huiusmodi inuenientur:
tenuis iuncus, salix erratica, alnus, uitex, harundo, hedera,
alia quoque quae sine umore nasci non possunt. Quoniam autem in
lacunis similia nascuntur, facile his credendum non est. [5]
Itaque sic inuentiones aquae probabis. Fodiatur ergo ubi haec
signa fuerint inuenta ne minus in latitudinem pedes III, in
altitudinem pedes V et circa solis occasum uas plumbeum aut
aeneum mundum, intrinsecus perunctum oleo, in imam fossuram
inuersum conlocetur, supraque fossuram frondibus uel harundinibus
missis terra inducatur. Tum alia die aperiatur et si sudores aut
stillae in uase inuenientur, is locus sine dubitatione aquam
habebit. Item si uas ex creta siccum, non coctum, eadem ratione
positum et opertum fuerit, si is locus aquam habebit, alio die
uas umore solutum inuenietur. Vellus lanae similiter in en loco
positum, si tantum umoris collegerit ut alia die exprimi possit,
magnam copiam aquae locum habere significat. Lucerna plena oleo
incensa, si, in eodem loco similiter adoperta, alia die lucens
<non> fuerit inuenta, indicabit eum locum aquam habere, propterea
quod omnis calor ad se trahit umorem. Item in eodem loco si
focum feceris et uaporata terra umidum nebulosumque fumum
suscitauerit, ostendit locum aquam habere. [6] Cum haec ita
fuerint reperta certis signis, in altitudinem putei defodiendi
erunt quousque caput aquae inueniatur aut, si plura fuerint, in
unum colligantur. Maxime tamen sub radicibus montium in regione
septentrionali signa aquae sunt quaerenda. In his enim locis
suaues et salubres et abundantiores inueniuntur, quoniam naturae
beneficio a solis cursu separantur et arborum aut montium umbris
uelatae frigida gratia aestate, hiberno tepida suauitate
profluent.

 IV De puteorum fossionibus et structuris  

[1] In puteorum autem fossionibus diligenter est cauendum ne
fodientibus periculum fiat, quoniam ex terra sulphur, alumen et
bitumen nascitur, quae res cum in se conuenerint pestiferos
spiritus emittunt. Et primo occupatis naribus tetro odore
reprimunt animas corporibus et, si non inde cito fugerint,
celerius moriuntur. Hoc autem malum, ubicumque fuerit, hac
ratione uitabis. Lucerna accensa in eo loco demittatur. Quae si
ardens remanserit, sine periculo descendes. Quodsi ereptum ei
lumen fuerit, cauendum erit ne in eo loco descendatur. Sed si
alio loco aqua non inuenietur, dextra ac sinistra usque ad
libramentum aquae putei fodiantur et per structuram foramina
quasi nares intus in puteum demittantur, qua nociuus spiritus
euaporet. Sed, cum aqua inuenta fuerit, Signinis operibus
parietes struantur ita ne uenarum capita excludantur. [2] In
Signinis autem operibus haec seruare debebis. Primo ut harena
aspera paretur et caementum de silice uel lapide toficio
calcisque proxime extinctae duae partes ad quinque harenae
mortario misceantur. Puteum ergo fodere debebis latum pedibus
octo ut a binis pedibus structura in circuitu surgat et quattuor
cauo relinquat. Structuram uero cum facere coeperis, uectibus
ligneis densabis sic ut nitorem frontis non laedas. Sic enim
solidata structura aduersus umorem fortior erit. Quodsi limosa
aqua fuerit, salem ei miscebis et insuauitatem saporis mutabit.
[3] Sed licet auctores ad quinque partes harenae duas partes
calcis mitti docuerint, isdem mensuris et rediuiuas impensas
fieri monstrauerint, melius tamen inuentum est ut ad duas harenae
una calcis misceretur, quo pinguior impensa fortius caementa
ligaret. Similiter et in testaceis operibus facies. [4] Puteum
autem cum fodere coeperis, si terra solida non fuerit aut harena
lubrica aut sabulo fluidus aut exsudans umor fossionem resoluet,
tabulas axium directas fodiendo submittes et eas uectibus ligneis
transuersis destinabis, ne labens terra ruina ponderis periculum
fodientibus faciat.

 V De utilitate aquae probanda  

[1] Quoniam ergo ante omnia aquae usus necessarius habetur, his
experimentis utilitas eius probanda erit. ltaque si naturaliter
fontes profluent, considerandum erit prius quales homines et quam
salubri corpore circa eos fontes habitent. Itaque si corporibus
ualentibus, cruribus non uitiosis, coloribus nitidis, non
lippientibus oculis, purgatos salubresque fontes probabis. Quodsi
noui fontes aut putei fossi fuerint, aquam eximes, in uas aeneum
nitidum sparges et, si maculam non fecerit, optima et probabilis
erit. Missa etiam in uas aeneum, si decocta fuerit et limum uel
harenam in fundo non reliquerit, legumen in ea si cito coquatur,
bona erit. Non minus si perlucidi fontes fuerint et sine musco
aut quibusdam inquinamenti signis, mundam, salubrem perpetuamque
aquam futuram significabit.

 VI De aquae inductione  

[1] Ductus autem aquae quattuor generibus fiunt, aut forma
structili aut fistulis plumbeis aut tubis uel canalibus ligneis
aut tubis fictilibus. [2] Si per formam aqua ducetur, structura
eius diligenter solidari debet, ne per rimas pereat. Canaliculus
formae iuxta magnitudinem aquae dirigatur. Si planus locus
fuerit, [pede semis] infra caput aquae structura conlocetur et,
si longior planitia fuerit, inter centenos uel LX pedes
<sicilico> structura submittatur, ut animata aqua non pigro
impetu decurrat. Nam si interualla montium fuerint, ad
libramentum capitis aquae specus sub terra erit <fodiendus et>
structura aut roboreis canalibus aquae ductus componatur. Quodsi
concauae uallium demissiones impedient, structura solida uel
arcuatili ad libramentum aquae occurratur, aut fistulis plumbeis
aut canalibus librate cursus dirigatur. Verum si altior locus
fuerit unde aqua ducitur, aliquanto inferius planitia inflexa
libretur, ut ueniens aqua fracto impetu lenius decurrat. Quodsi
longius de monte ducetur, saepius flexuosas planities facies. [3]
Minori etiam sumptu et utilius tubis fictilibus inducitur. Cum a
figulo ergo fient, ne minus duorum digitorum grossitudine corium
habeant. Sed ipsi tubuli ex una parte angustiores fiant, ut
alter in alterum per ordinem ad palmum ingrediantur. Iuncturae
autem eorum calce uiua oleo subacta inliniantur, et antequam a
capite aqua demittatur, fauilla per eos cum paruo liquore
laxetur, ut, si qua uitia tubuli habuerint, excludantur. [4]
Salubrior enim usus tubulorum materia inuenitur. Ex plumbo enim
cerussa nascitur, quae corporibus humanis nociua est. Exemplum
autem huius plumbariorum deformitas probat, qui tractando plumbum
exsucati sanguine foedo pallore mutantur. Nam cum fere omnes
exstructas uasorum argenteorum uel aeneorum habeant mensas, tamen
propter saporis integritatem fictilibus uasculis utuntur. [5]
Non alienum uidetur etiam conceptacula locis oportunis facere,
ut, si aquae exhaustae solis ardoribus fuerint aut uenas sitiens
terra consumpserit, nihilominus de receptaculis aqua ministretur.
Canalium uero et tubulorum ligneorum facilis et usitata aquae
inductio uidetur.

 VII De mensuris uel pondere fistularum  

[1] Fistulae ergo plumbeae pro magnitudine aquae hanc soliditatem
et mensuram accipere debebunt: si centenariae fundentur denum
pedum, M et CC libras fusurae accipiant; octogenariae denum
pedum, DCCCCLX libras accipiant; quinquagenariae denum pedum, DC
libras accipiant; quadragenariae denum pedum, CCCCLXXX libras
tricenariae denum pedum, CCCCLX libras; uicenariae denum pedum,
CCXL libras; octonariae, C libras.

 VIII De harenae natura probanda  

[1] Harenae fossiciae genera sunt tria: nigra, rubra,
carbunculus. Ex his quae manu comprehensa stridorem fecerit
optima et purgata erit: quae autem terrosa fuerit muta erit.
Etiamque in uestimentum candidum si miseris et effusa si nihil
sordis reliquerit, idonea erit. [2] Si uero non fuerit unde
harenae fodiantur, tunc de fluminibus aut de glareis erit
excernenda aut de litore marino. Sed marina harena in structuris
hoc uitium habet: tarde siccat: unde onerari se continenter non
patitur. Nisi intermissionibus requieuerit opus, pondere grauata
structura rumpetur. Cameris etiam salsum umorem remittendo
tectorium opus saepe resoluit. Fossiciae uero celeriter
siccescunt et tectoria non laedunt et concamarationes utiliter
obligant. Sed fossiciae recentes statim in structuras mitti
debent; fortius enim comprehendunt caementa. Nam si sub sole
diutius fuerint aut imbribus pruinisque solutae, et terrosae et
euanidae fiunt. Fossiciae itaque cum recentes sunt, tectorio
operi propter pinguedinem <non> conueniunt. Fluuiaticae autem
propter macritatem Signino operi incongruentes sunt, sed
liaculorum subactionibus in tectorio opere recipiunt soliditatem.
In caementicias autem structuras pura harena mittatur.

 IX De calcis utilitate probanda  

[1] Calx itaque de albo saxo uel Tiburtino aut columbino
fluuiatili coquatur aut rubro aut sfungia. Quae enim erit ex
spisso et duro saxo utiliter structuris conueniet. Quae autem ex
fistuloso aut exiliore lapide fuerit conueniet operi tectorio. In
commixtione ad duas partes harenae una calcis mittatur. In
fluuiatili autem harena si tertiam partem testae cretae
addideris, miram soliditatem operis praestabit.

 X De lateribus faciendis  

[1] Faciendi autem lateres sunt ex terra alba uel creta uel
rubrica aut sabulone masculo. Haec genera terrae propter
leuitatem fortiora sunt operi. Cetera genera quoniam aut grauia
sunt aut paleas non continent aut umore sparsa cito soluuntur,
propterea fabricis inutilia uidentur. [2] Ducendi autem sunt
lateres uerno tempore, ut ex lento siccescant. Qui enim
solstitiali tempore parantur uitiosi fiunt, quoniam calor solis
torridus corium in summo cito desiccat et quasi integri uidentur;
postea umor interaneus dum siccatur, contrahit frontes et
scissuris diuidit et inutiles operi lateres facit. Maxime tamen
tectorio operi inutiles erunt, si ante biennium inducantur. Non
enim possunt ante penitus siccari. [3] Fiunt autem laterum genera
tria: unum, quod graece Λύδιον appellatur, longum sesquipede,
latum pede, quo nostri utuntur. Sunt et alia duo laterum genera,
unum πεντάδωρον et alterum τετράδωρον. Δῶρον autem Graeci palmum
appellant. Itaque artifices quinque palmorum publica opera
exstruere consuerunt et IIII priuatorum. Fieri debebunt et
semilateria, remissis quae laterum iuncturis interposita
reparent. Ita enim fiet ut, cum alter alterius protegit
coniunctionem, firma structurae soliditas surgat.

 XI De parietibus latericiis tectorio operi parandis  

[1] Latericii parietes tribus inductionibus prius solidentur, ut
opus tectorium sine uitio accipiant. Nam si recentes structurae
et inductiones fuerint et non ante siccauerint, cum arescere
coeperint, scissuris uenustatem operis corrumpent. In Vrbe autem
propter multitudinem hominum parietes caementicii altius
struuntur, ne latius soli magnitudinem occupent. Merito ergo
latericiam habere non potuit, ne pondere cito corrupta fabrica
laberetur. Latericiis ergo parietibus uitia quae solent accidere
ne fiant, hoc modo erit prouidendum: in summitate parietum
structura testacea cum prominentibus coronis altitudine
sesquipedali exstruatur, ut, si corruptae tegulae aut imbrices
erunt, parietes tamen solidi permaneant

 XII De generibus arborum et utilitate caesionis  

[1] Caesio arborum, quae ad utilitatem fabricae parabitur,
autumni <et hiberni> tempore antequam fauonii flare incipiant,
utiliter caeditur. Prius tamen usque ad medullam securibus
circumcisae stantes intermittantur, ut inutilis umor decurrat et
uenarum raritas exsiccata solidetur. [2] Sed genera arborum has
inter se uires et differentias habent. Abies ergo, habens aeris
plurimum et ignis, minimum terreni et umoris, merito non est
ponderosa et naturali rigore non cito flectitur a pondere.
Laricis uero materia in omni fabrica maximas habet utilitates,
primo quod ex ea adfixae tabulae sub grunda ignis uiolentiam
prohibent; neque enim flammam recipiunt neque carbonem faciunt.
Larix uero a castello Laricino est dicta. Quercus terrenis
satietatibus abundans, parum habens umoris, cum in terrenis
operibus obruitur, perpetuam seruat utilitatem. Aesculus apta
aedificiis materies et, <nisi est> in umore posita, perpetuam
exhibet utilitatem. Fagus, quod aequalem habet mixtionem umoris
et ignis. in umore cito marcescit, siccis locis utilis est.
Populus alba et nigra, salix et tilia ignis et aeris habent
satietatem; in fabrica inutiles, in sculpturis gratae
inueniuntur. Alnus, quae proxima aquae nascitur, tenera et mollis
materia extra aquam, fabricae inutilis est, sed hoc mirum in se
habet, quod in umore palationes spisse defixae structuram supra
se factam sine uitio seruant. Vlmus et fraxinus in omni opere
cito flectuntur, sed cum aruerint, rigidae sum: lentoris causa
catenis utiles. Carpinus in omni opere tractabilis et utilis
inuenitur. Cupressus et pinus admirandas habent uirtutes, quod
non cito pondere curuantur; durant enim integrae semper. Cedrus,
si umore non corrumpatur, eandem habet uirtutem. Sed quomodo de
pino resina decurrit, sic et ex ea oleum, quod cedria dicitur. Si
libri aut clusa ex eo inungantur, numquam tineis aut carie
soluentur. Multis itaque templis propter aeternitatem ex ea
lacunaria sunt facta. Nam folia eius cupresso similia sunt.
Nascitur maxime in Creta et in Africa et in Syriae regionibus.
[3] Quaecumque ergo ex parte meridiana caeduntur utiliores erunt:
ex parte autem septentrionali proceriores sunt arbores, sed cito
uitiantur.

 XIII De fabrica uillae rusticae disponenda  

[1] Primo ita cortes et culinae calidis locis designentur.
Bubilia in parte meridiana, ita ut ad ortum aut ad locum boues
spectent: nitidiorem enim cultum recipiunt, si ad lumen
attendant. Latitudo XV pedibus disponatur et in singulis paribus
VIII pedes relinquantur. Equilia calidis locis ordinentur et
obscuriora fiant, ut securi equi pabulentur. Ouilia et caprilia
pro magnitudine agri disponantur. Cella uinaria contra
frigidissimas caeli plagas conlocetur; lumen fenestris a
septentrione tribuatur, ut undique frigidus aer uina incolumia
seruet: uapore enim omnia corrumpuntur. Torcular huius in
septentrione ponatur. Cella autem olearis in meridie constituenda
est; fenestrae ab eadem parte tribuantur, ne frigore oleum cum
sordibus stringatur et suauitas saporis pereat. Torcular huius in
meridie statuatur: magnitudo pro abundantia rei fiat. Granaria
ad septentrionem uel aquilonem spectent, ut aere gelidiori fruges
tutius seruentur; uaporatae enim regiones curculiones et alia
genera bestiolarum nutriunt quae fruges corrumpunt. Horrea,
fenilia, pistrina extra uillam sunt constituenda, ut ab ignis
periculo uillae sint tutiores. Si quid uero melius et nitidius
facere uolueris, exempla de urbanis fabricis sumes.

 XIV De dispositione operis urbani  

[1] Vrbani itaque operis gratiam luminosam esse oportet,
praesertim cum nulli uicini parietes impediant. Disponendum erit
tamen ante ut certa genera aedificiorum caeli regiones apte
possint spectare. Hiberna ergo triclinia hibernum occidentem
spectare debent, quoniam uespertino lumine opus est. Nam sol
occidens non solum inluminat, sed pro ui caloris tepidas facit
regiones. Cubicula et bibliothecae ad orientem spectare debent;
usus enim matutinum postulat lumen. Nam quaecumque loca Africum
spectant umore uitiantur, quoniam uenti umidi spirantes madidos
flatus omnia pallore corrumpunt. Triclinia uerna et autumnalia ad
orientem spectare debent, ut gratiora sint quando his uti
solitum est. Aestiua triclinia ad septentrionem spectare debent,
quod ea regio praeter ceteras frigidior est et solstitiali
tempore iocundam sanitatis uoluptatem corporibus praestat.
Pinacothecae et plumariorum officinae in parte septentrionali
sunt constituendae, ut colores et purpurae sine uitio
reseruentur; de uaporatis enim regionibus corruptelae nascuntur.

 XV De mensuris aedificiorum  

[1] Tricliniorum et conclauium quanta latitudo et longitudo
fuerit in uno computata mensura, ex ea medietas altitudini
tribuatur. Si autem exedrae aut oeci quadrati fuerint, media pars
mensurae in altitudinem struatur.

 XVI De fabrica balnearum  

[1] Balneis locus eligendus est contra occasum hibernum aut
partem meridianam, ut sole decedente uaporem usque ad uesperum
habeat, quod tempus ad lauandum tributum est. [2] Suspensurae
calidarum cellarum ita sunt faciendae ut primum area
sesquipedalibus tegulis consternatur, inclinata ad fornacem ut
pila missa intro resistere non possit, sed redeat ad praefurnium.
Flamma enim sursum adsurgens calidiores [eius] efficit cellas.
Supraque laterculis besalibus uel rotundis pilae instruantur ex
capillo et argilla subacta, in priuato pedibus binis semis, in
publico ternis. Tegulae bipedales super constituantur, quae
pauimentum dirigant. [3] Plumbeum uas, quod patenam aeream habet,
supra fornacem conlocetur, alterum simile frigidarium secus ut,
quantum calidae ex eo in solio admittatur, tantum frigidae
infundatur. [4] Magnitudines autem balnearum pro hominum copia
aut uoluntatis gratia fieri debebunt, dummodo cellae sic
disponantur ut, quanta longitudo fuerit tertia dempta, latitudo
disponatur; melius enim ignis per angustiora latitudinis cellarum
operabitur. Lumen fenestris ab <occidentis> hiberni aut
meridianis partibus tribuatur. Aestiuis balneis hypocausteria pro
loci magnitudine cum piscinis in septentrione uel aquilone
constituantur, et ab eadem parte maxime lumen fenestris
admittatur, ut salubriorem et corporibus iocundiorem gratiam
praestet. [5] In uilla rustica balneum culinae coniungatur, ut
facilius a rusticis ministerium exhiberi possit.

 XVII De cameris balnearum  

[1] Camerae structiles fortiores erunt. Figulinae autem ad
contignationem suspendantur, ita ut catenis ancoratis fixas
tegulas [uel paliola] quae cameram circinent sustineant. Eadem
ratione et planas cameras facies. Vtilius autem disponetur, si
regulae uel arcus ferrei fiant et uncis ferreis ad contignationem
suspendantur, ita ut tegularum iuncturae super regulas uel arcus
recumbant. Superiores ergo iuncturae ex capillo et argilla
subacta linantur. Inferior autem pars iuncturae, quae ad
pauimentum spectabit, primo calce cum testa temperata
trullizetur, deinde albario siue tectorio opere inducatur. Maior
tamen et diligentiae et utilitatis ratio uidetur, si duplices
balnearum camerae fiant, inferior caementicia et superior
suspensa; inter duas enim cameras umor retentus numquam uitiabit
contignationes. Sudationes etiam praestabuntur meliores.

 XVIII De expolitionibus pauimentorum  

[1] Considerandum erit ut solum firmum sit et aequale. Tunc rudus
inducatur et uectibus ligneis contusum calcetur. Supra impensa
testacea crassior inducatur et iterum uectibus contusa solidetur.
Tertio nucleus, id est impensa mollior, inducatur et
politionibus insistas, ne rimas inutiles operi relinquat.

 XIX De pauimentis supra contignationem faciendis  

[1] In contignationibus diligenter respiciendum est ut aequalitas
soli dirigatur. Item danda est opera ne axes quercei cum
aesculis commisceantur. Nam quercus, cum accepto umore siccescere
coeperit, arcuatur et limas inutiles operi efficiet, aesculus
diligenter composite ad perpetuitatem durabit. Verum si inopia
loci aesculus defuerit, in tenuissimos axes quercus secetur et
primum in directo iactatis axibus, sequentibus in transuerso
stratis, binis clauis crebro ad contignationem confixis, utiliter
operi subicientur. De cerro aut fago seu farno coaxationes haut
ad uetustatem poterunt permanere, lactatis in ordinem et
compositis axibus, filix aut paleae aequaliter supersternantur,
ut calcis umor ad axes peruenire non possit. [2] Tunc insuper
statuminetur saxo ne minori quam qui manum possit implere.
Statuminibus <inducto> ruderi seu nouo siue rediuiuo ad duas
partes una calcis misceatur. Rudus est maiores lapides contusi
cum calce mixti; impensa crassior induci debebit ne minus
crassitudine digitos VI. Exacto pauimento ad regulam et libellam,
supra impensa testacea mollior inducatur et siccet. Tum aut
marmor sectile aut tesserae aut scutulae aut trigona aut faui
superimponantur et usque eo fricetur ut iuncturae uel anguli
inter se conueniant; tunc erit perfecta fricatura. Quodsi
facultas non erit unde superfigatur, ne aut lacunae aut cumuli
sint, ad regulam fricatura extendatur et supra marmor tunsum
incernatur aut harena cum calce inducta poliatur. [3] Sub diuo
maxime uitanda sunt pauimenta, quoniam frigore et umore saepe
corrumpuntur. Sed si necessitas aut uoluntas facere hortatur,
hanc operis subtilitatem seruabis. Missas in ordinem tabulas et
alias in transuersum, sicut supra monstratum est, ad
contignationem configes et paleam aut filicem super aequaliter
sternes et loricabis de saxo qui manum possit implere. Super
rudus pedaneum induces et uectibus ligneis frequenter densabis
et, antequam rudus siccescat, tegulas quadratas bipedales quae
per omnia latera canaliculos habent digitales. Calce uiua ex oleo
temperata frontes tegularum qua canaliculi erunt implebis et sic
iunctas supra rudus compones ut margines tegularum cum calce
comprehendere possint. Quae res, cum siccauerit, quasi unum
corpus facit et nullum umorem ad inferiora admittet. Postea
nucleum sex digitorum induces et frequenter fricabis, ne setas
faciat, et tesseram duorum aut trium digitorum latam supra
imprimes aut tabulas quammagnascumque marmoreas, ut nullo modo
fabrica uitiari possit. Si quis autem diligentius facere uolet,
omnibus annis ante hiemem iuncturas saxorum faecibus perungui
faciat. Testacea spicata [et] Tiburtina pari modo fricaturis et
politionibus exerceantur.

 XX De calce probanda operi albario  

[1] In albario opere calcem sic probare debebis. In fossa calcem,
quae multo ante tempore fuerit macerata, de ascia quasi lignum
dolabis, et aciem si nusquam impegeris atque adhaerens asciae
uiscosa uidebitur, optima erit operi albario. Recenter extincta
et calculosa si fuerit, dum siccescere coeperit, calculi crepant
et inutiles rimae operi efficientur. Vnde proxime extinctam in
opus albarium mittere non oportet.

 XXI De cameris canniciis  

[1] Camerae ergo canniciae sic erunt disponendae. Asseres
abiegnei ad lineam aut regulam aequaliter dirigantur; ne plus
habeant grossitudinis quam digitos tres. Hos inter se
sesquipedali mensura diuisos ordinabis et catenis ad
contignationem suspendes ita ut binae perticae graciliores inter
eos sint missae <et> faciant tomices ligaturas. Catenae autem
parentur aut de iunipero aut oliua aut buxo aut cupresso. Camerae
ex harundine Graeca uel palustri uel grossiori rasa et contusa
sic contexantur ut fasciculi aequalis admodum grossitudinis et
longitudinis ante ligentur, qui possint aequalem nitorem
ostendere, aut, si quam cultiorem gratiam emutare uolueris,
fasciculi mollioris cannae facilius flexi ducantur. Postea primo
manu inducatur impensa pumicea et trullizetur, ut canna
subligetur; deinde harena et calce dirigatur; tertio marmor tusum
super calce inducatur et poliatur. Sic et nitorem gratum et
uirtutem solidam facies. Si quid autem urbanius cameris addere
uolueris, fasciculos de canna facies et laquearis operis [uel
delicatae] aut arcuatilis camerae exemplis uteris.

 XXII De politionibus parietum caementiciorum  

[1] Parietes uno corio tenui et alio grossiori si fuerint inducti
et politi, macritate impensae cito corrumpentur. Exemplum huius
ex [his] speculis sumere debemus: quorum tenues laminae falsas et
deformes exprimunt imagines, solidae autem laminae ueras et suae
pulchritudinis formas designant. Prima ergo inductione
trullizata, cum arescere coeperit, iterum ac tertio loricationes
dirigantur. Cum tribus coriis opus fuerit deformatum, tunc ex
marmore granio trullizationes sunt subigendae. Sed ipsa species
sic paretur ut ante inductiones tamdiu subigatur ut rutrum ex ea
mundum leuetur. Inarescente inductione, alterum corium subtilius
inducatur, ut marmoris candore et politionibus fundata soliditas
nitidum culturae faciat decorem. Omnia ergo quae diligenti studio
componuntur neque uetustatibus obsolescunt neque, cum purgari
coeperint, gratiam coloris amittunt. Vmidi enim parietes, cum
picturis ornantur, desudescunt et operi obligatus color elui non
potest.

 XXIII De opere coronario  

[1] Operi coronario subtilior impensa necessaria est, ut amplius
fricata melius nitorem gratum faciat. Obseruandum tamen erit ne
gypsum impensae adiungatur. Siticulosa enim materia, dum cito
arescit, uicinum coronarium opus, politionibus parietum et
camerarum <cum> superinducitur, [nam] corrumpit.

 XXIV De parietibus caementiciis umidis locis solidandis  

[1] Parietes uero umidis locis sic erunt solidandi. Si perpetuus
umor manabit, tribus pedibus ab imo testaceo paries uestiatur et
uestitura calcetur et poliatur, ne umorem admittere possit.
Quodsi maior umor perpetuus manabit, canaliculum breuem exstrues
aliquantum a pauimento altius, qua collectus umor sine uitio
parietis exeat. Si autem affluens umor abundabit, tegulas
bipedales ex ea parte qua umor inriguus erumpet diligenter
picabis, ne uis umoris ad parietem transeat. Ex altera parte qua
structurae iungentur, tegula calce liquida linietur. ut facilius
operi adhaerere possit.

 XXV Triclinia hiberna minoribus picturis esse ornanda  

[1] Triclinia hiberna non conuenit grandibus picturis ornari,
quoniam hibernis temporibus frequenti lumine cereorum aut
lucernarum fumante obsolescunt. Propterea et camerae eorum planae
fiunt, ut detersa fuligine statim inluminatus splendor appareat.

 XXVI Pauimenta ut in hieme tepeant  

[1] Etiam pauimentorum utilis dispositio inuenta uidetur. Itaque
excauatis in altum duobus pedibus, fistucato solo inducatur aut
rudus aut testaceum pauimentum, deinde congestis et calcatis
spisse carbonibus inducatur ex sabulone et fauilla et calce mixta
impensa crassitudine unciarum VI. Ad regulam exaequata planities
reddit speciem nigri pauimenti. Hieme ergo non recipit frigus et
ministros licet nudis pedibus uapore delectabit. Sic enim erit
pauimentum ut, etiam bibentium pocula si fusa fuerint, momento
siccescant.

 XXVII De generibus colorum  

[1] Colores uero alii certis locis procreantur, alii ex
commixtionibus componuntur. [2] Rubricae itaque multis locis
generantur, sed optimae in Ponto et in Hispania nascuntur. [3]
Paraetonium ex ipso loco unde foditur habet nomen. Eadem ratione
et Melinum, quod eius metallum per insulas Cycladas Melo dicitur
<esse>. [4] Creta uiridis pluribus locis nascitur, sed optima
[in] creta Smyrnae tantum procreatur, quae graece ϑεοδοτεῖον
dicitur a Theodoto quodam in cuius solo primum est inuenta. [5]
Auripigmentum, quod ἀρσενικόν graece appellatur, in Ponto
nascitur. Sandaraca plurimis locis generatur, sed optima in Ponto
et iuxta flumen Hypanim. [6] Minii autem natura primum a Graecis
Ephesiorum solo reperta memoratur, deinceps in Hispania. Cuius
natura has admirationes habet. Glebae itaque, cum ex metallis
primum exciduntur, argenti uiui guttas exprimunt, quas artifices
ad plures usus colligunt. Neque enim argentum neque aes sine his
inaurari potest. Nam confusae in unum ita ut quattuor sextariorum
mensuram habeant, centum librarum pondus efficient. Supra cuius
liquorem centenarium saxi pondus, si posueris, sustinebit;
scripulum auri, super si posueris, in liquore descendet. Vnde
intelleges non ponderis sed naturae esse discretionem. Itaque si
aurum ex pannis textile uis solidari, adustum rudi uaso fictili
puluerem prius lauaueris, postea mixtum argento uiuo uel in panno
uel in linteolo comprimes, ut liquor argenti expressus emanet et
aurum solidum intrinsecus remaneat. Verum probatio minii sic
erit obseruanda. In lamina ferrea mittatur et super ignem ponatur
tamdiu donec lamina rubescat; tunc retractum refrigescat. Si
colorem non mutauerit, optimum erit; si mutauerit, uitiatum erit.
Colores autem omnes calcis mixtione corrumpi manifestum est. [7]
Chrysocolla a Macedonia uenit; foditur autem ex metallis
aerariis. Armenium et Indicum ab ipsis ostenditur quibus in locis
nascitur. [8] Atramenti uero compositio sic erit obseruanda,
quae non solum ad usum picturae necessaria uidetur sed etiam ad
cotidianas scripturas. Lacusculus curua camera struatur. Huic
fornacula sic componitur ut nares in lacusculo habeat, qua fumus
possit intrare. Taedae in eadem fornace incendantur; super taedas
ardentes resina mittatur, ut omnem fumum et fuliginem per nares
in lacusculum exprimat. Postea fuliginem diligenter conteres et
aquam ad modum mittes et atramentum facies nitidum. Pictores
autem glutinum miscent, ut nitidius esse uideatur. Sed ad
celeritatem operis etiam taedarum carbones cum glutino attriti
parietibus praestabunt atramenti suauitatem, nec minus sarmenta
exusta et contrita atramenti colorem imitabuntur. Sed sarmenta
uuae nigrioris, si in optimo uino mersa aruerint et postea exusta
fuerint, addito glutino imitata Indici suauitatem monstrabunt.
[9] Vsta uero, quae plurimum necessaria in operibus picturae
uidetur, <sic temperatur>; glebae silis boni in igne coquuntur;
tunc aceto acerrimo perfuso extinguuntur et reddunt purpureum
colorem. [10] Caerulei temperationes Alexandriae primo sunt
inuentae; nunc autem Puteolis ex harenae puluere et nitri flore
temperatur; sed Cyprium adustum [...]. [11] Cerussa [quam nostri
afrugum uocant] sic erit conficienda. Sarmenta [uitiosa mineae]
infuso aceto in dolio coiciantur: super tabulae plumbeae
deponantur et dolium cludatur; et pluribus mensibus transactis
aperiatur. Et cerussa <si> in fomace coquatur, [quae] mutato
colore meliorem efficiet sandaracam. [12] Ostrum autem, quod pro
colore purpurae temperatur, plurimis locis nascitur, sed optimum
insula Cypro et ceteris quae proxime sub solis cursu habentur.
Conchylia itaque, cum circumcisa ferro fuerint, lacrimas purpurei
coloris remittunt, quibus collectis purpureus color temperatur.
Ideo autem ostrum est appellatum quod ex testis umor elicitur.
Qui cito ex salsugine inarescit, nisi temperatus umor melle
circumfusus habeatur. [13] Fiunt etiam purpurei colores infecta
creta rubiae radice. Similiter ex floribus alii colores
inficiuntur. Itaque pictores, cum uoluerint sil Atticum imitari,
uiolam aridam in uaso cum aqua ad ignem adponunt, ut ferueat, et
decoctam in linteolo exprimunt et in mortario cum creta conterunt
et faciunt silis Attici colorem. Eadem ratione uaccinium cum
lacte temperantes purpuram faciunt elegantem. Qui non possunt
chrysocolla propter caritatem uti herbae quae lutear appellatur
sucum caeruleo inficiunt et utuntur uiridissimo colore; haec
autem infectiua appellatur. Propter inopiam coloris simili modo
cretam Selinusiam siue anulariam uitro miscentes, quod Graeci
ἴσατιν [sine rationibus] uocant, efficiunt Indici colorem.

 XXVIII De normae inuentione  

[1] Quoniam ad omnes usus normae ratio subtiliter inuenta
uidetur, sine qua nihil utiliter fieri potest, hoc modo erit
disponenda. Sumantur itaque tres regulae ita ut duae sint pedibus
binis et tertia habeat pedes duo uncias X, ac regulae aequali
crassitudine compositae extremis cacuminibus iungantur schema
facientes trigoni. Sic fiet perite norma composita.

 XXIX De horologii institutione  

[1] Multa uariaque genera sunt horologiorum, sed pelecini et
hemicyclii magis aperta et sequenda ratio uidetur. [2] Pelecinum
enim horologium dicitur quod ex duabus tabulis marmoreis uel
lapideis, superiore parte latioribus, inferiore angustioribus,
componitur; sed haec tabulae aequali mensura fiunt et quinis
lineis directis notantur, ut angulum faciant qui sextam horam
signabit. Semis ergo ante primam et semis post undecimam
supplebunt XII numeros horarum. Sed iunctis aequaliter ante et
extensis tabulis, in angulo summo iuncturae circinum figes et
angulo proximum circulum facies, a quo primum lineae horarum
partitae aequaliter notantur. Item alium maiorem circulum ab
eodem puncto angulari facies qui prope oram tabularum attingat,
ad quem aestiuis temporibus gnomonis umbra peruenit. Subtilitas
ergo disparis mensurae de spatio horarum expectanda non est,
quando aliud maius et aliud minus horologium poni solitum
uideatur, et non amplius paene ab omnibus nisi quota sit solum
inquiri festinetur. Gnomon itaque in angulo summo iuncturae
paululum inclinis ponetur, qui umbra sua horas designet.
Constitues autem horologii partem qua decimam horam notabit
contra orientem aequinoctialem, sicut de exemplis multifariam
cognoscitur. [3] Horologium autem quod hemicyclion appellatur
simili modo de lapide uel de marmore uno, quattuor partibus susum
latioribus, infra angustioribus, componatur ita ut ab ante et a
tergo latiores partes habeat, sed frons aliquantum promineat
atque umbram faciat maiorem. Sub hac fronte rotunditas ad
circinum notetur quae cauata introrsus hemicyclion faciat schema.
In hac cauatura tres circuli fiant: unus prope summitatem
horologii, alius per mediam cauaturam, tertius prope oram
signetur. A minore ergo circulo usque ad maiorem circulum horalem
una et X lineae directae aequali partitione ducantur quae horas
demonstrent. Per medium uero hemicyclium supra minorem circulum
planitia aequalis subtiliori crassitudine fiat, ut aperta
rotunditate digitali facilius solis radius infusus per numeros
linearum horas demonstret. Hiemis ergo tempore per minorem
circulum horarum numeros seruabit, aequinoctiali tempore medium
circulum sequetur, aestiuo tempore per maioris circuli spatia
gradietur. Sed ne error in construendo horologio cuiquam
uideatur, libero loco alto uel plano sic ponatur ut angulus huius
qui occiduas horas notabit contra aequinoctialem uernum spectet,
unde sol nono Kal. apriles oriatur. [4] Fit etiam in uno
horologio duplex elegantiae subtilitas. Nam dextra ac sinistra
extrinsecus in lateribus eius quinae lineae directae notantur, et
ternae partes circulorum aequali interuallo sic fiunt ut una
proxima sit angulis posterioribus, ubi stili ponentur qui umbra
sua horas designent, altera mediam planitiem detineat, tertia
prope oram contingat. Has enim partes circulorum hieme, uere et
aestate, sic ut interius, gnomonis umbra sequitur. In angulis
ergo posterioribus stilos modice obliquos figes qui umbra sua
horas designent. Oriens enim sol in primo latere sex horas
notabit, occidens alias sex in sinistro latere percurret. Legitur
etiam horas sic comparari debere: primam, sextam, septimam et
duodecimam uno spatio mensuraque disponendas; secundam, quintam,
octauam et undecimam pari aequalitate ordinandas; tertiam,
quartam, nonam <et decimam> simili ratione edendas. Est et alia
de modo et mensuris horarum comparatio, quam prolixitatis causa
praetereundam aestimaui, quoniam haec diligentia ad paucos
prudentes pertinet. Nam omnes fere, sicut supra memoratum est,
quota sit solum requirunt. [5] Quantum ergo ad priuatum usum
spectat, necessaria huic libello ordinauimus. Ciuitatum sane et
ceterarum rerum institutiones praestanti sapientiae memorandas
reliquimus.

