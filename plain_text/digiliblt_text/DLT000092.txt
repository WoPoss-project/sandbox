digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Libellus de statibus

Clodianus

Correzione linguistica: Beatrice Strona

Codifica XML: Nadia Rosso

2015 digilibLT, Vercelli

Fonte: Rhetores Latini Minores, ex codicibus maximam partem
primum adhibitis emendabat Carolus Halm, Lipsiae 1863, 590-592
(Bibliotheca Scriptorum Graecorum et Romanorum Teubneriana)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 ARS RHETORICA CLODIANI. DE STATIBVS.  

Status est quaestio summa, de qua pronuntiaturi sunt iudices;
status autem dicitur eo quod in eo pars utraque consistit.
Nascitur autem status ex intentione et depulsione hoc modo:
occidisti hominem — non occidi. Cicero statum {%constitutionem%}
vocat, στάσιν aut γενικὸν κεφάλαιον Graeci dicunt.

Rationales status sunt quatuor: {%an sit%}, quae coniectura
dicitur; {%quid sit%}, qui finis appellatur; {%quale sit%}, quod
est qualitas; {%inducine in iudicium debeat%}, quae ab aliis
{%translatio%}, ab aliis {%praescriptio%} appellatur: hanc
Quintilianus negat inter status recipiendam.

Graeci hos status sic appellant: coniecturam στοχασμόν, finem
ὅρον, qualitatem ποιότητα, translationem μετάλεψιν appellant.

Coniectura est, cum crimen intenditur et negatur: coniectura
simplex, plena et semiplena. Fur quadruplum solvat: sacrilegus
manus perdat: adulter, qui multoties per multa adulteria
moechatus est, reus est mortis.

Colon, pars integris pedibus impleta, ut {%defecisse videt sua%}:
comma pars versus imperfecta, ut {%arma virumque cano%}.

{%Aequivoca%} dicuntur, quorum nomen solum commune est, secundum
nomen vero substantia diversa. Igitur res omnes duobus
significantur modis, nomine scilicet et definitione substantiae.
Ex his ergo diversitates quatuor procreantur: namque res omnes
cum rebus aliis aut nomine iunguntur et definitionibus
discrepant, aut definitione congruunt et nominibus separantur,
aut in nomine et definitione consentiunt, [aut nomine congruunt,
definitione dissentiunt] aut in nomine et definitione
dissentiunt. Et illa quidem quae nominibus iunguntur,
definitionibus discrepant, vocantur {%aequivoca%}. Hoc autem
huiusmodi est: homo pictus et verus; utraeque enim res uno
hominis nomine nuncupantur, sed definitionibus differunt. Nam si
quis pictum hominem definiat, ita dicit: homo qui pictus ex
coloribus, vivi hominis simulatio: hominem autem verum ita
definiet: homo est animal rationale, mortale, risibile. Atque ita
haec congruunt nomine, definitione dissentiunt.

Illa vero, quae definitione congruunt, nominibus separantur,
{%multivoca%} nominantur, ut sunt ‘gladius ensis’; his cnim una
substantiae definitio est vocabulis discrepantibus.

Illa autem, quae et nomine et definitione consentiunt,
{%univoca%} dicuntur, ut est ‘animal’ et ‘homo’: namque homo
dicitur animal et cum animali uno nomine iungitur animalis. At
vero si utrumque definias, possis dicere: utraque est substantia
animata atque sensibilis.

Illa vero, quae neque nomine iunguntur neque definitione
consentiunt, huius modi sunt, quae omnino a se discrepent: haec
vocantur {%diversivoca%}, ut est ‘ignis aer aqua terra’; his enim
neque eadem nomina sunt neque idem termini.

Aequivoca sunt dicta, quod quamvis definitionibus distent, aequo
tamen vocabulo nuncupentur: univoca, quod una sit illis nominis
et definitionis significatio: multivoca, quod cum eadem definitio
subiecta sit, multis nominibus appellentur: diversivoca, quod
omni a se diversitate dissentiant et definitionis et nominis.

Praeter haec autem quinta invenitur habitudo rerum: quae cum sint
a se ipsa diversa, coniunguntur tamen quodam modo definitione et
nomine, sed non ad plenum, sed ad quandam quasi
transfigurationem et per formarum vocabuli differentiam, ut est
‘iustitia iustus’ et a grammatica grammaticus. Haec autem
vocantur {%denominativa%}, quod de nomine et substantia res
diversae trahentes transfigurationis † quadam similitudine ad se
ipsa coniuncta sunt.

Maxime autem necessaria fuit prima de aequivocis propositio;
discendum enim nobis est, quod non semper res cum nominibus
coaequentur, sed aliquoties supercrescant, aliquoties minuantur.
Namque in aequivocis rebus nomina superantur; nam cum nomen unum
sit, plures sunt res quae uno nomine declarantur. In multivocis
res nominibus transeunt; nam cum una sit eademque substantia,
multis vocabulis demonstratur. Hinc est quod propositam vocem
praeter aequivocorum scientiam ad aliquod praedicamentorum
principium referre non possumus. Aequivocis namque praecognitis
cum quisque diiudicandus sermo proponitur et sub praedicamentorum
genus aliquod referendus, considero, si non illud quod
proponitur unam rem significat, et hanc ad propriam
praedicationem referre non dubito, ut hoc vocabulum quod est
{%mens%}; video, quoniam nihil aliud significat nisi illud quo
sapimus et quo ratione vegetamur, ergo quoniam unum significat et
hoc ipsum quod significatur substantia est, id est mens, nomen
ipsum substantiam declarare pronuntio. Si vero nomen propositum
mihi plura significet (declaratio est ipsius significatio), quae
distribuo, tunc considero, et si ad unum praedicamentum cuncta
pertinent, hoc ad quod pertinet nomen illud significare contendo:
ut hoc vocabulum quod est ‘canis’, idem dicitur et marinus et
terrenus et caelestis: quas singulas significationes cum
considero, video esse substantias. At vero si vocabulum
diversissimas significet res et quae sub unum genus venire non
possint, ut hoc vocabulum quod est ‘aliquid’ (etenim dicitur
‘aliquid’ et de substantia et de qualitate et de quantitate et de
cunctis ceteris generibus, singulas huius vocabuli designationes
partiens secundum unum quodque genus, quod nomen illud
significat, ad conveniens praedicamentum pronuntiem pertinere.
Quod si praeter aequivocorum notitiam nomen propositum ad
proprium praedicamentum referre non possumus, recte de
praedicamentis inchoans, quid aequivoca forent, propria
definitione constituit. Videtur quoque mihi, cum de aequivocis
inchoavit, de ipsa proprie praedicamenti significatione coepisse;
nam cum substantia quantitas et cetera.

Γνῶθι σεαυτόν, id est nosce te ipsum: frustra enim laborat
curiosa mortalitas in ceteris cognoscendis, cum {€animi€} sui
naturam scire non possit, quid sit, ubi sit, quam formam, quam
vim habeat: quid sit, περὶ τῆς οὐσίας, id est de substantia; ubi
sit, περὶ τοῦ τόπου, id est de loco; quam figuram, utrum humani
corporis, ut habere umbrae dicuntur, an sphaerae, an cuiusvis
alterius; quam vim, mortalisne an aeterna sit. Pars autem animae
αἰσθητική, id est sensualis dicitur; est autem forma capax omnium
figurarum et pulchrior universis, quae intelligibiliter in
aeternis rebus exsistit.

{%Finit clodiani de statibus.%}

