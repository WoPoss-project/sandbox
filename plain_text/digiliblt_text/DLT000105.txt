digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Epistula ad Optatianum Porfyrium

Constantinus (Imperator Constantinus Magnus)

Correzione linguistica: Beatrice Strona

Codifica XML: Nadia Rosso

2015 digilibLT, Vercelli

Fonte: Publilii Optatiani Porfyrii, Carmina, I: textus; adiectio
indice uerborum; recensuit Iohannes Polara, Torino 1973, pp. 4-6,
(Corpus scriptorum Latinorum Paravianum)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

EPISTVLA CONSTANTINI
INVICTVS CONSTANTINVS MAXIMVS AVGVSTVS.
[1] Si tantum pondus et gravitas spectarentur in carmine et
Graeca post Chium Maeoniumve vatem et Latina post rusticum
Mantuanum eloquentia siluisset, nec frustra culpabiles forent qui
sibi materias pro ingeniorum qualitate sumentes inani opere
sudassent, cum penes primos facundiae conditores gloria tota
resideret, frater carissime. [2] Sed quoniam semper in propatulo
usus istius fuit nec ulli negatum est id ex ea indicere, quod
possit, illos etiam quos posterius aevum tulit non penitus a
fructu favoris exclusit, qui relictis gravioribus sonis modos ad
leniora flexerunt. [3] Inligavit alter cothurnis et prope
cotidianis ac moralibus verbis affectus hominum comoediis locutus
est; quibusdam inaequali pede elegia cantata sunt; multorum
digitos semiloquacibus chordis amor lyrae iocundus inseruit. [4]
Pro qualitate modulaminis ad singulos quosque expetitae laudis
gratia redundavit. [5] Defuit quorundam ingeniis temporum favor,
qui non secus doctrinae deditas mentes inrigare atque alere
consuevit quam si clivosi tramitis supercilio rivus elicitus
scaturrientibus venis arva arentia temperaverit. [6] Saeculo meo
scribentes dicentesque non aliter benignus auditus quam lenis
aura prosequitur; [7] denique etiam studiis meritum a me
testimonium non negatur. [8] Liber assidue cursus orationibus
fuit; eos vero qui versibus dicerent certis finibus lex metris
statuta continuit: quare non inmerito illud usus invenit, ut hoc
genere dicturis Heliconis aut Parnasi sacra peterentur, cum
mortalis ingenii deficiente substantia necessaria viderentur
auxilia divina. [9] Gratum mihi est studiorum tuorum facilitatem
in illud exisse, ut in pangendis versibus dum antiqua servaret
etiam nova iura sibi conderet. [10] Vix hoc custoditum pluribus
fuit, ut nodis quibusdam artis innexi citra interventum vitii
inculpatum carmen effunderent; [11] tibi nominum difficultate
proposita, numero litterarum, distinctionibus versuum, qui ita
medium corpus propositi operis intermeant, ut oculorum sensus
interstincta colorum pigmenta delectent, hoc tenuere propositum,
ut haesitantiam carmini multiplex legis observantia non
repararet. [12] Gratum igitur hoc mihi dicationis tuae munus
fuit: [13] exercitatio mentis et naturae facilitas comprobata
est. [14] Tu cum tibi videas operis tui gratiam, quam ex meis
petiveras auribus, non perisse, et proventu praesentis temporis
exultare debebis et non indebitam laudem ingenii exercitatione
captare.

