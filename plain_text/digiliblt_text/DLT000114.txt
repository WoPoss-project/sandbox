digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De lapidibus

Damigeron

Correzione linguistica: Nadia Rosso

Codifica XML: Nadia Rosso

2016 digilibLT, Vercelli

Fonte: Le lapidaires grecs, texte établi et traduit par R.
Halleux et J. Schamp, Paris 1985, 230-290 (Collection des
Universités de France).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 Incipit liber Damigeronis peritissimi de lapidibus.  

Item epistula.

[1] Desideranti tibi hoc scribere mysteria omnium lapidum quae
generi humano sua sapientia prodesse uideantur, denegatum tibi
non fuit.

[2] Tu itaque custodi cum summa diligentia mysterium summi
altissimi dei.

[3] Hoc enim mysterium ceteris egyptiis litteratis neque
allophylis ne tradideris

[4] nec cuiquam alii ne ad sterilitatem huius scientiae Aegyptus
deueniat

[5] et ne eadem per aliquam concremata incendio conflagretur,

[6] ut ne immissis tedibus in Egyptum perseueros omnes efficiat
Egyptiis dominantes.

[7] Hic aliis traditus non est, nec alii in sua potestate
detineant perpetuaque custodia habeant.

[8] Iuro autem tibi per summum patrem dominum quod meliorem
librum Egyptus huius non habet.

[9] Cuius iurationis testis est summus deus.

[10] Mittam enim tibi bonum solis nomen, per quod bonum genus
noscetur.

[11] Igitur perpetualiter custodiatur a uobis.

[12] Praestat enim multum in omnibus actionibus per singula
ἱερατικά, quae Graeci uocant, omnium lapidum.

[1] Euax Arabie rex Tiberio imperatori salutem. [2] Magnifica
dona tua accepi per centurionem Lucinium Frontonem nomine quem
dignatus es mittere ad me.

[3] Nam et ego tibi inuicem misi quodcumque carius per terram in
Orientis partibus de omnibus remediorum lapidibus nomen existit.

 Incipit de lapidibus et eorum generibus.  

[1] Lapides ad septem signa pertinentes. Subditi etiam et septem
lapides quos ad curam homines phylacteriis habere deberent. Sunt
enim sani et potentes.

[2] Lapis primus qui dicitur chrisolithus, leonis.

[3] Lapis secundus qui dicitur afroselinus, cancris.

[4] Lapis tertius qui dicitur emathitis, arietis.

[5] Lapis quartus qui dicitur keraunius, sagittarii.

[6] Lapis quintus qui dicitur medos, tauri.

[7] Lapis sextus qui dicitur arabicus, uirginis.

[8] Lapis septimus, qui dicitur ostrachitis, capricorni.

[9] Hi quaerendi tibi erunt ut habeas per omne tempus uitae tuae
in custodiam diuinam et sanus eris et securus semper.

[1] De sculpturis eorum.

[2] Subieci etiam sculpturas eorum singulorum quae sunt corporis
totius phylacteria, ut custodias.

[3] Lapis chrisolithus sculpitur scarabeo cum radiis, quae
cantharon grece dicitur.

[4] Lapis afroselinus bouis illa cornua habente.

[5] Lapis emathitis. Sculpis [...].

[6] Lapis ceraunius. Sculpis capra comata.

[7] Lapis medos. Sculpis uenerem.

[8] Lapis arabicus. Sculpis khinokephallion.

[9] Lapis ostrakitis. Sculpis hominem crocodilli caput et scribis
in latere et coxis.

[10] Et si uolueris phylacterium habere corporis tui et animae
cum mathematico † trauis † ut uideas quis angelus, hoc est quod
signum, hora qua natus es. Vide et ipsius angeli lapide sculpto
uteris et habebis phylacterium in perpetuum quando luna est in
συνόδῳ ipsius angeli hoc est in signo.

[11]Melius autem est si domino genitori tuo lapidem sculptum
habueris.

[1] De lapidibus et eorum sculpturis, ut supra, septizonio.

[2] Achates. Tutela Saturni. Ingenui achates opem sedentem uti
debent. Libertini † ardo † achates fidem publicam. Serui achates,
leonem cubantem.

[3] Eliotropios. Tutela Solis. Ingenui eliotropium, solem
radiantem. Libertini uel liberti caput solis. Serui aram et facem
supra ardentem.

[4] Chrisolithus. Tutela lunae. Ingenui lunam sedentem. Libertini
luna † inuica † boum. <Serui> ferant cornua lunae.

[5] Sardio. Tutela Martis. Ingenui martem tropeum ferentem.
Liberti martem a[rma] ferentem. Serui arma Martis.

[6] Emathitis. Tutela Mercurii. Ingenui Mercurium in petram
sedentem. Liberti † sapphirina martem † [...].

[7] Erbosa. Tutela Iouis. Ingenui Iouem sedentem aquilam. Liberti
aquilam supra flumen stantem. Serui aquilam unguibus coronam
tenentem.

[8] Egyptilla. Tutela Veneris. Ingenui uenerem uictricem. Liberti
uenerem [...] hoc est intuendum. Serui columbam supra astantem.

Incipit indicia ualetudinis de lapidibus et eorum uirtutibus
Damigeronis doctissimi.

 I. Lapis aetites.  

[1] Aetites uero lapis maximum naturae tutamentum. [2] Donauit
Deus hunc primum lapidem hominibus, munimenti gratia salutis. [3]
Quemque aquila apportans in nidum suum ab extremis partibus
orbis terrarum custodiendorum ouorum suorum causa. [4] Aetites
enim lapis colore pumiceo uisu asperrimo et habet infra se
alterum lapidem ueluti pregnans. [5] Vtilis est ergo mulieribus
praegnantibus. [6] Circumligatus enim brachio sinistro non
permittit feminam abortum facere. [7] Est autem idem ad
uelocitatem partus aptissimus. [8] Nam periclitante muliere
introductus et tritus et super lumbaginem eius positus continuo
partus liberabit. [9] Praeterea conseruabit gerentem se. [10]
Sobrium enim efficiet atque omnia superantem. [11] Rebus
familiaribus augebit et opinionem bonam diffamabit. [12] Et
gratiosissimus erit qui hunc lapidem geret, et introitum
facillimus omnibus deo et hominibus. [13] Amplius infantes et
puellas conseruat. [14] Iste lapis a Castore et Polluce ualde
amatus est. [15] Limphaticisque et terroribus nefandis efficit ut
nec uisa somnientur nec frequenter cadant. [16] Si quem
suspicaueris esse uenenarium in domo tua mitte hunc lapidem in
pulmentario et inuita suspectum ad cenam. [17] Tunc si talis
fuerit ille nihil manducabit, et si ausus fuerit, deuorare non
poterit. [18] Tantam potentiam habet iste lapis. [19] Quem si
sustuleris ex pulmentario, incipiet ille maleficus manducare et
iocundare. [20] Iras quoque potentium summe delinit gestatus.
[21] Hic lapis est genus tutamenti. [22] Hoc medicamento utitur
aquila ne aliqua fraus sibi noceat. [23] Hunc enim lapidem a
perenni flumine aquila posuit corporibus nidi sui ne uiolentur ab
aliqua uolucre. [24] Nam qui progeniem conseruaret munitorem
instituit. [25] Qui hunc lapidem gerit, omnes gentes inuiolatus
euadit et aduersarios suos male mulcatos exsuperat.

 II. Lapis heliotropius.  

[1] Heliotropius lapis nascitur in Ethiopia et Cypro et Libya.
[2] Est autem colore smaragdino, sanguinis habens uenas. [3]
Appellatur autem heliotropius eo quod uertit solem. [4] Missus
enim in peluem argenteum aqua plenum et positum contra solem
uertit eum et facit quasi sanguineum et obscurum. [5] Consecratus
enim uidebis diuinam potentiam. [6] Continuo enim peluis
incipiet aquam confundere, turbidus et aer cum tonitruis et
fulgoribus et pluuiis et procellis adeo ut etiam imperiti per
potentiam lapidum terreantur et conturbentur. [7] Tantas uires et
diuinitates lapis iste habet. [8] Praeterea uaticinantur et
praenuntiant futura per fluuios perennes et uocaliter per
carmina. [9] Ad salutem conseruat quoque uiuendi facultatem et
corpus incolume et bonam existimationem praebet gestantibus et
omnem ueneni oblationem et uniuersi generis terriculas amouet.
[10] Nam qui hunc lapidem gerit nunquam decipitur. [11] Tanta est
huius lapidis gratia a deo concessa hominibus. [12] Hic lapis
heliotropius uertit inuiolata numina solis. [13] Igitur, ut iste,
lapis imbres euocat et cetera aere ostendit hominibus bene
agentibus.

 III. Lapis adamas.  

[1] Adamas autem lapis durior ferro, et optimus nascitur in
India, secundus post hunc in Arabia, ceteri in Cypro. [2]
Praeterea in Philippico auro inueniuntur similes. [3] Omnes tamen
et colore et magnitudine propemodum pares. [4] Apti sunt uero ad
omnem magicam actionem et uires easdem habent. [5] Sed a
quibusdam lapis iste dicitur ἀναγκῖτις quod cogat et perficiat
omnia in quibus eum desiderabis. [6] Hunc lapidem adeptus include
in nucem argenteam et consecratum portas et inuictum te
praestabit et indomitum aduersus inimicos et hostes et maleficos
et ab omnibus superbis, hominibusque efficieris uniuersis
formidolosus. [7] Repellit autem omnem metum et uisiones
incertorum somniorum et simulacra umbrarum et uenena et lites.
[8] Conficies itaque armilla ex auro, argento et ferro et
aeramento, tortile fac et gere circa sinistrum bracchium, quia in
hoc enim lapide magnum est a deo auxilium.

 IV. Lapis memnonius.  

[1] Memnonius uero lapis maximum actum et ualentissimum habet.
[2] Venena parata et morbos et languores et timores et
inimicitias, haec omnia expellit. [3] Fidelem, uerum et firmum,
et eloquentem et modestum et ingressus et egressus faciles circa
omnes efficit gerentem se. [4] Insuper inuictum in omni re et in
omni certamine. [5] Et ne mireris quod tantas uires laudans eum
habere tibi scribo. [6] Multi enim reges experti sunt eum
aduersus hostes et ad ualidas pugnas. [7] Viri eum fortes et
gladiatores in arena et athletae habentes uictoria gloria
gratiaque experti sunt. [8] Sed et multi apud iudices capitales
causas habentes usi sunt eius efficacia. [9] Iste lapis habet
autem magnum naturae munus uincendi semper. [10] Hoc autem usus
lapide omnia superabit, quae dico, et omnes iras effugiet. [11]
Et naufragio facto enatabit Neptunum et Nereum deos maris
contempnens. [12] Verum etiam multi homines uictoriae causa
gerentes eum optinuerunt. [13] Valentiores Syros.

 V. Lapis diadochos.  

[1] Lapis diadochos similis est berillo. [2] Vtilissimus est
diuinationibus per aquam et adductionibus umbrarum tamquam non
alius lapis. [3] Praeterea effigies demonum omnium diligenter
ostendit. [4] Ad mortuum ne adhibeas eum. [5] Resistit enim
defunctis. [6] Nam diuinus est et sanctus iste lapis et
sanctificatus perpetua consecratione.

 VI. Lapis smaragdus.  

[1] Smaragdus lapis est pulcherrimus et ualidissimus et ad omnem
aquariam diuinationem. [2] Persuasionemque habet in omni negotio
portatusque adauget substantiam et corpore et sermone caste
aptus. [3] Maxime autem subuenit et liberat a tempestatibus. [4]
Nam quicumque perfecerit et consecrauerit eum, omnimodo
impetrabit libertatem. [5] Oportet autem eum perficere sic.
Adeptus lapidem iube sculpere scarabeum, deinde sub uentre eius
stantem Isidem, postea pertundatur in longitudinem. [6] Tunc in
aurea fibula missus discooperta consecratus est. [7] Et fac locum
quendam bonum praeparari et ornari tu et cetera quae tua sunt et
uidebis gloriam lapidis quantam ei deus concessit.

 VII. Lapis corallius.  

[1] Corallius lapis maximas habet uires in magica tractatione in
maiora negotia mouentibus. [2] Est enim tenax et omnia repellit
sompniorum ludibria suo remedio. [3] Maximum autem tutamentum
aduersus iras dominorum est sculptum in eo nomen noctilucae, hoc
est Hecates signum aut Gorgonis personam. [4] Portans autem eum
numquam capietur a nullo medicamento nec a fulmine nec umbra
inmissa. [5] In bello quoque et pugna maximum adiutorium est. [6]
Et inuictus et efficax et impetrabilis erit sine timore et sine
tristitia, et securum facit gestantem eum et facile impetrantem
et introitum facile habentem. [7] Praeterea consecratus et
contritus et seminatus cum frumento aut hordeo aut aliquo fructu
amouet de terra grandinem et omnem perniciosam tempestatem. [8]
Insuper in uineis aut oliuetis dispersus repellit omnem exitiosum
impetum uentorum. [9] In domo autem positus conseruat eam ab
omni maleficio et umbris demoniorum et uanis sompniis et fulminum
ictibus. [10] In naue hoc si habueris multum efficacior eris.
[11] Resistit autem uentis et tempestatibus et turbinibus. [12]
Tantam sortitus est potestatem iste lapis remedii contra aduersas
partes. [13] Consecratus uero a deo et sanctis locis hoc
tutamentum, ut sit maximum die ac nocte hora diurna uel nocturna.
[14] Bonumque praesidium corallius lapis habet.

 VIII. Lapis exhebenus.  

[1] Exhebenus lapis albus est et speciosus, cum quo solent
aurifices aurum limpidare. [2] Curat autem stomachum maxime in
potu aspersus cum aqua. [3] Preterea insanos aut passos in potum
persanat et ad amentes similiter in potum dabis. [4] Insuper ad
ueneris uoluptatem congruit mirifice. [5] Bibitus non patitur eos
fatigari ui. [6] Soluit etiam uesicae dolorem, aptissime enim
subuenit. [7] Nam gestatus partum sine egritudine conseruat et
uelocitatem parientis facit circumligatus dextro femore
parturientis. [8] Consecratus perpetua consecratione.

 IX. Lapis haematites.  

[1] Haematites lapis est et ipse optimum donum nature. [2] (CPT)
Datum est omnibus a deo. (BAM) et quantum frigoris participat,
tantum stiptice est uirtutis. [3] (CPT)Ad omnem enim corporis
integritatem utilis est, etiam tutamentum bonum salutis est.
(BAM) Valet etiam ad asperas palpebras factas et hebetationibus
oculorum. Quod si simul facta fuerit inflammatio cum asperitate
in oculis, cum albumine oui in cote resolutum inunguantur, aut
cum suco fenugreci. Si autem sit inflammatio et non asperitas, in
aqua resolutum cum sputamine inunguimus. Et melius operatur cum
aqua in cote olearia resolutus, facit ad eos qui sanguinem
exspuunt, uel cum suco mali punici et multum eos iuuat. Nam et
omne ulcus superillinitus sanat. Resolutus in aqua solus ut supra
profluuium mulieris stringit quia stiptice est uirtutis. Puluis
uero ex eo subtilis reprimit supercrescentes in uulneribus carnes
et in oculis ulcera cicatricat et rixin sanat. Cum uino ueteri
potatus solutiones stringit. Ad omnem utilitatem corporis utilis
est: omnemque dolorem idonee curat. Morsus serpentium cum aqua
eximie curat. [4] Est enim perhennis lapis iste. [5] Et oculis
maxime aptus est. [6] Oculorum hebetationibus contritus cum
attico melle non fumigato inunctus sanat, et omnem oculorum
dolorem infusus cum lacte mulieris curat. [7] Praeterea ad ulcera
oculorum et ad morsus anguium tritus et positus cum aqua omnis
serpentis uulnus eximie sanat. [8] Et fluxum sanguinis sine
intermissione fluentibus positus sanat. [9] (CPT)Circumligatus
autem umbilico uel inguine aut preputio lapis iste curationis
gratia per stillicidium meiantibus urinam et lapidem uesicae
persoluit et sanat. (BAM) Ematites utilis est, fragilis et durus
equali colore rufo uel ferrugineo habens sorditias aut uenas
uarias. Virtus est illi stiptica et leptintica et staltica et
smictica. Cum melle uel lacte mulieris tritus uel inunctus aut
inmissus dracomata et caligines oculorum detergit et sanguinem
suspendit. Puluerizatus et cum uino bibitus dissuriam aperit et
fluxum mulierum sistit. Vtilia colliria ex ipso fiunt doloribus
oculorum. Comburitur uero ut lapis frigius ex uino superfusus.

 X. Lapis chelidonius.  

[1] Chelidonius lapis inuenitur in uentriculis hirundinum. [2]
Cuius genera sunt duo nigrum et rufum. [3] Cape hirundines, sed
meliores sunt quae ex nidis sumutur, et fissis eorum uentriculis
aufers lapides, utiles sunt tibi. [4] Rufus quidem sanat
lunaticos et languidos et insanos. [5] Facies autem sic: accepto
panno lineo puro alliga eum ibi et circumda in sinistro brachio
male habenti et intra diem tertium curabitur. [6] Praeterea
gratissimos facit portantes illum et facundos et amabiles et
idoneos. [7] Niger autem gestatus similiter negotiis omnibus
fines optime imponit. [8] Nec non ad omnes minas et iras regum et
dominorum portatus obsistit. [9] Nam qui habet eum secum omnibus
hominibus placebit et ad arbitrium suum perducet. [10] Fidem
enim eis accommodat. [11] Sed si cui dolent oculi, tere eum cum
aqua et inunge et saluabitur. [12] Et cum tollis de nido obserua
ut nec pater eorum aut mater prope sint, meliores enim habebis
effectus eorum. [13] Niger autem lapis missus in panno lineo
croco tincto tertianam et cotidianam febrem compescit et aduersus
omnes tumores excellenter est aptus.

 XI. Lapis chelonites.  

[1] Chelonites autem lapis est ad praenoscenda futura. [2] Habens
enim eum sub lingua quodcumque uolueris dices. [3] Cum autem
acceperis eum antea tibi os dilue. [4] Valet autem haec
praenuntiatio usque ad horam sextam. [5] In prima uero luna ualet
per totum diem et quinta decima similiter, decrescente autem
luna ante solis ortum ualet. [6] Exciditur autem lapis iste de
oculis testudinis indici. [7] Si uero uis scire hoc uerum esse,
mitte super thuribulum tres candentes carbones et incensum
sacrificabis et superponis lapidem istum confundens, nihil enim
laeditur.

 XII. Lapis ceraunius.  

[1] Ceraunius est lapis quem Aegyptii smaragdum uocant. [2]
Inuenitur autem in illis locis ubi fulminis ictus. [3] Narratur
tamen ex contritione nubium inter se fieri et pro hac causa hoc
nomen meruit. [4] Hunc si quis cum castitate portat, numquam a
fulmine ferietur neque domus neque uilla in qua fuerit. [5]
Praeterea si habuerit eum aliquis nauigans, non periclitabitur
per fulmen aut per turbinem. [6] Ampliusque ad omnem uictoriam et
certamen qui portat eum exsuperabit in omnem rem. [7] Sed et
oracula dat obsecrantis, in somno bona somnia. [8] Tanta est
uirtus huius ceraunii lapidis.

 XIII. Lapis iaspis.  

[1] Iaspis autem lapis multis locis nascitur et multorum colorum
est. [2] Omnium autem optimus et ualidissimus in colore est
lucidissimus. [3] Perfectus est tamen consecratus et caste
portatus. [4] Iste lapis imbrium est perfectus et inuocatus
imbres facit.

 XIV. Lapis saphirus.  

[1] Saphirus uero lapis honorificatus est uehementer a deo. [2]
Dicitur autem apud quosdam ὁρμίς uel ὁρμίσκος, quia hunc lapidem
solent reges gestare circa ceruices. [3] Maximum enim est
tutamentum. [4] Habet autem uires has. [5] Inuiolatum ab omni
liuore conseruat hominem et amabilem deo efficit et corpora
praebet integra et boni coloris et sudorem multum fluentem
circumligatus compescit et ardorem omnem interioris partis amouet
ab eo qui eum portat. Praeterea ad uetera ulcera contritus cum
lacte et superpositus magnam medelam dat. [6] Et epiphoras
oculorum sanat et motus frontis, et si in uisceribus tortiones
habuerit cum lacte potatus sanat. [7] Et si quis uulnus in
intestinis habuerit, trito lapide cum lacte circumunguis
intestinum et sanabitur. [8] Si quis autem lingua uexatus fuerit,
similiter ex contrito lapide lines linguam et curabitur summe.
[9] Omnia quoque uulnera siue recentia siue inueterata curat
eodem modo contritus et superunctus cum lacte. [10] Resistit
autem ad omnem inuidiam uehementer et corpus conseruat. [11]
(CPT)Sed etiam sanctos dei propitios esse facit praeclare cum
impetratione et honore. (BAM) Vitia omnia oculorum uetera
contritus cum lacte et inunctus summe persanat. [12] Facit autem
ad diuinationem per aquam intellegere sancta responsa. [13]
Diuinantibus quoque ualde optimus est. [14] Nam qui habet eum
perfectum in formam scarabei omnia uera diuinabitur et fidelia
habebuntur dicta eius et placabilis erit deo et hominibus qui
hunc gestat cum castitate.

 XV. Lapis hephaestites.  

[1] Hephaestites autem lapis est rubicundus et dilucidus. [2]
Nascitur uero in Coryco apud templum dei. [3] Habet autem
uirtutes maximas iste lapis. [4] Missus enim in aquam feruentem
continuo tepidiorem reddit. [5] Si autem permiseris eum in aqua
esse, omnem ardorem tollet et frigidam aquam facit. [6] Istum
uero lapidem habentes maleficium remouent a fructibus, grandines
et nebulas et turbines nociuos sed et locustas. [7] Et deum
propitium facit per suam potentiam. [8] Praeterea cum retinet eum
aliquis in manu dextra contra solem, radios emittit et ignem
euomet sua uoluntate ut uidentes mirentur. [9] Aptus est autem ad
potentiores et seditiosos. [10] Nam qui portat eum tutamentum
circa sinistrum bracchium omnes asperitates et omnes turbas
contemnit.

 XVI. Lapis orites.  

[1] Orites uero lapis est specie nigerrimus, rotundus, quem alii
sideriten uocant. [2] Aptus est autem curandi morsus bestiarum.
[3] Contritus enim et superillinitus cum roseo unguento super
uulnera bestiarum ualidissime curat. [4] Sed et neruos coniungit
alligatus. [5] Si quis homo eum secum habuerit, omnem bestiarum
impetum expellit. [6] Hunc portantes magi per solitudinem iter
faciunt et non uexantur a feris. [7] Est uero et alter lapis
orites uiridis et subcandidas maculas habens. [8] Sciens autem si
uerus sit iste lapis pone super turibulum carbones igneos
ardentes quam plurimos et superpone multa genera lapidum
durissimorum et istum inter eos, et dimitte ut comburantur hora
una. [9] Deinde si hunc integrum et illaesum uideris, habebis eum
in tutamentum, et omnia peruincit omneque periculum et omnem
timorem effugat. [10] Est etiam tertium genus quasi ferrea lamina
ex uno latere leuis, ex altero uelut acutos habens clauellos.
[11] Habet uirtutes maximas. [12] Nam reges in coitum concubinis
suis ut non deformentur aut quominus filios procreent
circumligant hunc lapidem ut nec concipiant nec pariant. [13]
Tantum remedium sterilitatis natura genuit. [14] Caue autem ne
grauidae circumligent. [15] Cogit enim eam praeposterum eicere
infantem.

 XVII. Lapis achates.  

[1] Achates uero lapis potentias habet optimas. [2] Sed qui
similem habet colorem pelli leonis ualet ad scorpionis morsum.
[3] Alligatus enim uel illinitus cum aqua statim tollit dolorem.
[4] Et uiperarum morsus curat tritus et supra uulnere aspersus et
datus in potione cum uino sanat. [5] Portatus autem in
tutamentum erit, et facundum et potentem et gratum et suadentem
facit eum qui portat, sed et robustum et colore bono facit et ad
deum et ad homines amabilem.

 XVIII. Lapis odontolycius.  

[1] Odontolycius idest lupi dentes. [2] Prosperi sunt et utiles
militibus et uenatoribus et rapere aliquid uolentibus et per
aquam diuinare aut per sensus uolentibus, positus subter fundum
sciphi. [3] Pro firmamento infantibus tutamentum firmum praebet.
[4] Apti sunt autem maxime furibus qui aliena furari cupiunt.

 XIX. Lapis alectorius.  

[1] Alectorius uero lapis inuenitur in uentriculis gallinaceorum,
modo fabae, cristallina specie aut aquae limpidae. [2] Hunc
lapidem qui portat inuictus erit ab omni homine. [3] Iam enim a
multis temptatus et probatus est. [4] Nam gladiator aut pugnator
habens eum in ore suo insuperatus permanebit et sine siti. [5] Et
athletam et aurigam omnimodo uincet. [6] Milo enim crotoniates
hunc lapidem portans numquam est uictus. [7] Praeterea multi alii
per proelia eum habentes fortiter belligerabant et inuicti
permanebant, et reges expulsi de regno suo hoc confisi lapide
gestando recipuerunt dominationem non solum suam, uerum etiam
alienam. [8] Facit etiam securos et gratos et placentes gestantes
eum. [9] Praeterea circa uenereas uoluptates reddit uigentes et
ualidos et robustos. [10] Sed etiam mulieribus proderit
portantibus quae uolunt uiris placere. [11] Communis enim lapis
est. [12] Legatis quoque firmitatem in orationem praebet. [13]
Facit etiam portantem speciosum et magnanimum et probum et bonum
et omnia proposita optinentem fortibus tutamentis.

 XX. Lapis gagates.  

[1] Gagates uero lapis inuenitur in flumine quod appellatur
Gagano. (BAM) Gagates autem lapis inuenitur in licia circa ripam
fluminis quod ganges uel gangetes appellatur, colore niger et
aridus et quasi luminosus mediocriter. Leuis ualde est cuius est
melior qui facile exarserit igne et odorem aspalti habebit. [2]
Est autem subliueo colore † magisque longius †. [3](CPT) Habet
autem uirtutes magnas et optimas. (BAM) Virtutes habet plurimas
et magnas et optimas. (BAM) Aqua enim solutus dentes mobiles
confirmat. [4](CPT) Mulieribus autem si non fluxerint menstrua,
si hunc lapidem conteras et ponas super carbones ardentes, deinde
iubeas mulieri circumgredi et uterus eius uaporetur et sic
purgabitur, et sine noxio et sine dolore. (BAM)Mulieribus
menstrua prouocat si teratur lapis et super carbones aspergatur
ardentes ut uaporetur interius circumtecta pannis, sic sine
dolore et sine noxa purgabitur. [5](CPT) Si quis autem mancipia
mercatur et uult scire ut non sit ex eis caducus aut lunaticus
succende lapidem et si aliquod tale uitium habuerit, in ipso
uitio cadet. (BAM) Si quis autem mancipia uult emere, hoc lapide
trito sublumiget, et statim uidebitur si caducus uel lunaticus
fuerit. Ad rigores praecordiorum et dolores et euersiones facit.
Incensus serpentes fugat et epilepticos prodit. Incenditur et in
aquam mittitur et per triduum de eadem aqua potui detur
parturienti et liberabitur. Demonibus et omnibus maleficis
resistit. Virginitatem deprehendit. Fictilia uasa ex eo depicta
non delentur. (E EVAX) Mancipia si uis emere hoc trito suffumiga
et statim apparet si lunaticus fuerit. [6] Tantam uirtutem habet
iste lapis et omnes fraudes et ligamenta persoluit. [7] Et
succensus omnes angues et uiperas et serpentes exfugat ex loco.

 XXI. Lapis medius.  

[1] Medius lapis niger est. [2] Tritus autem emittit croceum
colorem. [3] Multas bonas potentias habet. [4] Si quis gladium
comparat ad uindictam inimicorum aut latronum, ita homines debent
tam ad bonam quam in malam, si fortuna tulerit, parati esse. [5]
Scies autem bene quidem agentes in locum impiorum non peruenire.
[6] Hic ergo lapis tritus super coticulam medicinalem cum lacte
mulieris quae semel et primo partu masculum peperit, et inunctus
albuginem oculorum curat et omnem oculorum dolorem tollit,
etiamsi uidere desperatus fuerit sanat. [7] Praeterea podagricos
eodem modo cum lacte ouis tritus quae semel genuit masculinum
fetum unguis et sanantur. [8] Et renes et anhelitus et omnes
interiores corporis partes sic curat. [9] Hoc medicamentum
maximum est et a multis probatum. [10] Preparatum uero hoc
medicamentum habebis in uase uitreo uel argenteo, et ieiunus
bibat. [11] Ad uindictam uero lapidem similiter super coticulam
medicinalem teris et cum aqua dilue lapidem et cuticulam, et
dabis cui uis ut lauet faciem et excaecabitur. [12] Si quis autem
biberit ex eo pulmones euomet. [13] Oportet autem bibenti
paululum dare ne satietur. [14] Hic lapis inuentus est in Media
unde uocabulum habet. [15] Nascitur uero in locis apud flumen
fasin.

 XXII. Lapis syrtius.  

[1] Syrtius uero lapis est qui et sapphirus appellatur. [2]
Inuenitur in extremis Libyae partibus circa Syrtes expulsus a
mari per tempestates. [3] Idem nascitur et in Apuliae regione
apud Lucaniam. [4] Damigeron scribit uir integer et potens:
uincit omnem uirtutem lapidum qui maximas potentias habent, et in
primis tutamentis numeratur. [5] Qui habet ergo hunc lapidem
armatus est aduersus omnem fraudem et omnibus maleficiis et ad
insidias aliorum lapidum resistit. [6] Huius tamen naturalis
potentia esse diuina dicitur. [7] Si quis a rege uel praeposito
mittitur in uincula propter delictum et uoluerit aliquis seducere
eum de uinculis, si fieri potest, tangat capita uinculi,
statimque rumpentur. [8] Et cum solutus fuerit ueniat ad ostium
et tangat hoc cum lapide et a semetipso ostium aperitur, et uadat
ubicumque uoluerit, a nullo enim aspicietur. [9] Est autem circa
gratiam et amicitiam conciliandam optimus.

 XXIII. Lapis capnites.  

[1] Capnites lapis similis est cristallo, sed multum distat ab
eo. [2] Portantibus autem optimum est tutamen, in obsequio erga
deum et homines cognitos facit. [3] Facundum uero et formosum
facit gerentem se. [4] Curat quoque hydropicos circumligatus
sinistro brachio. [5] Vtilis est autem ad formidines et minas
amouendas. [6] Nam qui habet eum omnes gentes in gratiam uertit
et minas mitigat.

 XXIV. Lapis optallion.  

[1] Optallion lapis circa oculos efficax est. [2] Nam qui gerit
eum numquam oculis laborabit. [3] Aptus est autem et furibus ut
non teneantur. [4] Obscurat enim aspectum proximorum ut non
uideant furantes. [5] Hoc furones usi sunt gestare.

 XXV. Lapis obsianus.  

[1] Obsianus uero lapis, sicut maiores nostri aiunt, Dispatris
uidetur esse. [2] Est enim optimus et magnus aduersus somnia
incerta, resistit ut nullus alius lapis. [3] Praeterea uolentibus
aliquid ledere, subuenit summe. [4] Si quis autem in eo
sculpserit solem et lunam et gestauerit eum consecratum, bonam
uitam exigit.

 XXVI. Lapis hieracites.  

[1] Hieracites lapis in primis numeratus et probatus est a magis.
[2] Est enim niger modice et idoneus in rebus praenoscendis hoc
modo. [3] Habebis autem sic eum ubi uolueris aliquid praescire:
laua os tuum cum ceroto uel melle optimo et sub lingua pone
lapidem, et dices quid de te aliquis sapiat uel cogitet, <et>
futura omnia. [4] Sed impetrationibus maxime congruit. [5]
Gestanti enim eum nemo tibi contradicit aliquid postulanti. [6]
Verum amatoria quoque et suasoria per necessitatem efficit uerba
super alios lapides. [7] Alliga ergo tibi lapidem et uadis ad
pueros siue ad feminas et non tibi contradicit. [8] Quod si
uolueris scire quia uerum est iste lapis, sic cognoscere poteris.
[9] Lacte et melle commixto circumfunde lapidem et pones eum et
non sedebit ibi musca. [10] Sic eam expellit. [11] Nec putes hunc
ludibrium esse, ex eadem mixtura circumfunde alterum lapidem
qualem uolueris et uidebis quanta multitudo muscarum eum
circumuoluit. [12] Super haec gratissimos facit gestantes et
facundos ad omnes homines. [13] Sed omnes, o imperator piissime,
non credunt legentes ueras esse potentias lapidum quia non
experiuntur. [14] Omnia tamen dicta a nobis et scripta ueniunt
sanctificata.

 XXVII. Lapis chalcedonius.  

[1] Chalcedonius lapis, sanctificatus et circumligatus, aquaticos
curat. [2] Praeterea qui portauerit eum a pueritia numquam
mergetur neque uexabitur. [3] Pulchrum quoque facit gestantem et
fidelem et potentem et omnia perficientem. [4] Sculpere oportet
in eo Martem armatum aut uirginem stolatam, [uestem circumfusam]
tenentem laurum. [5] Consecratus perpetua consecratione.

 XXVIII. Lapis lychnites.  

[1] Lychnites lapis speciosus, colore subuitreo mundo, aduersus
nyctalopas [id est aduersus nocturnas aues hoc est strigas siue
cauanas]. [2] Aptus collo idonee persanat enim eos. [3] Praeterea
in lineo panno missus et in fronte ligatus fluxum sanguinis
stringit. [4] Sciet autem qui eum portat futura praedicere. [5]
Et infirmos prohibet aliena loqui et languores expellit. [6]
Circumligatus etiam neruos et uerrucas corporis sanat applicatus
ea parte ubi dolor est. [7] Insuper si quis eum consecratum
habuerit in domum quae incenditur, si casu contigerit, continuo
extinguitur incendium. [8] Iste autem lapis Vulcano est
consecratus.

 XXIX. Lapis topazos.  

[1] Topazos lapis tutamentum optimum est; ad diuinationes
aquatiles aptissimus est. [2] Quod si quis uuae marinae uinum
biberit et insaniat, trito lapide super coticulam cum aqua da
furioso bibere, deinde apta ei lapidem circa collum et sanabitur.
[3] Sacrificantibus etiam propitiantibusque deo utilis est. [4]
Suasionem enim habet secum et impetrationem et gratos facit
gerentes. [5] Sanctificatus perpetua consecratione.

 XXX. Lapis magnes.  

(BAM) Magnes uel magnetes lapis gignitur atque inuenitur circa
litus Oceani apud Troglodytas et in India. Ab inuentoribus autem
sic uocatus est. Est autem colore ferrugineus. (CPT) [1] Magnes
lapis magnas uirtutes habet, plenus enim spiritu, hoc est
adtrahit sibi appositum ferrum et retinet. [2] Inuenit autem eum
Colchis. [3] Hoc dicunt usum in magica magum uero nomine
Damigeron, post quem Circe deinde Medi per omnem horam eo usi
sunt. [4] Claritatem ex duodecim signorum habet hic lapis. [5]
Propterea uero omnes magi confirmauerunt quia maximas haberet
potentias. [6] Et sic inuenerunt quemadmodum temptarent uxores
suas de caritate erga se an beniuolentiam custodirent, et
cognouerunt diligenter, ita fecerunt. [7] Dormiente uxore subtus
capite latenter posuerunt lapidem, et si quidem erat casta ab
omni altero uiro, sic ad maritum suum accedebat somnians
uolutabunda et amplexabat eum tamquam impulsa per aliquem. [8] Si
autem cum altero uiro coierat, tamquam uim alicuius spiritus
odoris fedissimi lapis mittebat ut de lecto in pauimento caderet
tacta mulier. [9] Concordiam secum quoque habet sicut non alius
lapis. [10] Multas enim mulieres cum rixa digressas a maritis
suis coegit reuerti ad eos et diligere matrimonium eorum. [11]
Sed etiam uxoribus earum maritos restituit. [12] Hic lapis
gratiosum et obsequentem facit portantem se et iocundum sermonem.
[13] Aduocatis certe magnopere subuenit et apud populum
contionantibus. [14] Persuasionem enim praebet eis et decorem
sermonum et uerborum facultatem, et uictoriam et exsuperationem.
[15] Et ad sacrificia magorum aptissimus est. [16] Qui hunc
lapidem habent, exaudit enim deus uota eorum. [17] Ideo
sacrificantes et precantes gestant eum. [18] Praeterea cum
uoluerint intimi, idest fures, secreta pretiosa diripere, intrant
in alicuius domum, deinde inter quattuor angulos domus uel
triclinii carbones ardentes ponunt uel ignem ex bitumine et
superponunt minutatim praecisum lapidem. [19] Et sic transferunt
mentes et oculos eorum qui adsunt ut timorem continentes fugiant
inde putantes ruere domum. [20] (CPT) Nihil profanum est, rex
orbis terrarum, ut iste lapis ad se adducat animal et ferrum,
attrahitque ferrum et rursus amouet. Si quidam pius est erga
deum, et iustum perficiet et inutilia repellit. (BAM) Vires habet
preterea purgatorias et ideo ydropicis cum mulsa datur ζ. ς. et
crassitudinem deducit humorum, omnesque per uentrem eicit. Tritus
et combustionibus superaspersus eas sanat.

 XXXI. Lapis lynguros.  

[1] Lynguros lapis optimum tutamentum est in domo, sed et
praegnantibus et infantibus ne timeant. [2] Resistit autem et
morbo regio portatus aut contritus cum uino et potatus.

 XXXII. Lapis daphnion.  

[1] Daphnion lapis facit ad limphaticos et ad demoniosos et ad
superfusionem sanguinis et ad hydropicos, si assidue portetur
sanctificatus.

 XXXIII. Lapis chalcedonius.  

[1] Chalcedonius lapis pertusus et aptatus ferro. [2] Qui eum
portat uincit causas.

 XXXIV. Lapis galactites.  

[1] Galactites lapis, hunc quidam uocant ananciten, alteri
leucographiten, alii Egyptii smaragdum, alii galbaniten, dicunt
magi et Egyptii syneciten. [2] Continet enim in se omnia quae
destinaueris solus omnium lapidum. [3] Sed Ostanes, magister
magorum omnium, appellauit eum super omnia uocabula lethargum
quasi omnium obliuionem malorum. [4] Facit etiam utilem
negotiationem. [5] Laudauit eum tamquam nullus alius lapis tantas
uires habet. [6] Non enim ex auditu eum sed magis ex scriptura
mirati sunt et experti omni magica actione. [7] (CPT) Solum hunc
lapidem efficacissimum omnium repertum et potentissimum
philosophi eternis laudibus decorauerunt. (BAM) Est enim gustu
dulcis qui tritus lacteum colorem emittit unde et sic dicitur.
[8] Et ipse memoratus galactites dicitur eo quod mulieribus lacte
deficientibus facit habundare. [9] Facies autem sic. [10]
Iubetur mulier ieiunare, deinde contritum lapidem dabis ei cum
mulsa uel passo uel aqua, et bibat sufficienter et continuo
habebit plurimum et optimum lac. [11] Et si non uoluerit bibere,
accipe lanam ouis grauidae et facta acia pertunde lapidem et
ligabis circa collum eius, et sic fluit lac. [12] Super ouilibus
autem lacte deficientibus, ut excutiatur lac, sic ages. [13]
Lauata ouilia circumspargis sale oriente sole. [14] Habeas antea
contritum lapidem tenuiter cum aqua unde ouilia circumasperseris
et uidebis quamplurimum eas lacte habundare. [15] Et si scabie
laborantibus hoc feceris, sanabis eas et fecundiores habebis.
[16] Letheus uero uel lethargus dicitur propter hanc causam, quia
precedentia mala in obliuionem ducit hominibus. [17] Nam
quicumque eum consecratum portat, ut infra scriptum est, etiam
offendat regem uel potentem aut praepositum aut parentem aut
dominum, in obliuionem omnia praeterita adducit. [18] Omnium
autem auctorem gratiosum quoque facit semper et peritum et
facundum et efficacem et impetratorem et persuadentem omnibus
hominibus et deo placabilem. [19] Et sacrificiis quae fiunt deo
gestatus excellenter aptus est. [20] Propitiat enim uiribus suis
deum et beniuolum omnibus facit. [21] Amplius etiam aduersus
inuidiam et fascinum resistit. [22] Qui eum portat numquam
fascinabitur. [23] Sed infantibus pueris aptus congruit et non
permittit eos macerari si quando intimidauerit eos horrida
mulier. [24] Nam sicut non aliud tutamentum resistit. [25] Idem
dolorem liberat dentium laborantium circumligatus. [26] Praeterea
laetos et ualidos eos constituit. [27] Quod si mulieri
difficulter parienti acia facta de lana ouis fecundae ligaueris
circa dextrum femur continuo pariet sine dolore. [28] Nam
obliuionem praebet omnium dolorum. [29] Ita resistit. [30]
Craterites autem dicitur, quia tenax est. [31] Nam <per>
fortitudinem et potentiam in iudiciis et causis, litigatores
uincere facit. [32] Tantam magnitudinem habet iste lapis, et ne
mireris quod tanta nomina habet iste lapis.

 XXXV. Lapis berillus.  

[1] Berillus lapis, hic magnus lapis est et lucidus, subserenus,
clarus, similis oleo apollinis. [2] Sculpis in eo locustam
marinam et sub pedes eius corniculam et sub gemma ponis herbam
sauinam modicum auro inclusam. [3] Consecratus gestatus amorem
coniungit et maiorem omnium facit. [4] Praeterea facit hic lapis
ad oculorum uitia, et ad omnem ualitudinem si eum in aquam
miseris et ipsam aquam potui dederis. [5] Rupto spiritu et
suspiriis et epatis dolore liberat.

 XXXVI. Lapis selenitis.  

[1] Selenitis lapis similis iaspidi, notus, fortis et grauis,
lucidus, mirabilis, sanctus lapis. [2] Simul enim cum luna
crescit et decrescit splendor illius. [3] Ad multa uero utilis
est. [4] Facit ad amorem et causas. [5] Facit et phtisicis
languentibus. [6] Alligatus luna crescente uel ad contraria
minuente luna gestatus mire facit.

 XXXVII. Lapis panchrus.  

[1] Panchrus lapis habet colorem omnem, purpureum, rubeum,
nigrum, pallidum, roseum, uiridem, omnes colores diuersos habens.
[2] Eum mane uidere bonum est. [3] Facit autem ad uictoriam. [4]
Est enim inuictus et sacer [idest sanctus]. [5] Sculpis eius
super Latona et Harpocraten et a retro accipitres tres. [6] (CPT)
Contra omnes magicas artes auxiliatur. (BAM) Qui ad
similitudinem panthere que omnibus coloribus est picta, dictus
est pantheros propter colores plurimas. Panthera autem est fera
degens in ultimis abditis indie, tantae ferocitatis quod leones
et pardi et tigrides audita uoce illius timore perculsi
macerantur febribus, de aliis feris non dubium an timeant, necne.

 XXXVIII. Lapis colluro.  

[1] Colluro lapis similis est saphiro, subalbidum habet colorem
marinum. [2] Aptus est ad interpellationem regum et potentum. [3]
Vteris circa collum pertusum.

 XXXIX. Lapis irisites.  

[1] Irisites lapis similis est arcui celi. [2] Hic fortis,
grauis, habens in medio apicem tanquam albam et nigram. [3] Hic
manu gestatus impetratoris facit ad causam iuredicam.

 XL. Lapis melas.  

[1] Melas lapis habet in se stellas modicas. [2] Dicitur enim et
syrtis. [3] Causam dicenti benedictionem et impetrationem et
uictoriam facit et ad omnem inquietudinem inimicitiarum et
damnorum et maleficiorum et magicas inquinationes et potionum et
praecum malorum, incantationum et odium et cetera mala ex corpore
expellit. [4] Est autem lapis consecratus. [5] Minorante luna a
septima decima usque ad tricesimam uteris. [6] Crescente uero
usque ad quintam decimam non uteris.

 XLI. Lapis gagatromeos.  

[1] Gagatromeos lapis est similis colore caprii aut capriolae
agresti. [2] Quicumque eum portauerit in nauali bello et in alio
prelio fortis erit et inimicos superabit. [3] Hunc enim lapidem
Hercules usus est et cum eum deposuisset uictus est.

 XLII. Lapis phoenicites.  

[1] Phoenicites lapis similis est fenico balano idest dactilo,
subrubeus uero uel sanguineus. [2] Est mirabilis lapis in manu
sinistra gestatus, ad tristitiam et causas et actionem utilis
est.

 XLIII. Lapis lyncis.  

[1] Secas in duas partes in mel et lac, dein tollis et includis
in anulo et sic portabis et ubicumque cum ipso ieris, cum gaudio
et hilaritate quae uolueris habebis.

 XLIV. Lapis narcissites.  

[1] Narcissites lapis est uiridis modice, Martis signum habens.
[2] Hic tritus odorem habet narcissi herbae floribus magnificis.
[3] Hunc lapidem qui usus fuerit, omnia uincit.

 XLV. Lapis steatites.  

[1] Steatites lapis similis est adipibus leonis. [2] Hic lucidior
est colore leonis. [3] Victor est enim quicumque eum in sinistro
bracchio usus fuerit.

 XLVI. Lapis capnites.  

[1] Capnites lapis ad impetrationem facit ad deum et ad homines,
et corpus hilare facit et timorem malorum seu furias compescit et
commendationes facit. [2] Ydropicos curat in sinistro brachio
alligatus. [3] Hunc autem de qua uis consecratione consecras.

 XLVII. Lapis chrysolithus.  

[1] Chrysolithus lapis est spissus, lucidus, similis auro et
scintillat uelut ignis. [2] Hic applicatus ad rasuram auri,
leuatus philacterii tutamentum est ad nocturnos timores. [3]
Pertusus et transiectus cum setis asininis et alligatus in
sinistro brachio omnia demonia uincit.

 XLVIII. Lapis chrysolithus alter.  

[1] Chrysolithus lapis. Est enim super ipsos quasi turturis
oculus. [2] Est autem et cupidinis et amoris et iustitiae
adiutor. [3] Facit autem bene susceptos et eloquentes, et
gratiosum et amabilem esse, et amicabilem ab his qui eum uident,
et omnem ingressum aperit. [4] Facit etiam ad indignationem
oculorum.

 XLIX. Lapis aegophthalmos.  

[1] Aegophthalmos lapis maior est quam caprii oculus, habens in
se oblongum album, non ualde subcanum. [2] Gestatus in manu
sinistra facit ad uiles iniurias.

 L. Lapis sardo.  

[1] Huius color apparet leuis siue maculosus. [2] Bonus portatus
a mulieribus amabilis est. [3] Sculpis in eum uineam et hederam
inuolutam.

 LI. Lapis arnosteatites.  

[1] Arnosteatites lapis similis est agni adipibus, coloris agni.
[2] Hoc lapide quicumque usus fuerit mitescit iras regum et
iudicum furias, cum habueris eum strictum in manu sinistra.

 LII. Lapis chelidonius.  

[1] Chelidonius lapis fortis est, spissus, similis coloris
hirundinis, et ex una parte purpureus, ex altera parte
subalbidus. [2] Est hic amabilis et impetratorius, uehementer
facit si eum habuerit aliquis. [3] Et ad fluxum sanguinis
prodest.

 LIII. Lapis anthropocrinus.  

[1] Anthropocrinus lapis habet in se scintellas proiectas uelut
crines hominis. [2] Hic lapis artis magicae et maleficae
absolutionem facit alligatus in collo cum acia multis coloribus
insertus.

 LIV. Lapis topazion.  

[1] Topazion lapis est subracematus, lucidus, bene leuis,
spissus. [2] Hunc ad maleficiorum aduersionem habere in domum
bonum est.

 LV. Lapis polyzonus.  

[1] Polyzonus lapis, hic est niger habens in semetipso zonas
albas. [2] Hic portatus ad amicos commendationes facit et fides.
[3] Nascitur in mari Rubro. [4] Est enim et mulieribus continens
infantes portatus in zona.

 LVI. Lapis pyrites.  

[1] Pyrites lapis. Hic spissus fricatus iuxta ferrum et percussus
ignem eicit. [2] Hic lapis ligatus facit contra omnia maleficia
et <ad> omnes dolores expellendos.

 LVII. Lapis chelonites.  

[1] Chelonites lapis fortis est et grauis, similis testudinis
marinae. [2] Est uarius purpureus. [3] Imbres et grandines
euertit et tempestates. [4] Si eum mittis in aquam pluuianam aut
marinam et postea eum miseris in ignem, continuo erit serenitas.

 LVIII. Lapis diphyes.  

[1] Diphyes lapis est maculosus et habet in se colores duos
nigrum et album. [2] Aliquotiens colores habet in medio
similitudinem characteres. [3] Hunc cum inueneris allidis eum in
petra fortissima, et in duas partes fractus unaque habet
tuberonem in eum. [4] Facit ad amorem perpetuum inter uirum et
uxorem.

 LIX. Lapis aegophthalmos.  

[1] Aegophthalmos lapis similis est oculo caprino sublongo,
habens album, non ualde candidum, sed subliuidum. [2] Facit ad
iras regum mitigationem si eum habueris in manu sinistra
occupatum.

 LX. Lapis alcinio.  

[1] Alcinio lapis similis est aeris, idest aeramenti floris. [2]
Sublatus ad solem lucet. [3] Hic non a multis cognoscitur. [4]
Vtilis est portatus potestatibus. Sculpis in eum Neptunum super
bigam [idest carrucam cum equis]. [5] Fit autem a quibusdam
hyacinthus. [6] Est autem genus hyacinthi.

 LXI. Lapis beryllus.  

[1] Beryllus lapis habet colorem similem oleo. [2] Applicatus ad
splendorem solis splendet. [3] Vtilis est portatus ad potentes.

 LXII. Lapis adamicos.  

[1] Adamicos lapis <similis> ouo ἁπαλῷ idest molle. [2] Hic lapis
humidus est, lucidus, quasi marino colore nigrior, aut magis
uelut hyacinthus. [3] Hunc portans bonus, persuadens, gratiosus,
bonae uitae. [4] Applicatus ad oculorum uitia facit, ita ut
semper eum habeas.

 LXIII. Lapis diphyes.  

[1] Diphyes lapis feminae similis est priori [...]. [2] Hic
nullum in se tuburonem habet. [3] Facit ad amorem feminam ad
feminam, uirum ad uirum.

 LXIV. Lapis schistos.  

[1] Schistos lapis niger est, similis ferro. [2] Nam si scissus
tanquam lamina finditur. [3] Sed tritus colorem facit pallidum.
[4] Qui eo usus fuerit, si a sanctis increpatus fuerit,
dimittitur.

 LXV. Lapis triglites.  

[1] Triglites lapis grauis est et fortis, trigle piscis similis,
habens in se subalbidas guttas. [2] Religioso alligatus maxime
facit.

 LXVI. Lapis epignathion.  

[1] Epignathion lapis, sculpis glaucium auem, idest upupa, et sub
pedes eius piscem glaucium et oculis eorum animalium dextris
sublatis [idest tultis] et include eum in auro, et munditer
gestatus facit quasi in tenebris terribilia daemonia apparere
interdiu. [2] Si autem quidquid dixerit, creditur eidem. [3] In
dormitione autem si quis usus fuerit eo, aliqua fantasmata uera
uidebit. [4] Nocte eo non uteris.

 LXVII. Lapis de nido auis upupe.  

[1] Sunt tres lapilli in nido eius et quaeres eos. [2] Et si
scire uolueris de homine quid absconse locutus est et cogitauerit
euigilans, dormienti subter caput ponitur et quicquid uigilans
cogitauerit aut locutus est absconsum aut in palam dicet tibi per
somnium. [3] Haec autem auis spurcissima est et stercora humana
desiderat. [4] Est autem cristis extantibus galeata, semper in
sepulcris et <inter> humana stercora commorans. [5] Cuius
sanguine quisquis se inunxerit dormitum pergens demones
suffocantes se uidebit. [6] Et si uiuenti cor contuleris et
dormienti mulieri super pectinem posueris, si cum alio uiro coit,
dicet per somnium.

 LXVIII.  

(CT) Lapis scistus.

 LXIX.  

(CT) Lapides qui in uulua aut uentriculum cerui inueniuntur.

 LXX.  

(CT) Lapis asius.

 LXXI.  

(CT) Lapis magniten, (D) lapis magnete.

 LXXII.  

(CTD) Lapis gagatis.

 LXXIII.  

(CT) Lapis straicus.

 LXXIV.  

(CT) Lapis quatratus.

 LXXV.  

(CT) Lapis frigius.

 LXXVI.  

(CT) Lapis galactitis.

 LXXVII.  

(CT) Lapis meletinis.

 LXXVIII.  

(CT) Lapis morothos.

 LXXIX.  

(CT) Lapis foliginus.

 LXXX.  

(CT) Lapis uilapis.

 LXXXI.  

(CT) Lapis batrachitis.

 LXXXII.  

(CT) Lapis limeris.

 LXXXIII.  

(CT) .

EXPLICIT LIBER DE LAPIDIBVS. LEGE FELICITER.

CAPITVLA VERSIONIS ALPHABETICAE
E FONTIBVS ALIENIS HAVSTA
PRISCOQVE LAPIDARIO ADDITA
 De asio lapide.  

[1] Asius lapis in Alexandria tantummodo inuenitur. [2] Cuius est
optimus ad usum medicinae qui est colore candidus et leuis in
modum pumicis et ueluti puluis manibus insidens. [3] Alius
pumiceus est habens agnitiones nigras per altum et superficiem
ueluti salsedinem scabrosam, et colorem album. [4] Medetur
denique fistulis, scrophis, podagris, et alienosas passiones
curat. [5] Cum melle uero putredines circumscribit. [6] Datur
etiam more electuarii ptisicis. [7] Viscide autem relaxare
potest, habet autem saporem salsuginosum et nitrosum.

 De alabastrite lapide.  

[1] Alabastrites lapis uirtutis est laxatiuae. [2] Emollit
denique duritias et stomachi dolores ceroto admixtus.

 De frigio lapide.  

[1] Frigius lapis est quo in Frigia infectores utuntur, unde et
nomen accepit. [2] Vtilis est colorem habens uiridem, et qui
mediocriter est grauis et uarias uenas habet sicut cathmia. [3]
Comburitur uero sic: refusum uino odorato in carbonibus uiuis
mitte, et flabella quamdiu colorem faciat rufum et secundo
perfunde uino et carbonibus reuoca. [4] Hoc ter facere debes. [5]
Obseruandum uero est ne se frangat aut nigrescat. [6] Virtus est
illi crudo et cocto stiptica et anacatartica et scarotica et
septica. [7] Cum ceroto combustionibus medetur. [8] Lauatur sicut
cathmia. [9] Pro pustulis tere in mortario et misce rosaceum cum
medullis et induc. [10] Et si fuerint pustule aquatiles cum uino
induc.

 De cristallo lapide.  

[1] Cristallus lapis uires stipticas habet. [2] Quidam autem eum
dederunt tritum cum melle ad bibendum ad generandum lac.

 De lince lapide.  

[1] Lincis lapis quem multi ligurium uocant. [2] Mox ubi minxerit
linx lapis fit qui electrum dicitur. [3] Dolorem stomachi
compescit. [4] Ventris abstinet reumatismum.

 De lithargiro lapide.  

[1] Lithargirum nascitur ex harena molipdinis quae combusta
liquescit et sic refunditur. [2] Multi ex argento hoc faciunt et
ex plumbo. [3] Melius tamen est atticum, secundum hispanum,
tercium siculum quod ibi plumbum abundat. [4] Rufum uero et
limpidum crisitis dicitur, exalbidum autem argiritis quia ex
argento fit. [5] Virtus est ei staltica, id est strigida, et
stiptica, alta uulnera replens et superfluas carnes uulneribus
crescere non consentiens, sed cicatricem ducens. [6] Comburitur
uero sic. [7] Frange lithargirum sicut nuces et pone super
carbones igneos donec ignescat, et depone et terge sordes illius
et repone. [8] Multi uero aceto aut uino extingunt, et ter
coquunt et reponunt. [9] Lauatur sicut cathmia. [10] Exalbatur
uero sic: accipe argiritidos libram I et frange sicut fabas et
mitte in cacabo nouo cum aqua et tritici albi libram I et ordei
libram I et liga in lintheolo et sic pendere fac in cacabo tamdiu
quam diu ordeum se erumpat et post hec refundens in cacabo liqua
triticum. [11] Separans spumam argenti et missa aqua tere
diligenter tota die et sero liqua. [12] Et post hec adde calidam
et dimitte tota nocte. [13] Hoc fac diebus sex. [14] Ista uero
confectio spume argenti utilis est confectionibus colliriorum et
cicatrices corrigit. [15] Rugas uultibus infricata tendit,
liuores corporis emendat.

 De pirite lapide.  

[1] Pirites lapis est ex quo eramen fit. [2] Eligendus est autem
colorem eraminis habens, qui missus in foco frangitur. [3]
Comburitur uero sic: melle unctus in carbonibus uiuis mittitur et
flabellatur quamdiu colorem rufum faciat. [4] Alii uero multis
carbonibus ignitis coctum et secundo melle unctum reuocant igni
quandiu se friget et postea eximunt illum et lauant sicut
cathmiam et reponunt. [5] Virtus est illi crudo et cocto
termantica. [6] Caligines oculorum purgat, duritiis diaforesim
facit et digestionem rei. [7] Addita resina carnes purgat uel
perequat lapis iste. [8] Combustus a multis difriges dicitur.

 De sardio lapide.  

[1] Sardius lapis dictus eo quod repertus sit primum a sardis.
[2] Hic rubeum habet colorem marmori porphiretico prestantem. [3]
Set inter gemmas sunt eius genera uilissima, et sunt V.

