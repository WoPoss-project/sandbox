digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De attributis personis et negotiis ex Ciceronis de Inuentione
libro primo



Correzione linguistica: Beatrice Strona

Codifica XML: Nadia Rosso

2015 digilibLT, Vercelli

Fonte: Rhetores Latini Minores, ex codicibus maximam partem
primum adhibitis emendabat Carolus Halm, Lipsiae 1863, 593-595
(Bibliotheca Scriptorum Graecorum et Romanorum Teubneriana)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 DE ATTRIBVTIS PERSONIS ET NEGOTIIS EX CICERONIS DE INVENTIONE
LIBRO PRIMO.  

Omnes res iuxta rhetoricae indagationem disciplinae argumentando
confirmantur aut ex eo, quod personis, aut ex eo, quod negotiis
est attributum. Ac personis has res attributas putamus: nomen,
naturam, victum, fortunam, habitum, affectionem, studia,
consilia, facta, orationes, casus.

Nomen est, quod unicuique personae datur, quo suo quaeque proprio
et certo vocabulo appellatur. Nam de nomine nonnumquam aliquid
suspicionis sive argumentationis nascitur, ut si dicamus idcirco
aliquem Calidium vocari, quod temerario et repentino consilio
sit; nam eiusmodi nomina quasi indices morum hominibus saepissime
imponuntur. Ac de natura licet aliquando ducere suspiciones,
cuius partes sunt plurimae. Aut enim sexus consideratur, ut sive
vir sive mulier sit: aut natio, ut Graius an barbarus: aut
patria, ut Atheniensis sive Lacedaemonius: aut cognatio, quibus
maioribus, quibus consanguineis: aut aetas, ut puer an
adolescens, natu grandior an senex: praeterea commoda aut
incommoda considerantur, a natura data animo aut corpori, hoc
modo: valens an imbecillus, longus an brevis, formosus an
deformis, velox an tardus, memor an obliviosus, pudens, patiens
an contra; et omnia haec, quae naturae sunt attributa, ad aliquam
coniecturam faciendam. Et ex victu multae trahuntur suspiciones,
cum quemadmodum et apud quos et a quibus educatus et eruditus
sit quaeritur, et cum quibus vivat, qua ratione vitae, quo more
domestico vivat. Et ex fortuna saepe argumentatio nascitur, cum
servus an liber, pecuniosus an pauper, nobilis an ignobilis,
felix an infelix, privatus an in potestate sit aut fuerit aut
futurus sit, consideratur, aut denique aliquid eorum quaeritur,
quae fortunae esse adtributa intellegantur. Habitus autem quod in
aliqua perfecta et constanti animi aut corporis absolutione
constitit aut virtutis aut artis alicuius perceptione et item
corporis aliqua commoditate non natura data, sed studio et
industria comparata, ipsa causa posita docebit, quid hic quoque
locus suspicionis ostendat. Adfectio est animi aut corporis ex
tempore aliqua de causa commutatio, ut laetitia, metus,
cupiditas, molestia, morbus, debilitas, et alia quae in eodem
genere reperiuntur. Et ideo adfectionis quidem ratio perspicuam
solet prae se gerere coniecturam, ut amor iracundia, propterea
quod et illorum vis intellegitur, et quae res harum aliquam rem
consequantur, faciles cognitu sunt. Studium autem quod est animi
assidua et vehemens ad aliquam rem adplicata magna cum voluntate
occupatio, ut philosophiae, poeticae, geometriae, literarum.
facile ex eo ducetur argumentatio eius, quod res in causa
desiderabit. Item ex consilio sumetur aliquid suspicionis; nam
consilium est aliquid faciendi non faciendive excogitata ratio.
Facta autem et casus et orationem tribus ex temporibus
considerabimus: quid fecerit aut quid ipsi acciderit aut quid
dixerit; et quid faciat, quid ipsi accidat, quid dicat; et quid
facturus sit, quid ipsi casurum, qua sit usurus oratione.

Negotiis quae sunt attributa, partim sunt continentia cum ipso
negotio, partim in gestione negotii considerantur, partim
adiuncta negotiis sunt, partim gestum negotium consequuntur.
Continentia cum ipso negotio sunt ea, quae semper adfixa esse
videntur ad rem neque ab ea possunt separari. Ex his prima est
brevis complexio totius negotii, quae summam continet facti, hoc
modo ‘patris occisio, patriae proditio’: deinde causa eius
summae, per quam et quamobrem et cuius rei causa factum sit
quaeritur: deinde in ipso gerendo negotio quid actum sit, deinde
quid postea factum sit. In gestione negotii, qui locus secundus
erat, quaeritur locus, tempus, modus, occasio, facultas. Locus
consideratur, in quo res gesta sit, ex opportunitate, quam
videtur habuisse ad negotium administrandum. Ea autem
opportunitas quaeritur ex magnitudine, intervallo, longinquitate,
propinquitate, solitudine, celebritate, natura ipsius loci et
vicinitatis et totius regionis. Ex his etiam attributionibus:
sacer profanus, publicus privatus, alienus an ipsius, de quo
agitur, locus sit aut fuerit. Tempus autem est — id quo nunc
utimur; nam ipsum quidem generaliter definire difficile est —
pars quaedam aeternitatis cum alicuius annui, menstrui, diurni
nocturnive spatii certa significatione. In hoc et quae
praeterierint considerantur, et eorum ipsorum quae propter
vetustatem obsoleverint aut incredibilia videantur, ut in
fabularum numerum reponantur; et quae iam diu gesta et a memoria
nostra remota tamen faciant fidem vere tradita esse, quod eorum
monumenta certa in literis extent; et quae nuper gesta sint, quae
scire plerique possunt; et item quae instent in praesentia et
cum maxime fiant, et quae consequantur, in quibus potest
considerari, quid ocius, quid serius futurum sit. Nam saepe
oportet commetiri cum tempore negotium et videre, potueritne aut
magnitudo negotii aut multitudo <rerum> in eo transigi tempore.
Occasio autem est pars temporis, habens in se alicuius rei
faciendi aut non faciendi opportunitatem. Verum in tempore
spatium quodammodo declaratur, in occasione ad spatium temporis
faciendi quaedam opportunitas intellegitur. Haec in tria
distribuitur genera: publicum, commune, singulare. Publicum est,
quod civitas universa aliqua de causa frequentat, ut ludi, dies
festus, bellum: commune, quod accidit omnibus eodem fere tempore,
ut messis, vindemia, calor, frigus: singulare est, quod aliqua
de causa privatim alicui solet accidere, ut nuptiae, sacrificium,
funus, convivium. Modus est, in quo quemadmodum et quo animo
factum sit quaeritur, cuius partes sunt prudentia et imprudentia.
Prudentiae autem ratio quaeritur ex his quae clam an palam, vi
an persuasione fecerit: imprudentia autem iu purgationem
confertur, cuius partes sunt inscientia, casus, necessitas.
Facultates sunt, aut quibus facilius aliquid fit aut sine quibus
non fit. Adiunctum negotio autem illud intellegitur, quod maius
et quod minus et quod simile ei negotio quod agitur, et quod
aeque magnum et quod contrarium [et quod plurimum dicitur] et
quod disparatum, et genus et pars et eventus. {€Maius€} et minus
et aeque magnum ex vi et ex numero et ex figura negotii, sicut ex
statura corporis, consideratur. Simile autem ex specie
comparabili aut conferenda atque adsimulanda natura iudicatur.
Contrarium est, quod positum in genere diverso ab eo, cui
contrarium dicitur, plurimum distat, ut frigus calori, vitae
mors. Disparatum est autem, id quod ab aliqua re praepositione
negationis separatur hoc modo: ‘sapere’ et ‘non sapere’. Genus
est, quod partes aliquas complectitur, ut cupiditas: pars est,
quae est sub genere, ut amor, avaritia. Eventus est exitus
alicuius {€negotii€}, in quo quaeri solet, quid ex quaque re
eveuerit eveniat eventurum sit, ut ex arrogantia odium, ex
insolentia arrogantia. Quarta autem pars est ex his, quae negotio
dicebamus attributa, consecutio. Eae res in hac quaeruntur, quae
gestum negotium consequuntur: primum, {€quod€} factum est, quo
id nomine appellari conveniat: deinde eius facti qui sint
principes et inventores, qui denique auctoritatis eius et
inventionis comprobatores atque aemuli: deinde ecquae de ea re
aut quae eius rei sit lex, consuetudo, pactio, iudicium,
scientia, artificium: deinde natura eius, vulgo evenire soleat an
insolenter et raro: postea homines sua auctoritate id comprobare
an offendere in his consuerint, et cetera, quae factum aliquod
similiter confestim aut ex intervallo solent consequi. Ac
negotiis fere res hae, quas commemoravimus, sunt attributae.

