digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De Physiognomonia liber

Anonymus

Correzione linguistica: Raffaella Tabacco

Codifica XML: Simona Musso

2014 digilibLT, Vercelli

Fonte: Anonyme latin, Traité de Physiognomonie, Texte établi,
traduit et commenté par Jaques André, Paris 1981 (Collection des
Universités de France)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

1. Ex tribus auctoribus quorum libros prae manu habui, Loxi
medici, Aristotelis philosophi, Polemonis declamatoris, qui de
physiognomonia scripserunt, ea elegi quae ad primam institutionem
huius rei pertinent et quae facilius intelligantur. Sane ubi
difficilis mihi translatio uel interpretatio fuit, graeca ipsa
nomina et uerba posui.

2. Primo igitur constituendum est quid physiognomonia
profiteatur. <Profitetur> itaque ex qualitate corporis qualitatem
se animi considerare atque perspicere. Et Loxus quidem sanguinem
animae habitaculum esse constituit, corpus autem omne et partes
eius quae signa dant, pro uiuacitate uel inertia sanguinis et
prout tenuis seu crassus magis fuerit uel cum liberos habuerit ac
directos meatus uel cum peruersos et angustos, dare signa
diuersa. Ceteri autem tam figuratricem corporis animam esse
arbitrantur <per συμπάθειαν> quam ex qualitate corporis animam
speciem mutuari, sicuti humor constitutus in uasculo qui speciem
ex uasculo mutuatur et sicut spiritus infusus in fistulam uel in
tibiam uel in tubam; nam cum uniformis sit spiritus, diuersum
tamen sonat tuba, fistula, tibia.

3. Prima igitur diuisio obseruationis huius atque discretio ea
est ut alterum masculinum genus sit, alterum femininum. Quod non
ea ratione accipiendum est qua naturaliter sexus et genera
discreta sunt, sed ut plerumque etiam in feminino masculinum
genus et in masculino femininum deprehendatur. Denique quod
masculinum nos dicimus, <ἀρσενιϰόν>, quod femininum, <θηλυϰὸν>
physiognomones dicunt. Primo igitur constituendus est animus
masculini et econtra feminini, deinde corporis utriusque
designanda indicia sunt et, si non omnia, ea tamen quae uiam dare
considerationis huiusce possint. Nam sicut in studio litterarum,
cum sint uiginti quattuor elementa secundum Graecos quibus omnis
uox et omnis sermo comprehenditur, ita et in physiognomonia
propositis elementis latissima obseruationis huius uia panditur.
Nam et si syllabas omnes in prima aetate didicimus, concepta ui
syllabarum, prout quisque sermo prouenerit, mox litterarum ex
quibus constat ordinem peruidemus.

4. Masculinus animus est uehemens, ad impetum facilis, odii
immemor, liberalis, apertus, qui hebetari et circumueniri ingenio
atque arte non possit, uincendi per uirtutem studiosus,
magnanimus. Femininus animus est sollers, ad iracundiam pronus,
tenax odii, idem immisericors atque inuidus, laboris impatiens,
docilis, subdolus, amarus, praeceps, timidus.

5. Veniamus ad indicia corporis masculini. Caput grande, capillus
crassior, rubeus uel niger cum rubore, stabilis, modice
inflexus, color rubeus non clari ruboris uel niger, suffusus
tamen rubore, oculi paulo impressiores, minaces, subnigri, quos
Graeci χαροποὺς uocant, uel glauci. Ceruix esse debet moderatae
plenitudinis, aliquanto prolixior, uertex capitis subrectior,
scapulae ingentes, humeri et superiores corporis partes usque ad
umbilicum latiores, inferiores deductae paulatim plenitudine
desinente, lacertuosus, ossibus magnis, nodis et articulis imorum
pedum et summarum manuum firmis, non tamen rigidis, sed
absolutis, prope imum seiunctis atque discretis, pectore alto et
prominente, iugulis absolutis, uentre lato, compresso paululum
intrinsecus, pectus non nimia carne contectum, solido et spisso
corpore, ossibus quae sunt sub ilibus, quae a Graecis <ἰσχία>
dicuntur, siccioribus et solidis. Item masculinum corpus forte et
tolerans laborum est, uocis solidae, aliquanto raucioris,
interdum grauis tanquam ex abdito et concauo resonantis, ut est
leonum, spiritus densior, multum aeris concipiens ac referens,
passibus longis, motus corporis, cum tranquillus est animus,
tardior est, cuius minor sit pars inferior ab umbilico quam est a
summo capite ad umbilicum.

6. Veniamus ad indicia corporis feminini. Caput breue, capillus
niger uel a rubeo fuscior, quem Graeci uocant <φαιὰν τρίχα>,
rarior, idem flexibilior ac mollior, ceruix exilior eademque
longior, color candidus uel cum pallore nigrior, quem Graeci
<μελάγχλωρον> uocant, pupillae, quas Graeci <ϰόρας> dicunt,
subnigrae uel euidenter nigrae, uultus omnis lenis, inoffensus ac
mollis, serenus, affabilis, labia compressa tamquam sint incisa,
iuguli cohaerentes atque constricti, ab humeris usque ad
umbilicum corpus angustius et breuius, ab umbilico usque ad genua
prolixius ac plenius, a genibus usque ad pedum ima deductius,
imae manus ac pedes subtiles et eleganter circumscripti, planta
concaua et a reliquo uestigio elatior, uox tenuis, moderata,
acceptissima auribus, sermo uolubilis ac facilis, incessus
decens, breuibus passibus et accuratis.

7. Accidunt praeterea species feminino generi quas quidem
masculino assignauimus. Quae in quocumque sexu fuerint magis
edent ex sese fetum generis masculini. Εa uero accidentia quae
feminino generi assignata sunt, in quocumque sexu fuerint, edunt
magis sobolem femininam. Item in quocumque corpore pars aliqua
dextra maior fuerit uel oculus uel manus uel mamilla uel
testiculus uel pes, uel uertex capitis ad dextram magis se
conferat, uel si ex duobus uerticibus uel tribus maior in dextris
partibus fuerit, assignantur haec omnia indicia generi
masculino. Si aliqua pars ex sinistris maior inuenta fuerit,
assignatur his indiciis generi feminino. Εt si uertex capitis ad
sinistram partem magis conuersus fuerit uel ex duobus aut tribus
maior sinister fuerit, assignabitur generi feminino. Sed et nares
et labia cum ad dextram partem magis conuersa sunt, masculinum,
cum ad sinistram, femininum genus profitentur. Si autem uel in
femina dextras partes maiores uel in masculo sinistras
perspexeris, scito iactantem, qui graece <ἀλάζων> dicitur, ac
mendacem esse huiusmodi personam; nam et uitia congruenti ratione
protrahunt corpora. Nam in masculino quidem genere sinistrae
partes magis infirmitatem concipiunt ac uitia, dextrae uero in
genere feminino.

8. Iuxta hanc generum diuisionem etiam animalia multa discreta
sunt et terrena et pennata et aquatilia et serpentina. Nam leo,
aper ad masculinum genus referuntur, pardus, ceruus, lepus ad
femininum, aquila, accipiter ad masculinum genus, pauus, perdix,
pica ad femininum.

9. Denique tria genera ueteres instituerunt quibus
physiognomoniam exercuerunt. Nam primo gentium uel prouinciarum
propositis moribus ad similitudinem singulos quosque homines
referebant, ut dicerent: «Hic Aegyptio est similis, Aegyptii
autem sunt callidi, dociles, leues, temerarii, in uenerem proni;
hic Celto, id est Germano, est similis, Celti autem sunt
indociles, fortes, feri; hic Thraci est similis, Thraces autem
sunt iniqui, pigri, temulenti». Processu autem temporis etiam hoc
genere physiognomoniam assecuti sunt homines, quod obseruarent
quo quis esset uultu uel in quo corporis statu per singulos animi
sui motus, id est quis esset uultus irati, quis cogitantis, quis
timentis, quis in libidinem proni quisque furentis. Quemcumque
igitur perspexissent physiognomones nulla existente furoris causa
furenti habere proximum uultum nec existente ira irascenti nec
proposita cogitatione cogitanti, uel furiosum uel iracundum uel
cogitatorem pronuntiabant. Tertium accessit ut ad similitudinem
animalium de animis hominum pronuntiaretur. Et certior ac
facilior haec uia uisa est nec tamen omissae sunt priores.
Denique signa plurima ad similitudinem animalium referuntur.

10. Haec praedicta sunt ad indicia utriusque speciei sincera et
mera concipienda, quo discretio masculini et feminini generis
intellectui clara et euidens esse monstretur. Verum sciendum
permixtionem plurimam esse signorum tam in hominibus quam in
animalibus ceteris, et quae generalia posuimus et quae mox
specialia subsequentur. Nec aliter ingenium bonum constat, nisi
uirtutem ex masculina, sapientiam ex feminina specie conceperit.
Vbi itaque multa compugnantia signa conuenerint, pronuntiandum
quidem secundum ea quae uel plura sunt uel clariora uel potiora.
Nam multa paucis praeponenda sunt, clara obscuris, potiora
minoribus. Pro modo autem oppugnantium signorum quae obtinebunt
mitigabuntur. Potissima autem signa iudicabuntur oculorum. Hos
enim tamquam fores animae uideri uolunt; nam et animam dicunt per
oculos emicare et solum hunc aditum esse per quem animus adiri
atque introspici possit, subsequi autem indicia cetera quae in
uultu et capite constituta sunt et prout est singularum dignitas
corporis partium, ita et signorum uis habetur.

11. Quicumque igitur physiognomoniam assequitur, primo memoriae
mandare debet significationes signorum, secundo dignitates eorum
cognitas habere, tertio quaecumque signa reppererit conicere
atque ea inter se conferre, ut ita uerbi causa constituat: «Habet
hic homo cilia quidem loquacis, frontem uero cogitatoris, oculos
furiosi. Frons loquacem non in totum patitur esse una et cilia
cogitationi et fronti derogant, rursum oculorum asperitas non
nihil statum frontis infringit. Secundum haec minus importunae
loquacitatis et calidi ingenii potius quam euidenter furiosus
homo iudicabitur». Sed non tam paruum interest inter oculos
furiosos et prope furiosos uel iratos quam uidetur, nec tam
paruum interest inter frontem cogitantis et saeuientis quantum
interesse facile aestimatur. Parua etenim haec magna sunt et
effectus uehementes habent, quamquam ita pleraque obscura sint ut
non oculis interdum, sed uix animo comprehendantur et ex
accidentibus potius quam ex semet intelligantur. Nam multa
signorum et casus fortuiti et conuersatio humana et propria
industria nostrae facultatis obscurat et celat. Nam et aetates et
aegritudines et dolor et iracundia et tristitia et sollicitudo
temporalis licet non omnia signa, nonnulla tamen permiscent atque
permutant. Quare artifex rei huius et diutius considerabit, ut a
temporalibus naturalia discernat, et non uni uel duobus indiciis
se committet, sed plura et potiora saepius denotabit et ex
improuiso nec praecauentem aut se praemunientem considerabit,
quamuis et praecauentem attentus artifex detegat. Nam et
maledicus qui se latere facilius posse credebat inducto ab aliis
maledicendi initio libidinem suam lacrimis prodidit, ut uoraces,
cum suauitatem cibi, temulenti, cum uini copiam nanciscuntur.
Alium in balneis uox absque sermone profecta detexit libidinibus
subiugatum, alius sternutamento subito uirum se non esse
confessus est.

12. Sed priusquam ad singula ueniamus indicia uel signa, sciendum
est quod sanguis, in quo sedem Loxus animae esse constituit, si
quidem multus sit, corpori quidem praebet augmentum et ruborem et
capillis soliditatem et densitatem, sensus tamen et intellectus
humani acumen constringit et hebetat atque intercipit, si tenuis
et paruus, corpus infirmat, colorem deformat, corporalia omnia
extenuat et minuit, mentis autem ingenium confouet et acumen
animi excitat nec intercludit mobilitatem eius ac motum,
uelocitatem denique confert omnibus sensualibus membris quae sunt
in nostris uultibus constituta, ut sunt aures, oculi, lingua,
nares et qυaecumque uenae sunt sanguinis. Vnde medium
temperamentum corporis perfectum animum indicat, is autem
perfectus est animus qui pari uirtute est atque sapientia, et ita
fit ut omne ingenium ex modo et temperamento sanguinis originem
sumat.

13. Sciendum etiam quod de capillis his qui cum homine nascuntur
certiora sint signa, ut capitis, superciliorum et oculorum.

Incipiamus a capite.

14. Capilli stabiles idemque nigri uel sordidi et aquati ruboris
et crassi uiolentum hominem indicant: referuntur ad suem. Capilli
molles et ultra modum tenues, rubei et rari penuriam sanguinis,
eneruem, sine uirtute ac femininum animum indicant et quanto
rariores fuerint, tanto magis subdolum. Capilli crispi nimium
subdolum, auarum, timidum, lucri cupidum hominem ostendunt.
Referuntur autem tales ad gentem Aegyptiorum, qui sunt timidi, et
ad Syrorum, qui sunt auari. Capilli densi imminentes fronti
nimium ferum animum declarant, quia referuntur ad speciem ursi.
Capilli supra medium frontis resupini ad cerebrum respicientes
calidum et minus sapientem animum dicunt; referuntur enim ad
gentes barbaras. Capilli rigidi et rari frigidum hominem et
timidum profitentur. Capilli flaui et crassi et albidiores
indociles et indomitos mores testantur; referuntur autem ad
gentem Germanorum. Capilli densi et uasti iuxta tempora et circa
aures calidum et libidinosum ingenium manifestant. Capilli iuxta
tempora tenues et rari frigidum et sine uiribus hominem detegunt.
Capilli subnigri, quos Graeci οἰνωποὺς dicunt, et tenues bonos
indicant mores, si non sint nimis densi. Capilli flaui tenues
bonos mores ostendunt, si sint minus densi. Capilli subflaui
tenues, aliquanto densiores bonos mores significant. Cum autem
ultima linea capillorum capitis fronti imminet, animosum ac
semiferum indicat hominem. Cum autem a fronte recedit, minus
calidum et parui intellectus animum declarat. Vltima linea
capillorum ex parte posteriori cum per mediam ceruicem demittitur
atque in acutum longius desinit, calidum, insipientem,
libidinosum animum indicat. Vltima linea capillorum ex posteriori
parte cum longe superior a ceruice est, tardum, timidum,
femineum, iracundum animum indicat.

15. Cutis capitis rugosa uel laxior si fuerit, animum resolutum,
mollem, femineum indicat; si dura uel densa uel astricta est,
laudis appetentem et prope stolidum hominem demonstrat. Optimum
ergo est in cute capitis temperamentum quod nec laxum satis neque
satis strictum sit.

16. Caput cum aliquanto maius est quam exigit modus, sensibus
uiget, sed et uirtutem et magnificentiam indicat. Caput breue
sine sensu, sine sapientia est. Caput prolixum imprudentiae
signum est. Caput humile, planum insolentiae nota est. Caput
breue, prope rotundum impudentiae argumentum est: refertur ad
rapaces aues. Caput moderatum ingenium indicat sapiens et uigens
sensibus, aliquando tamen timidum et minus liberale. Caput
immensum stultum et stolidum et indocilem uehementer ostendit.
Caput obliquum impudentiam designat. Caput ex priori parte
eminens insolentem notat. Caput ex posteriori parte concauum
dolosum et iracundum indicat. Caput magnum cum fronte lata et
omni uultu prominenti tardum, mansuetum, fortem, indocilem
hominem demonstrat: refertur ad bouem. Caput malleo simile ante
ac retro impudentem monstrat. Caput rectum, quod sit in medio
leniter humile ac prope planum, aliquanto maius quam si sit
mediae magnitudinis, sensibus uigentem magnanimumque declarat.

17. Frons angusta indocilem, inquinatum, uoracem significat:
refertur ad porcum. Qui frontem spatiosam nimium habent pigrioris
ingenii sunt. Qui frontem oblongam habent sensibus praeualent et
sunt dociles, ut canes. Humilem habere frontem uirile non est.
Curua frons eadem alta et rotunda stoliditatis indicium est.
Frons quadrata moderatae magnitudinis congruens corpori ac uultui
magnae uirtutis, sapientiae et magnanimitatis indicium est. Qui
frontem planam atque continuam habent plurimum honori suo
uindicant et ultra meritum. Quibus frons tamquam obducta est
capite imminente insolentes sunt. Quibus frons in medium tanquam
obstricta conuenit iracundi sunt. Qui rugas frontis superius
retractas habent et maxime eas quae sunt ad originem narium
cogitatores sunt. Qui laxam atque diffusam frontis cutem
proferunt et tamquam arridentem blandi quidem, non tamen innoxii
sunt: referuntur ad speciem blandientium canum. Quibus frons
aspera est, ut in ea existant sicut colles et caua quaedam
tamquam defossa, uersuti et auari sunt, si non insani sint uel
stulti. Qui tensam habent frontem securi sunt.

18. Supercilia cum sunt directa atque prolixa, mollem atque
imbecillem animum declarant: respondent generi feminino.
Supercilia cum coeunt, tristem maxime hominem, sed et parum
sapientem significant. Superciliorum capilli cum ad superna et ad
frontem sunt retracti, animosum, iracundum, stultum demonstrant,
ad tempora subrecti immundum. Supercilia quae imminent oculis,
inuidiae arguunt. Supercilia quae contrahuntur paruam et angustam
mentem indicant. Supercilia quae ex altera parte ad oculos
demersa sunt, ex altera ad tempora subrecta, immundum, stultum et
insatiabilem indicant: referuntur ad porcum.

19. Cilium plerumque et quod eminet et quod subiacet oculo est
inflatum tamquam uena. Quod cum ita est, somniculosum superius
indicat, inferius uinolentum.

20. Nunc de oculis disputandum est, ubi summa omnis
physiognomoniae constituta est. Nam et aliarum partium signa si
oculi affirmauerint, tunc rata magis et certa sunt. Ex oculorum
enim indiciis physiognomones sententias suas confirmant et hic
omnis eorum est auctoritas constituta. Denique et quae iam
diximus et quae prosequemur indicia applicanda et adiungenda sunt
indiciis oculorum, ut, si impugnata non fuerint nec in
ambiguitatem deducta, sed potius per oculos confirmata, tunc rata
sint.

21. Oculi qui tamquam guttulae liquoris nitidi relucent mores
suauissimos atque gratissimos indicant. Pupillae oculorum
iacentes et porrectae uanitatem detegunt, breues malignitatem.
Hoc utroque signo animalia approbantur: nam ubi moderati sunt
orbes pupillarum, secura, innocentia, fortia animalia designant,
serpentes autem et ichneumones et simiae et uulpes pupillas
paruas habent. Cum altera pupilla plus est maior, altera minor,
iniquitatem significat. Quorum pupillae oculorum in gyrum aguntur
tanquam rota axi suspensa, obseruandum est utrum uniformiter
agantur an uarie. Si uniformiter, scito eum hominem sceleribus et
facinoribus immanibus attineri atque impiis et aut homicidiis
domesticis aut infandis cibis uel conubiis esse pollutum, quales
Thyestae uel Terei cibi uel qualia Oedipodis conubia fuisse
memorantur. Cum autem modo inuoluuntur, modo recurrunt oculi,
modo interquiescunt, ab his nondum perpetrata sunt huiusmodi
facinora, uerum in animo et in cogitatione uersantur. Si autem ad
huiusmodi pupillarum turpitudinem etiam obscuritas quaedam
tamquam nubecula circa supercilia uersetur atque oculis ipsis
immineat, hi graui perurgentur euentu et praesagiunt in rebus
domesticis suis iram aliquam diuinitus imminentem.

22. Pupillae defixae et status oculorum propemodum defixus hic
omnis ingratum hominem designat, sed si cum humore aliquo
stabunt, timiditatis erunt indices, si cum siccitate, insaniae.
Sed qui etiam pallent, horum non tam minus sanae mentes sunt quam
potius attonitae. Qui autem cum stabilitate et pallore oculorum
et supercilia erigunt et spiritum uiolentius contrahunt atque
concipiunt, inconsulti, immites, maledici, iracundi sunt. Oculi
stantes subrubentes libidinosum et uoracem denuntiant. Si his
signis accedat ut inferior pars oculi, id est cilium inferius
potius ad malas uergat et separetur, cum libidine iniquitatem,
auaritiam, inconditos et incomprehensos mores, uoracitatem etiam
et impudentiam indicant. Oculi stantes perbreues auarum, lucrorum
uehementer cupidum appetentemque declarant. Si autem cum
breuitate et statu oculorum etiam frontem cum superciliis ad
medium contrahat, multo est auarior et lucrorum studiosior. Et si
cum his signis accedat ut etiam ceterum corpus curuetur atque
conducatur, iracundus satis erit, fellitus et clamosus. Oculi
stantes glauci sine splendore indicant hominem dolis et audacia
plenum, peruigilem et exquisitorem malitiae. Oculi stantes parui
humidi, frons relaxata, palpebrae mobiles indicant hominem
docilem, cogitatorem, natura disputatorem: haec sola species
stabilium oculorum probatur.

23. Nunc de mobilitate oculorum dicemus. Oculi qui raptim et
uelociter mouentur hominem perturbati animi indicant et
suspicacem, uarium, in agendis rebus tardiorem. Est autem in his
paruo indicio magna discretio. Νam quibus palpebrae tam uelociter
quam pupillae mouentur, timidi ac sine uirtute sunt. Cum autem
oculi multo uelocius quam palpebrae mouentur, in periculis
audaces atque securi sunt. Qui autem tardos oculorum habent
motus, pigros ac torpentes habent sensus, difficile incipientes
et difficile desinentes. Vnde manifestatur etiam ex mobilitatis
modo et temperamento mores optimos indicari. Oculi uagi et
circumerrantes et obscuriores intemperantiam libidinis arguunt.
Οculi trementes magni cum pererrant, ut supra dictum est, et
obscuri sunt, et uoracitatem et intemperantiam uini cum
intemperantia ueneris et ἀποπληξίαν indicant. Oculi parui
trementes glauci sine pudore, sine fide, sine iustitia sunt,
aluntur autem malis alienis. Trementes uero parui cum glauci non
sunt, sed secundum Graecos χαροποὶ uel nigri, χαροποὶ quidem ad
insaniam magis ac dementiam uergunt, nigri autem magis iracundi
sunt, minus tamen impudentes quam glaucos diximus. Oculi autem
fluctuantes et tamquam in aestu instabiles proni in uenerem et
uoluptatem sunt, non tamen iniusti nec maligni nec indociles.

24. Oculi glauci paruas habentes pupillas seruiles, doli plenos,
auidos lucri pronuntiant mores. Glauci oculi multas habent
species: nam sunt alii cyanei, alii felliti coloris, alii uariati
diuersis coloribus, alii sicci. Qui quidem sicci, satis feros
mores aperiunt. Cyanei igitur, qui plerumque inueniuntur humidi,
multo meliores sunt siccis. Glauci et albidi timidum et fugacem
uehementer hominem nuntiant. Secundum ea igitur omnia erit nobis
optima species glaucorum qui fuerint humidi, tranquilli, magni,
perlucidi, uerum scias etiam in hac specie oculorum animosum esse
ingenium.

25. Nunc de uariis oculis disputandum. Sunt uarii interdum et
glauci, magis tamen χαροποί. Sed prius de glaucis. Ιn his
uarietas huiusmodi est: guttae quaedam in pupillis peruidentur ad
magnitudinem milii, quarum partes rubeae et cyaneae sunt, in
gyrum ordinatae. Ηae turbidum animum et insidiosum, uerum in
acumine ingenii praeualentem, sed minus audacem significant. Item
cum glaucae et uariae fuerint pupillae, dementiam indicant.

26. Inter oculos nigros et χαροποὺς hoc interest quod χαροποὶ
uarietatem in se habent et ipsa uarietas discreta est. Nam partim
guttulis tamquam granis milii sublucentibus insigniti sunt, quae
guttulae diuersos colores habent: nam et pallidae sunt et
cyaneae et rubicundae et tamquam scintillae ignis et sanguinei
coloris et nigrae et albae, et singula quae praedicta sunt
colorum genera uel magis uel minus clara sunt. Alia autem
uarietas est, quam circuli suo colore ac suo tenore quique
ambiunt. Inter se tamen idem circuli uarie ordinati sunt.
Interdum enim exterior circulus niger est, sequens rubeus,
interdum albidior. De hac igitur gemina uarietate χαροπῶν nunc
disputabimus.

27. Primo igitur certus esse debes quia nigri qui ueri et meri
sunt oculi imbecillem ac sine uirtute animum et lucri auidum
indicant. Χαροποὶ cum penitus inspiciuntur, tunc uarietatem suam
produnt. Verum αἰόλοι, quorum species ita est ut nigri
pronuntiari possint, ubi guttulae rubicundi coloris non tamen
expressi nec uehementer rubentes fuerint, quo intuenti nigra eius
oculi species esse uideatur, generosum animum, iustum, probum,
ingeniosum significant. Vbi guttulae fuerint rubicundae
uehementer, interdum non rotundae, sed quae ad quadrati speciem
subluceant tamquam ignis, et intrinsecus aliae guttulae praeter
eas perpallidae permixtae sint et aliae glaucae, circuli autem
forinsecus easdem pupillas ambiant sanguinolenti uel cyanei, et
magnitudo sit oculorum et nitor, et pupillae quidem ita moueantur
ut ira moueri solent, palpebrae autem pateant, in huiusmodi
oculis inhabitat animus qui ferarum omnem immanitatem excedit.
Nam quicquid infandum cogitari uel non cogitari potest, huiusmodi
oculis perpetrabile est: non a domestico sanguine, non ab
impietate ulla, non ab iniuria hominum uel deorum hi oculi
abstinebunt. Polemon auctor huius speciei exemplum ex homine
temporis sui posuit quem sceleratissimum fuisse asseuerauit. In
huiusmodi igitur oculis guttulae quanto magis rubicundae fuerint
et minutae, tanto magis iracundum, iniuriosum, adulterum
indicabunt, maiores autem et obscuriores uitia haec leniunt.
Guttulae sanguinolentae uel pallidae in nigris pupillis uel
utraeque permixtae maleficos et uenenarios indicant, sed pallidae
dolis et obscuriori malignitati magis studentes, sanguineae
audaces magis indicant. Summa obseruationis huius ista est:
quanto certiores et uehementius clari colores guttularum fuerint,
tanto uehementiora designant uitia.

28. Veniamus ad uarietatem χαροπῶν quae ex circulis constat. Si
niger circulus, <alius> si fuerit rubeus in humidis oculis et
nulla alia asperitas interueniat, magnanimum hominem et
sapientem, iustum, ingeniosum declarat, iuxta pueros <pronum>.
Hoc solo uitio non carebit. Si autem post nigrum circulum
pallidus insequatur, fallacem, furem, pecuniae deditum dicit,
iniustum, turpiter cum mulieribus conuenientem. Sunt interdum
circuli tam uarii quam est arcus in nubibus, quem Graeci irin
uocant. Haec uarietas si in siccis oculis fuerit, insaniam
profitetur, si in humidis, non eos quidem longe ab insania
constituit, uerum magnificentiam, sapientiam, ueritatem, uirtutem
ostendit, iracundiores tamen et iuxta uenerem proniores sunt.

29. Nunc de statu oculorum disputandum est. Cum sine ulla
prauitate sunt oculi et statum [non] obtinent rectum, optimum
mentis indicant statum. Oculi ad superiorem partem conuersi
insaniam declarant, sed et uoracem uenerique ac uino deditum
οstendunt. Praeterea si et tremor eos exagitet, quae praedicta
sunt uitia erunt in his uehementiora. Nam et ἐπιληψίᾳ non
carebunt. Idem oculi qui ad superna uersi sunt, si etiam pallidi
fuerint, immites, homicidas faciunt; si subrubeant et magni sint,
uinolentos, aleae deditos, furiosos in mulieribus, intemperatos
lingua, promptissimos ad clamorem ostendunt. Summa autem horum
omnium uitiorum in huiusmodi oculis insania est. Oculi deorsum
conuersi tamquam occidentes eo accedunt quod immites faciant et
implacabiles. Si autem ad superna conuersus fuerit alter ― nam et
huiusmodi species oculorum plerumque reperta est ― et accedat
huic tremor ac supercilia subrigantur et anhelitus sit asperior
ac spissior, de hoc pronuntiandum est quod sit ἐπιληπτιϰός.

30. Oculi praui si ad dextram se conferant, stultitiae, si ad
sinistram, libidini deditum arguunt. Cum autem praui sunt oculi,
si inter se conueniunt et iuxta nares utrique sibimet occurrunt,
uenerium signum est. Et quanto magis humidi fuerint et si
plerumque palpebras iungunt, ueneri et amori gratos et obnoxios
profitentur; si autem sicciores et patuli fuerint, impudentiae et
iniquitatis esse designant. Si trementes fuerint, nihil non
audebunt quod iniquum sit et improbum.

31. Caui igitur nimium oculi, quantum ad generalem regulam
pertinet, in deterioribus signis habentur. Verum si idem
submoueantur ut aqua conceptaculo semipleno mouetur, et magni
sint, si nullum signum aliud molestum interueniat, non sunt
recusandi. Nam quod caui sunt mali nota est; quod maiores et
humidi sunt reuocat ac reformat uitium. Oculi caui, parui subdoli
sunt atque inuidi; si accedat et siccitas, etiam infideles facit
et proditores et sacrilegos; sed cum rigidi sunt, insaniae
arguunt. Diffluentes similiter doli et malignitatis signa sunt.
Qui in obscuritate diffluunt stulti sunt. Oculi caui nimium
mediae magnitudinis, χαροποί, sicci, rigidi, praeterea si habeant
supercilia lata tamquam genis imminentia et circa oculos
pallorem atque liuorem, impudentem, malignum, potentibus
inimicum, concinnatorem negotiorum atque causarum, numquam
quietum, numquam non mali aliquid cogitantem declarant. Polemon
auctor etiam hac de causa huius <speciei> exemplum in libro suo
extulit ex homine suorum temporum.

32. Alti atque elati oculi in deterioribus signis habendi sunt,
sed ubi tumor circum oculos paulatim attollitur, insania
inhabitat; ubi ambitus oculi cauus tamquam fossa est, subdolam
mentem insidiosamque declarat. Prominentes oculi sanguinolenti
temulentum hominem asseuerant, glauci iniustum et stolidum et
plus quam stolidum, si superioribus ciliis onerentur ac
praegrauentur. Si autem promineant et sicci sint <...> Vna
species prominentium bona est oculorum: si magni sint nitentes,
perlucidi, humidi, iustum, docilem, prouidentem, amatorem
indicant. Tales existimantur oculi Socratis philosophi fuisse,
quem Apollo Pythius prudentissimum pronuntiauit. Oculi nimium
prominentes, rubicundi, parui incompotem mentis hominem et
linguae effrenatae, sed nec corpore stabilem esse declarant. Hoc
exemplum tamquam a se cognitum Polemon posuit.

33. Addidit praeterea quod trementes micantesque oculi et
salientes, quos Graeci παλλομένους dicunt, si parui, dolos et
uersutias ostendunt, si magni, stultitia ac furiis attinentur. At
ubi moderatae magnitudinis et humidi sunt atque perlucidi,
magnificum hominem, magnarum rerum cogitatorem atque perfectorem
indicant; sane iracundum et uino deditum et iactantem sui et
cupidum gloriae ultra condicionem humanam ostendunt, cui
huiusmodi oculorum signa contigerint. Scias quia his oculis
aestimatur etiam Alexander Magnus fuisse. Circumtumentes oculi
immites, sine pietate, uentri et ueneri studentes et aliis
uoluptatibus dediti; qui quod per aures et oculos insipiunt,
etiam sola ratione molliuntur atque mitigantur. Sunt oculi
plerumque liuore circumdati; qui si interiora signa non meliora
habuerint, inter malarum partium indicia accipito. Νam et audaces
et infideles et iniusti sunt.

34. Oculi qui tamquam tenebrosi sunt nocentes sunt, tanto magis
si fuerint sicci, nec interest an magni uel parui sint, nisi quod
maiorem nequitiam cum parui sunt profitentur. Supradicta species
oculi, id est tenebrosi, si cauus, temperatae magnitudinis et
quietus fuerit, sollicitum, docilem, discendi cupidum, maturum,
uerum timidum et satis parcum ac minus continentem significat.
Oculi caligine obsiti malis artibus imbuti sunt, infideles,
intemperantes. Vnde intelligendum est optimos esse contrarios, id
est perlucidos oculos, si nullum extat aliud indicium quod
impugnet. Tales Polemon auctor refert fuisse oculos Hadriani
imperatoris: χαροπούς, humidos, acres, magnos, luminis plenos.

35. Lumen autem <non> ita bonum est, si corusci sint. Oculi autem
corusci si quidem glauci sint et sanguinolenti, temeritatem
indicant et prope insaniam, χαροποὶ autem suspicacem in omnibus
rebus hominem declarant. Νigri corusci taeterrimi oculi: timidum
ac subdolum designant. Cum autem risui permixti sunt, summam
notam impudentiae ac malitiae proferunt.

36. Oculi acriter intuentes, <id est γοργόν>, ut a Graecis
dicitur, molesti sunt, sed qui humidi sunt bellatorem indicant,
ueredicum, uelocem in agendis rebus, improuidum, innoxium. Qui
autem intendunt acriter et sunt idem caui, parui, sicci, saeuos,
insidiosos atque ex occulto nocentes, omnia audentes, omnia
perpetrantes indicabunt, eo magis quo superficiem idem oculi
habuerint leuiorem. Praestat enim iuxta huiusmodi oculos frontem
obduci, palpebras erigi, supercilia exasperari. Est enim haec
circumstantia fortitudinis, audaciae, animositatis index,
inconsultos tamen ac minus nocentes significat. At ubi frons,
supercilia, palpebrae tranquilla et leuia fuerint, aciem autem
intrinsecus amaram, trucem, asperam idem oculi continuerint,
crudelitatem et immanitatem atque saeuitiam supradictam et dolos
omnes his oculis adiudicabis.

37. Oculi cum risui uoluptatique permixti sunt, non omnes
laudabiles. Nam qui sicci sunt et subterintendunt malitiae sunt
indices. Sed et caui oculi qui arrident tamquam in insidiis
constituti habendi sunt, multo magis si genae et supercilia et
labella commoueantur; nam hic risus aut cogitationes rerum
nefandarum aut conceptos dolos indicat. Et si quidem cum his
signis etiam palpebrae interdum coeant, interdum separentur atque
interdum oculus commoueatur, detegunt intra cogitationem adhuc
esse iniquam. Si uero propateant oculi cum risu et errent,
perpetratam iniquitatem esse declarant. Quanto igitur oculi magis
arridere uidebuntur, sicci dumtaxat, tanto erunt magis
perniciosi. Si uero arrideant et sint humidi, innocentem quidem
animum, uerum stolidum, sine sensu perspicaci, sine affectu, sine
prudentia, sine continentia addicunt. Cum subrident molliter
oculi atque humidi sunt, ubi totius uultus aperta atque absoluta
laetitia fuerit remissis palpebris, fronte molli, ciliis
aliquanto laxioribus, in hoc statu oculorum ingenium magnificum,
iustum, mansuetum, religiosum, hospitale, gratum, prudens,
docile, amatorium erit.

38. Tristes oculi non omnes timendi sunt. Nam qui humidi sunt in
cogitatione constituti sunt et studia optimarum artium inesse
indicant. Et si supercilia laxiora sint et frons laxior cumque
tranquillitate coniueant palpebrae et sint laudabiles, ingenium
indicabunt fidum, benignum, pensum, grauitate praeditum. Si autem
tristes oculi etiam sicci sint et accedat ad hoc frontis
asperitas, aciei intentio, palpebrae subrectae, sunt nocentes,
feri, nihil intemptatum facinus, nihil inausum relinquentes.

39. Oculi subclausi et coniungentes palpebras si quidem
frequenter concluduntur et reserantur, malignos mores et
insidiosos et nocentes dant intelligendos. Si autem humidi
fuerint, bonae artis studiis indicant hominem occupatum. Et cum
humidi non sunt, sed tremore et pallore permixti, ἀποπληξίαν uel
certe insaniam nuntiant. Quibus autem status suus permanet, cum
palpebras quidem propemodum coniungunt, ipsi autem superius
extolluntur, insaniam <...>. At hi potius feminae quam uiri sunt,
sed celare uitium gestiunt atque hoc ipso magis apud experientes
deteguntur.

40. Satis de conclusis. Nunc de patentibus disputemus. Oculi cum
frequenter et late patescunt atque consistunt, cogitationem
quidem indicant, uerum bona necne sit cogitatio ex supra
memoratis qualitatibus colligendum erit. Constat enim, si humidi,
si lucidi, si maiores, si profundi, si molles fuerint, meliores
cogitationes continere, si autem sicci, si obscuri, si parui, si
alti, si duri, si directi fuerint, malas cogitationes et male
cogitatae rei paenitentiam eos profiteri. Sin autem patentes
oculi <...>, uanum et attonitum faciunt. Oculi late patentes
micantes leniter intendentes tamquam concinnati ad suauitatem et
gratiam <...> congruunt <...> a Polemone quidem auctore
referuntur, qui eunuchum sui temporis fuisse hunc hominem
descripsit. Nomen quidem non posuit, intelligitur autem de
Fauorino eum dicere. Huic cetera corporis indicia huiusmodi
assignat: tensam frontem, genas molles, os laxum, ceruicem
tenuem, crassa crura, pedes plenos tamquam congestis pulpis,
uocem femineam, uerba muliebria, membra et articulos omnes sine
uigore, laxos et dissolutos. Hunc dicit impatientia libidinum
quae turpia sunt omnia passum esse et egisse quae passus est,
praeterea maledicum, temerarium, sed et maleficiis studentem; nam
et letiferum uenenum dicebatur clanculo uenditare.

41. Oculi qui frequenter clauduntur atque reserantur timidum
atque imbecillem declarant; sed cum etiam sicci sunt, dolos
uersare atque ex occulto insidias tendere, si autem peruersi sunt
uel pallidi, stultitiam indicare noscuntur. Cum autem non
coniunguntur oculi, sed, ut [hoc] Graeci aiunt, ἀσϰαρδάμυϰτοι
sunt praetereaque aciem terribiliter intendunt, hi iniquis
cogitationibus attinentur. Si uero status oculorum sit mansuetus
et habeant aliquid humoris, cogitatores sunt, studiosi, mansueti,
amatores. At si immobiles idem pallidi uel rubicundi erunt cum
siccitate, sit certum his iras et furias inesse et diuinitatis
iram imminere. Si autem cum supradictis signis etiam in tempore
semet ipsos tamquam in gyrum torqueant, insaniam uehementissimam
produnt.

42. Oculi citi perturbati rapacem dicunt. Qui autem incertas
palpebras permouent atque coniungunt sub diuersis motibus
pupillarum ac superius cilium molliter oculis superducunt,
cinaedi sunt. Qui autem alteram ex superioribus palpebris
paulatim deprimunt et molliter reuocant et aciem dirigunt,
affectatores pulchritudinis sunt, sed moechos et adulteros se
profitentur. Interdum palpebra superior ad medium ita deducitur
ut hinc atque illinc reflexis atque retractis angulis subluceat
oculus simulque incertas palpebras agunt. Haec etiam signa
moechis et adulteris attributa sunt.

43. Palpebrarum capilli cum sunt nigri ac rigidi ac solidiores in
eo capite cuius deteriora sunt signa, meliorem ac fortiorem
animum indicant. Rari autem et tenues et rubicundi infirmitatem
animi declarant et prorepere senectutem, sed nec perseuerant
huiusmodi capilli: facile enim defluunt.

44. Haec de oculis. Nec putes ea sola signa in oculis inueniri
quae enumerata sunt, sed multo plura et quae artius considerari
queant et debeant. Sed si quis imbutus his quae dicta sunt
fuerit, sunt enim prope generalia, etiam meliora perspiciat atque
perpendat, et nimirum debet esse perspicuus, nam his quae
exposita sunt deteriora quam bona signa sunt comprehensa. Nam et
maiorem partem in rebus humanis ueteres posteriorem esse
dixerunt, quod est potissimum. Nam malitiae res multiformis est,
ut, etiam si non latius tendatur, constet tamen per multas
diuersitates. Denique et fabulae quae hydras et chimaeras et
gigantes ex uariis corporibus fingunt atque constituunt malitiam
multiformem intelligi uolunt. At si quis ad diffinitionem
signorum respiciat, signa quidem malitiae, quae tamen ex signis
his colliguntur atque intelliguntur, non adeo multa esse
percipiet. Nam et multis et uariis signis feritas et immanitas,
diuersis inhumanitas, imbecillitas et auaritia deputantur. Ιgitur
non tam malitiae indicia multa atque diuersa sunt.

45. Post oculos igitur uis signorum est quae iuxta oculos et in
uultu sunt; nam prout quaeque signa proxima sunt oculis, potiora
sunt ceteris. Nam post oculos frontis et narium, oris et genarum
ipsiusque capitis idonea signa atque officiosa sunt. Sequuntur
autem ceruicis signa et pectoris et post haec humerorum, manuum,
crurum ac pedum. Postrema autem sunt signa, ut Polemoni uidetur,
quae iuxta uentrem sunt. Et maxima uis <est> et coloris et uocis
et spiritus, sed multo <... Motus> magnum est indicium tam totius
corporis quam etiam singularum partium, sed et omnis aspectus
qui ex omni circumstantia et qualitate corporis occurrit, quem
Graeci ἐπιπρέπειαν dicunt, in quo auctores omnes physiognomoniae
maximam partem constituunt. Eius nominis significatio concipienda
tibi est atque dinoscenda. Frequenter enim ad eam signa
referuntur. Nam timidum et audacem, mitem et impium, apertum et
subdolum uniuersi corporis facies indicabit, et singula quae
minuta sunt et paruula in unam speciem conueniunt ita ut
aspicienti faciem occurrat proprietas aliqua quae in eodem
corpore conspicitur constituta, quae mentem et animi incerta
declarat.

46. <...> nam mox etiam ad similitudinem animalis alicuius
inspicienti ea quae diximus occurret ita in animo alium leoni,
alium pardo, alium aquilae, alium perdici esse similem, ubi
maxime clara est masculini et feminini distantia, quorum
discretionem supra prosecuti sumus. Nec dubium erit pronuntiare
de eo qui ursae est similis crudelem quidem esse et insidiosum;
de eo autem qui leoni est similis, quod uiolentus, quod fortis,
quod simplicior; qui pardo est similis, insidiosus, rigidus,
saeuus, audax; qui equo est similis, erectus, iactans, honoris et
laudis cupidus. Quotquot sunt species animalium, proprietates
suas quaeque habent, ad quas similitudo singulorum hominum
referenda est. Quare discernes utrum masculino an feminino
respondeat et cui animalium sit propinquius similis, et iuxta
animalis ingenium pronuntiabis tam ex consideratione singularum
partium quam ex uniuersitate quam frequenter nominauimus.

47. Nunc de auribus disputandum est. Magnae aures stultitiae uel
impudentiae, paruae malignitatis sunt indices. Aures perbreues
tamquam praecisae ad stultitiam referuntur. Esse autem quadratae
propemodum et mediae magnitudinis debent et quae uideantur
figuratae atque formatae et quae decenter capiti adhaereant.
Aures nimium rotundae indociles significant, aures oblongae et
angustae inuidiae indicium habent.

48. Nunc de labiis et ore disputandum est. Labia tenuia in ore
maiore, si aliquanto labium superius sit promptius tamquam
superpositum inferiori, magnanimum, fortem indicant: refertur ad
leonem. Paruo ori cum tenuia sunt labia, imbellem, timidum,
uersutum ostendunt. Optimus autem oris status est quod nec nimis
prominens nec nimis humile est. Nam humilitas timidi est et
malignitatis arguit, pronitas stultitiam, loquacitatem tribuit et
audaciam. Os paruum muliebre est potius et tam uultibus quam
animis muliebribus conuenit; quod maius est, uirilibus animis et
uultibus conuenit. Cum autem ultra modum recisum os ac reductum
est, uoracem, immitem, impium indicat. Ita enim et maris beluae
sunt. Quando eminent labia super eos dentes quos ϰυνόδοντας
Graeci uocant, maledicum, iracundum, clamosum atque ad inferendam
iniuriam promptum declarat. Canibus enim proxima est huiusmodi
species. Quando os longe prominet et est rotundum cum crassitate
labiorum et retortum, immundum, uoracem, stultum ostendit.
Porcorum enim haec signa sunt. Si labium inferius forinsecus
excedat, non quidem malignum, uerum non prudentem designat. Loxus
dicit cum inferius labium excedit, etiam studiosum laudis uel
honoris ostendere. Cum paruum os sit <...>. Declarat idem et cum
oris situs in concauo tamquam in defosso est. Nam et haec species
pariter malignitatis et inuidiae et intemperantiae nota est.
Aristoteles huiusmodi oris homines, id est concaui, libidinosos
magis ostendit. Labia cum soluta dependent, inertem significant.
Ιn asinis et in equis senibus hoc signum est.

49. Qui genas crassiores habent ignaui et uinolenti sunt, qui
nimium tenues habent maligni sunt. Quorum malae tamquam ab oculis
abscisae sunt plenitudine ac pondere suo praegrauatae et sunt
rotundae, inuidiae arguuntur. Leues malae et prolixae importunam
loquacitatem designant.

50. Omnis uultus cum est plenus et crassus, ignauum significat et
uoluptatibus deditum, deductus cogitatorem, subdolum, timidum,
astutum asseuerat. Vultus paruus paruum et angustum ingenium,
enormis stultitiam et ignauiam testatur.

Σπασμοὶ labiorum et genarum et frontis si truces uultus
exagitent, insaniam uel stultitiam indicabunt, si laetis uultibus
contingant, libidinosum ostendunt. Palam est autem peruidere
tristem uultum et laetum, item liberalem atque obscurum et
malignum discernere, item peruigilem et eum qui somno est
deditus.

51. Nares cum extimae [et] acutae sunt, facilem ad iracundiam
hominem ostendunt. Crassae nares immundum hominem dant intelligi.
Porci uero et aues sordidae ita sunt. Cum imae nares solidae
tamquam obtusae et rotundae sunt, fortem et magnanimum dicunt.
Huiusmodi nares sunt leonibus et canibus generosis. Nares longae
et tenues auibus sunt proximae et mores huiusmodi dabunt. Narium
pars quae iuxta frontem est, si a fronte disposita sit honeste et
seiuncta, <quοd Graeci dicunt διηρθρωμένον>, uirile signum est.
Refertur enim ad leonem nec non et prudentiae notam tribuit. Si
origo narium indiscreta atque indisposita sit, stultitiam et
imbecillitatem animi indicat. Nam signum est femininum. Cum
directae sunt nares, linguae intemperantiam produnt. Nares
maiores esse melius signum est quam minores. Minores enim
seruilibus ingeniis et furibus et tergiuersatoribus assignantur.
Curuae nares, quas Graeci γρυπὰς uocant, magnanimis attributae
sunt, humiliores, quas Graeci σιμὰς dicunt, libidinosis. Nares
patulae alacritatis et fortitudinis indicium produnt. Cum autem
perangustae sunt et rotundae et conclusae, stultitiam
profitentur. Nares peruersae peruersam etiam mentem esse
demonstrant.

52. Mentum cum prolixius est, minus iracundum et minus
perturbatis moribus esse manifestat hominem, aliquanto tamen
loquacem, aliquanto sui iactantem ostendit. Qui paruum habent
mentum uitandi sunt. Nam praeter cetera immites et insidiosi
sunt. Referuntur ad serpentes. Si in rotundum desinat mentum,
muliebres mores indicat; nam et signum femininum est. Virile
autem mentum prope quadratum esse debet. Mentum cum in ultimo
diuisum est ita ut tamquam duos uertices habeat, si quidem longe
atque in prolixum discernatur [mentum], dolis assuetam mentem
indicat, sed si non nimium medietas depressa sit, ueneris et
gratiarum signum est.

53. Ceruix longa et tenuis timiditatem et malignitatem declarat.
Vasta ceruix cum prolixitate animosum, iactantem, superbum
asseuerat. Quae ergo moderate et prolixa et uasta ceruix est ac
minus rotunda et uirtutem animi approbat et habilis est corpore.
Ceruix quae soluta et inualida est nocentes et insidiosos homines
praedicat. Ceruix quae neruis euidentibus tenta est ineptum
atque indocilem demonstrat et si alia signa conueniant, insanum
etiam ex claritate neruorum pronuntiabis. Sed et uenae clarae et
enormes intextae ceruici idem quod nerui indicabunt. Qui uastam
nimium ceruicem habent, iracundi et indociles sunt. Sceleri
proxima sunt huiusmodi ingenia: sues huiusmodi sunt. Breuis
ceruix re atque exemplis cognita est quod sit indicium hominis
cum timiditate audacis, qui graece θρασύδειλος dicitur. Cum autem
inter coniunctionem scapularum et ceruicis originem uerticulus
eminet nec ceteri leniter sibimet conueniunt, sed per interualla
cohaerent, ut sit nodorum superficies aspera, superbi et
insolentes sunt.

54. Ceruix dura indocilem hominem ostendit, ceruix ὑγρὰ docilem,
ὑγρòν autem in corporibus Graeci molle quidem et flexibile, non
tamen euisceratum nec enerue uideri uolunt, elimanda uero ac
retinenda est huiusmodi significatio nominis eo magis quod et a
Graecis per metaphoram dicitur, erit enim frequenter necessaria.
Aspera ceruix eaque cristata non solum indocilem, sed etiam
insolentem declarat. Rigida ceruix et tamquam defixa indoctum et
insolentem significat. Interdum et stultis hoc signum cohaeret.
Ceteris igitur signis discernes utrum per stultitiam an per
insolentiam stabilis ac defixa sit ceruix. Sed dum quidam student
et affectant intendere atque rigore quodam firmare ceruicem, cum
intelligant se fluxae ac dissolutae esse ceruicis, eo magis
deteguntur. Nam et labiorum spasmo et conuersione oculorum et
incongruis ac dissonis translationibus pedum et statu lumborum et
manuum inconstantia et uocis tremore quae conatu proficiscitur
facillime effeminati deteguntur; sed nec ipsarum ceruicum in his
status certus est, sed si diligenter consideres, interdum
contremiscere eos ceruicibus peruidebis: facile enim labat ac
deficit omnis imitatio.

55. Cum autem infracta est ceruix, palam esse debet quod uel
stultus uel effeminatus sit qui eam gerit; cetera enim signa
intellectum dirigent. Stabilitas ergo cum temperata est, tunc
ostendit optimos mores. Ceruix superius retorta insolentem,
immitem, stultum et inanem indicat, sed considerandum iterum
atque iterum est et ceteris signis discernendum an per insaniam
an per insolentiam retorta sit ceruix. Cum inflexa est ceruix ad
pectoris partes, potest a cogitationibus occupatum animum
ostendere, potest ad parsimoniam, potest ad malignitatem
pertinere, prout cetera signa congruerint, certum autem sit nihil
simplex huiusmodi, nihil securum, nihil remissum continere.
Ceruix in sinistram partem declinata stultum aliquatenus ac
cinaedum magis significat. Aristoteles etiam ad dexteram partem
declinationem capitis cinaedis attribuit. Solida ceruix et uasta
et quae difficile flectatur rapaces <et θρασυδείλους facit>:
refertur ad lupum et simiam.

56. Guttur asperum leuitatem animi significat et loquacitatem:
refertur ad aues. Si singularis uertex tamquam nodus gutturis
eminet, leuitatem quidem pari modo indicat, non tamen audacem nec
maledicum ostendit; tristem quoque atque tristificum et
suspicacem asseuerat.

57. Si iuguli conclusi sunt et compressi ad humeros et pectus,
tarditatem sensuum et stoliditatem animi indicant nec operi uel
arti idoneas manus. Iuguli qui longe ab humeris separati sunt et
largum ac latum sinum faciunt imbecillitatem animi declarant.
Secundum haec quoque medietas erit optima et ad uirtutem et ad
prudentiam.

58. Humeri non crassi, sed solidi uirtutem indicant. Laxi enim
infirmitatem animi et timiditatem ostendunt. Humeri tenues et qui
in acutum erecti sunt insidiosum hominem indicant. Si autem
indiscretis articulis et nodis sunt, ad stultitiam referuntur.
Humeri faciles, bene discreti et absoluti honestatem indicant.
<Referuntur ad ἐπιπρέπειαν>. Humeri enim fracti et impliciti
incongruenter <inhonesti. Referuntur ad ἐπιπρέπειαν>.

59. Manus cum ita sunt prolixae ut, cum demittuntur erecto
corpore cetero, genibus propinquent, habiles homines aperiunt et
fortitudinis sunt indices. Cum autem breues <sunt> et intra
medium femur desinunt, maliuolos homines ostendunt, gaudentes
alienis malis. Vt autem de huiusmodi homine pronuntiare possis,
quicumque cibos appetentes protendunt os et caput ut occurrant
manui, paruas habent manus et maliuoli sunt, gaudentes aliorum
malis.

Tenues cubiti imbecilles, pleni nimium indociles ostendunt. Cum
autem mediae soliditatis sunt et articulis et musculis insigniti,
fortem animum et habile corpus ostendunt. Referuntur <ad
ἐπιπρέπειαν>. Manus cum molles sunt, docilem hominem significant,
cum durae, fortem, sed indocilem demonstrant. Nimium breues
manus et exiguae furtis opportunae et sagaces sunt. Crassae
quoque manus et exiguae, si digitos ultra modum breues habeant,
tergiuersatorem, insidiosum et furem indicant. Manus tenues et
intortae loquacem demonstrant et uoracem.

60. Vngues albi, lati, subrubentes optimi ingenii dant indicium,
angusti autem et oblongi stoliditatis et feritatis indices sunt.
Qui inflexi et curui sunt, impudentes et rapaces sunt. Refertur
ad aues et feras quae uiolentae sunt. Vngues qui impressi sunt et
nimium accorporati, magis feri et stolidi sunt. Nimium breues
ungues malignum hominem declarant. Hoc idem significant pallidi
et nigri et asperi. Vngues qui perrotundi sunt in uenerem proni
sunt. Ηaec signa quae unguibus attributa sunt per semet ipsa non
sunt satis idonea, uerum coniuncta potioribus nonnullam habent
efficaciam.

Item digiti cum coniuncti sunt et cohaerent, immundum hominem
significant. Qui collecti sunt et conglobati malignum et auarum
indicant. Parui et tenues stultum, parui et crassi improuidum,
audacem, ferum hominem declarant. Qui nimium prolixi et nimium
tenues sunt longe a sapientia sunt. Qui immoderato spatio inter
se distant leues et loquaces sunt. Qui autem moderatae
magnitudinis sunt et honestae speciei mores optimos indicant.

Haec tam de manuum quam pedum unguibus ac digitis dicta sint.

61. Pectus latum, dispositum et discretum, cuius clarae sunt
singulae partes, <quod Graeci dicunt διηρθρωμένον>, optimum est.
Pectus tenue et inualidum etiam animi imbecillitatem significat.
Quod autem congestum est carnibus indociles et ignauos indicat.
Quibus mamillae dependent et molli carne circumdatum pectus est,
his uinolentia et intemperantia ueneris assignatur.

62. Εa quae de pectore dicta sunt etiam de metaphreno dicta sint,
quae pars est dorsi opposita pectori. Nam solidum metaphrenum
uirile est, tenue <et> infirmum timidum. Et caro si nimia sit in
hac parte dorsi, stultitiae index erit, sed si parui spatii
metaphrenum fuerit, idem indicabit. Latum igitur esse metaphrenum
uiris conuenit. Sed etiam si rotundum leniter fuerit, non est
recusandum, nam praesentis ingenii hominem indicat, habentem
aliquid gratiarum tam in sermone quam in factis. Quorum autem
incuruum est metaphrenum et inflectit humeros ad pectus,
malignitatem cum inuidia indicat, et tunc magis si omne corpus
ita incuruum atque inflexum sit. Nam et lucrorum immoderatum
studium cum his quae praedicta sunt indicat.

63. Emetiendum quoque est spatium ab umbilico usque ad pectoris
finem, item a pectoris fine usque ab originem colli. Si maior
pars pectoris fuerit, prudentiam indicat, si quod infra pectus
est usque ad umbilicum maius fuerit, uoracem hominem declarat.

64. Venter cum est magnus et congestis carnibus, si quidem
mollibus et pendentibus, sine sensu hominem et uinolentum atque
intemperantem, deditum luxuriae ac ueneri indicat. Si nimia caro,
uerum solida sit, maliuolum hominem et malorum artificem
declarat. Venter si nimio recessu est tamquam inanis, timidum,
malignum et uoracem indicat. Venter aliquanto molliοr atque
impressior uirtutem animi et magnificentiam monstrat.

65. Latera tenuia et angusta et depressa timiditatis arguunt, et
quae referta sunt carnibus et dura indociles homines ostendunt.
Quae autem rotunda sunt tamquam tumentia, loquacem, inanem
declarant: nam refertur ad ranas.

66. Dorsum latum, solidum uirile est et contrarium muliebre.
Quorum dorsum incuruum est, si in molli corpore fuerit, quod
superius ὑγρòν a Graecis nominari diximus, non tam malum
accipiendum est quam quod in spisso et solido corpore fuerit. Qui
iuxta ilia angustiores sunt tamquam succincti, et in omni parte
uirtutis excellent et uenationum studiosiores erunt.

67. Spinae pars inferior, quae ὀσφὺς graece dicitur, si late
iaceat et nimia sit et molli carne circumdata, femininum est:
refertur ad ἐπιπρέπειαν. Quae prolixa est et in acutum desinit,
intemperantiam libidinis et timiditatem ostendit. Virilis ergo
est quae clara ossibus et moderata ac solida est.

68. Ἰσχία sunt ossa concludentia uentrem, quibus etiam ossa
femorum impressa sunt. Si igitur ἰσχία solida et dura et discreta
ossibus fuerint, fortem et bellatorem hominem monstrant:
refertur enim ad leones; si uasta et carne complexa, muliebre
ingenium designant secundum ἐπιπρέπειαν. Quae autem nimium exesa
sunt, rugosa et tenui cute circumdata, ut sunt simiarum,
malignitatem indicabunt.

69. Femorum eadem erunt signa secundum Polemonem quae mox de
superiori parte crurum dicentur, quam Graeci ϰνήμην uocant, cuius
prior pars tibia superior est, posterior uero usque ad pedes. Ea
igitur repetemus quae Aristoteles aliter posuit: <ϰνήμη> ergo,
id est pars cruris quae sub geniculo est posterior, id est infra
suffraginem, quotiens plena est tamquam grauida, sordidum
hominem, intemperantem impudentemque significat, seruiles etiam
mores comprehendit. Cum autem moderatae plenitudinis sunt
<ϰνῆμαι> moderataeque magnitudinis, solidae et discretae ― <quod
Graeci appellant διηρθρωμένον> ― optimi ingenii sunt indices.
Molles autem <et ἄναρθροι> muliebri sexui assignandae sunt.

70. Genicula cum in se conuersa sunt atque colliduntur, ad
femineam speciem referuntur.

71. <Σφυρὰ> sunt crurum partes imae proximae talis. <Σφυρὰ>
igitur et imi pedes et calcanea cum nimium uasta sunt et referta
carnibus, stultum hominem indicant uel insanum, hoc a se
obseruatum esse diligenter Polemon refert, et eo magis si et
humiles digitos et <ϰνήμας> uastas in isdem pedibus esse
contigerit. <Σφυρὰ> solida, quorum ambitus certus, circumscriptus
et honestus est et qui non offendat oculos, uirum sanctum
demonstrant. Tenuitas timidum et intemperantem declarat.

72. Pedes imi discreti neruis et articulis clari generosum et
uirile ingenium declarant. Molles et ampla carne circumdati molle
ingenium et femininum ostendunt. Crassi pedes et breues admodum
ferinos mores indicant. Nimium prolixiores inuigilantem dolis
hominem multis ac perniciem cogitantem demonstrant. Pertenues et
breues malignum produnt. Curui pedes et qui plantam longe cauam
ac reductam habent improbandi sunt. Qui aequaliter plani sunt et
nullum habent recessum in medios pedes, sed cruribus ambulant et
ex interiori parte calciamenta atterunt, uersutam et malignam
mentem ostendunt. Aristoteles addit etiam hos esse uersutos qui
habent inflexa supercilia, sicut sunt in personis senum
comicorum.

73. De capillorum uarietate haec superius quidem discretio facta
est, quod crispi timidum ostendant, quod directi ferum, hoc idem
et spissi, quod rari insidiosum, quod molles nimium effeminatum,
quod nigri timidum nimium et auarum, quod rubei subalbi auaros
mores et quod harum omnium contrarietatum medietas optima sit,
sed qui uehementer rubicundi sunt, ut flos mali granati,
repudiandi sunt: nam et auarum et ferum et indocilem significant.
Sed quoniam et praeter caput et supercilia et oculos in aliis
etiam partibus corporis exoriuntur capilli, retinenda est quidem
in his partibus regula de capillis superius dicta, sed et
specialiter assignandae proprietates ceteris partibus sunt. Crura
densis et longis capillis obsita indocilem et ferum hominem
indicant. < Ὀσφὺς, id est > ima pars spinae, et femora similiter
capillosa idem indicant. Venter et pectus si nimio capillo
circumtecta fuerint, leuem et instabilem hominem produnt, <quem
Graeci ἀλλοπρόσαλλον uocant>; praeterea sine religione, sine
pietate esse hoc ingenium declaratur. Cum solum pectus capillos
praefert, calidum et animosum significat. Cum humeri et
metaphrena capillis circumdata sunt, auium mores id est leues et
instabiles indicant. Cum omne corpus contectum est capillis,
animum quadrupedis potius quam hominis indicat. Cum ceruix a
capite capillosa est, fortem et animosum indicat: refertur enim
ad leonem. Et cum ad mediam frontem capillus decurrit, ex utraque
autem parte repressus uel reflexus est, ad equi speciem
refertur.

74. Motus corporis alius est naturalis, alius affectatus.
Affectati tres sunt species. Vna cum homo honorem uel potestatem
uel lucrum uel nuptias captans, prout acceptissimum esse
potioribus arbitratur, ita se constituit. Nam et luxuriae et
bonitatis similitudinem induit et erectus et deiectus et
squalidus et ignauus est et misericors et industrius, ubi
pauperiem, rusticitatem, parsimoniam, paruitatem et misericordiam
imitandam putat. Secunda species est affectationis eorum qui ad
pulchritudinem student quique uultum et omne corpus ita informant
ut aut uirginibus insidientur aut matrimonia perturbent; sed et
qui in pueros dementes sunt aut mulierum loco se ipsos
constituunt, quo uiros in se prouocare possint, affectatum atque
elaboratum corporis motum habent. Tertia species est eorum qui
cinaedi quidem certa fide sunt, uerum suspicionem a se remouere
conantes uirilem sumere speciem sibimet laborant. Nam et incessum
pedum iuuenilem imitantur et semet ipsos rigore quodam
confirmant et oculos uocemque intendunt atque omne corpus
erigunt, sed facile deteguntur uincente se ac nudante natura. Nam
et collum et uocem plerumque submittunt et pedes manusque
relaxant aliisque temporariis indiciis facile produntur; nam et
timor subitus et gaudium improuisum ab imitatione procurata eos
excutit atque ad suum ingenium reuocat. Plerumque etiam
oscitantes detecti sunt. Signa igitur omnia quae ex motibus
corporis colliguntur ad quattuor has species referenda sunt: ad
unam quae uera et naturalis est, ad tres quas fictas et simulatas
esse constituimus.

75. Qui longis passibus incedunt magnanimi sunt et efficaces;
parui autem et restricti passus inefficaces, parci, paruae mentis
sunt, dolorum artifices et obscurae mentis. Celeritas motus cum
[est] erecto corpore et honesto atque claro calidum hominem
indicat, qui aggrediatur res agendas magis quam perficiendas. Si
autem celeriter quidem mouetur, uerum submittit oculos et se
comprimit et uultum deducit atque omne corpus implicat et
colligit, nimium timidum, parcum, uersutum, minus liberalem
indicat. Cum autem celeritatem motuum peruideris atque incessus,
oculorum perturbationem, capitis inconstantiam, anhelitum
spissum, haec indicia hominem cladium magnarum auctorem et nimiae
audaciae declarant. Qui breues passus habet eosdemque accelerat,
malignus et plus quam timidus et imbecillis habendus est. Tardus
incessus si naturalis sit, etiam animum pigriorem indicat, si
non potiora signa dissentiant. Si autem procurata sit tarditas et
interdum resistat, circumspiciat, ceruicem erigat, superbiae
dabit signum recte autem eum etiam moechum et adulterum
pronuntiabis.

76. Cum autem manuum ac pedum motus cum totius corporis
consentiunt motibus et cum humeri moderate tranquilleque
inferuntur cum leni inclinatione ceruicis, magnanimum hominem
dicunt et fortem: huiusmodi leonis incessus est. Qui autem
humeros commouet, erigit tamen collum atque tendit, superbus
atque insolens rectissime iudicabitur: est enim talis equorum
incessus. Haec satis esse arbitratur Polemon ad institutionem:
minuta enim quaeque et similitudines subtilius atque artius
comparatae ex his quae dicta sunt haud difficile constitui
possunt. Qui autem omni corpore mouentur, manifeste atque
euidenter effeminati sunt. Ex his tolerabiliores sunt qui cum
mouentur, corpus inclinant ad dextram partem, stultiores autem et
acres sunt, quorum corpus declinat ad sinistram partem. Qui
autem submittunt sese atque omne corpus infringunt, inhoneste
blandi sunt, quos Graeci ϰόλαϰας vocant: refertur hoc ad canes.

77. Cum quietus est spiritus ita ut aut nullum aut pertenuem
praebeat sensum incurrens ac recurrens, in cogitatione
constitutum hominem declarat, cuiusmodi autem cogitationes fere
et oculi indicabunt. Cum spiritus interdum quiescit, longo autem
post interuallo nimium trahitur uel editur tamquam in aestu
reuolutus, in magna tristitia indicat hominem constitutum. Cum
autem etiam caput quatit et ingemiscit, paenitentiam rei a se
male gestae uel male dictae continet. Si tamen oculis in officio
constitutis ac uigentibus ita uideatur cogitationem uersare, rem
potius malam agere credendus est quam rei gestae paenitentiam
sustinere. Spiritus cum mugit et grauiter concipitur atque
editur, feritatem et uinolentiam indicat. Quorum anhelitus ita
perturbatus ac spissus est, ut post cursum hominis esse solet,
inconsulti, iracundi sunt, quibus omne sit actu dictuque facile
et satis promptum. Qui desuper trahunt spiritum et sursum uersus
reuocant quibusque leuis et spissus est anhelitus, timidi,
imbelles, interdum effeminati sunt, si cetera signa conueniant.

78. Qui uocem grauem et quassam tamquam ex quassato uasculo
promunt, stulti sunt et uoraces. Et quorum sonus ingratus est,
siue sit solidus siue sit ouium uoci proximus, stultitiam
indicat. Qui incipiunt a graui uoce et in acutam desinunt,
faciles ad fletum ac lugubri animo sunt. Qui acutam uocem cum
siccitate promunt, uersipelles ac subdoli sunt. Qui acutam et
mollem habent uocem, effeminati sunt. Qui uocem tamquam ex
concauo depromunt grauem et inflexibilem, ingenio sunt uirili et
magnanimi. Qui tardum et grauem uocis edunt sonum, tranquilli
sunt, iocundi, affabiles. Horum et iusti mores sunt. Qui in modum
auium uocem intendunt, proni in uenerem, inanes facilesque sunt.
Infracta uox et tenuis ac lugubris tristem, auarum ac suspicacem
indicat. Quorum uox incurrit in nares, ita ut resonent nares,
mendaces, maliuoli, inuidi, gaudentes malis alienis sunt. Intenta
uox uehemens cui tamquam sonus quassus permixtus est, uiolentum,
iniustum, odia gerentem omnibus significat. Tarda uox inertem,
praeceps imprudentem declarat. Referenda est etiam uox sicuti
cetera ad similitudines animalium: nam et canibus et simiis et
auibus uoces similes sunt in hominibus, et alius equo, alius
porco proximam uocem emittit. Ex similitudine igitur intellectum
capies. Quod autem supra de contrarietatibus constituimus et
medium esse in plerisque optimum iudicauimus, hoc etiam de motu
corporis et de uoce pronuntietur, ut nimietatem ad malam partem
accipias, medietatem ac temperamentum optimum iudices.

79. Colorum species in corporibus gentibus attributae sunt. Prout
sunt igitur gentium ingenia, ita colorum similitudo noscenda
est. Color niger leuem, imbellem, timidum, uersutum indicat:
refertur ad eos qui in meridiana plaga habitant, ut sunt
Aethiopes, Aegyptii et qui his iuncti sunt. Color albus subrubeus
fortes et animosos indicat: refertur ad eos qui in septentrione
commorantur. Color uehementer albus uirtuti est contrarius. Cum
color rubicundus est euidenter in omni corpore, dolis hominem
studentem uersutumque declarat. Color qui pallore deformatur,
imbellem, timidum eundemque tergiuersatorem significat, si non
aegritudo sit causa palloris. Cum fuscior color pallori permixtus
est, <quod Graeci μελάγχλωρον uocant>, uoracem, loquacem,
intemperatum irae linguaeque denuntiat. Color ignitus ad insaniam
uergit. Color tranquille et moderate rubeus docile ingenium
ueloxque declarat. Cum pectus solummodo rubore obductum est,
iracundia inflammatum animum demonstrat. Cum uenae ceruicis et
temporum extant sanguineique sunt oculi, iracundum animum et
uehementem ostendunt, nonnunquam et insanum. Cum uultus rubet,
aut uerecundum aut uinolentum declarat. Discernamus ergo hunc
ruborem oculorum indiciis. Nam si oculi rubeant cum aliquo
liquore, uino indulgentem ostendunt; si sicci sint et rubeant,
iracundum, si temperati, uerecundum.

80. Nunc repetenda sunt, ut supra proposuimus, quae proprie Loxus
seu Aristoteles posuerunt uel aliter interpretati sunt, quamuis
etiam locis suis aliqua adiunxerimus. Quae enim Polemon dixit et
consentanea sunt reliquis auctoribus propemodum prosecuti sumus.

81. Loxus tres oculorum colores optimos constituit. Et primam
speciem ponit oculorum <χαροπούς>, quos inter nigros et glaucos
uult uideri, secundam constituit <αἰγωπούς>, quos magis glaucis
proximos, albidiores tamen constituit, tertiamque ponit nigris
proximos. Idem pingues oculos dicit mansuetos quidem esse, uerum
ad libidinem et ad lacrimas faciles. Ιdem siccos impudentes
pronuntiat; glaucis nimium adimit fortitudinem, impudentiam
relinquit. Idem dicit quod pupillae, quotiens foris sunt et ad
aures conuersae, iocundum animum et mansuetum mentemque timidam
indicent, conuersas autem pupillas ad nares nimietatem in omnibus
rebus ostendere. Idem dicit, cum pupillae pars magna palpebra
inferiore contegitur, mollioris animi esse, inanis, misericordis,
angustae mentis, atque ita constituit medietatem oculi debere
pupillam obtinere. Idem dicit palpebram superiorem, si parua sit,
tardum ingenium ostendere, si prolixior et deorsum summissa,
infirmum atque imbecillem. Idem dicit circumcisionem palpebrarum,
si rotunda fuerit, animosum magis quam sapientem indicare; si
longa incisio fuerit et angusta, iniustum animum ostendere, si
lata, immoderatum. Idem dicit, cum anguli oculorum in acutum
incisi sunt, non integram uel fidelem mentem ostendere, nisi
sanguinolenta sit oculorum caro. Idem dicit omnes qui cum prauis
oculis nascuntur ad insaniam uergere. Idem dicit palpebras
crassas nec sanitati corporis conuenire nec uerae mentis indices
esse. Tenues palpebras et in sanitate optimas et mentem deo
proximam indicare.

82. Capillos qui intra aures sunt, <si plures sunt> et spissi
longique multum, calidum animum, libidinis appetentem indicare.
Cum autem aures pilis non carent, uigorem sensuum et mentis
indicant, uerum tamen surdi tales plerumque efficiuntur. Idem
dicit capillos qui intra nares hominis nascuntur, si quidem
densi, multi crassique sint, immobilem animum durumque ostendere,
si pauci mollesque sint, facilem ac docilem animum nuntiare.
Idem dicit balbos, <quos Graeci τραυλοὺς uocant>, omnes esse
elatos, superbos et corde rigidos existere.

83. Aristoteles dicit, cum frons compressior fuerit ad caput,
<quod graece ἀναστεῖλον dicitur>, et nares in origine sua prope
simae sunt, liberales esse et referri ad leonem. Idem Aristoteles
dicit eos qui supercilia obducunt <deorsum>, pupillas autem
superius tendunt atque omni uultu summisso sunt, <ϰόλαϰας> esse,
id est inhoneste blandos, et referri hoc ad canes. Idem
Aristoteles dicit eos qui uultu omni tranquillo <sunt>, pari modo
blandos esse et hos ad canes referri. <Idem dicit qui tenuem et
acutam habet narem querulum esse, qui graece μεμψίμοιρος
dicitur>. Idem dicit quibus origo narium tenuis est impudentes
esse: referri ad speciem coruorum. Idem Aristoteles dicit
promptos satis oculos inertes esse: referri hoc ad asinos. Idem
dicit oculos caprinos libidini esse deditos: referri hoc ad
caprum. Idem dicit, qui rotundiores oculos splendidosque gerunt,
<quos Graeci στίλβοντας dicunt>, insatiabiles esse ueneris, ut
galli, <quos ἀλεϰτρυόνας Graeci uocant>.

84. Ιdem dicit animosos esse eos quorum post primam iuuentutem
genae quodammodo duriores et nudae sunt, extimum autem mentum
barba est obsitum. Idem dicit eos qui uocem ita intendunt ut
proxime caprino balatu eam exasperent, furiosos <esse> in
uenerem: referri hoc ad capras. Idem dicit insidiosos esse qui
breuem habent ceruicem, tamquam si infulciatur cetero corpori.
<Μυϰτηρισμὸς> subsannatio uel aspiratio est narium et concussio
plurima uultus ac reductio oris, ut in risu solet fieri uel certe
cum indignatione concepta <εἰρωνιϰῶς> sermone utimur, ut est
ille sermo Bucolicis Vergilii:

     Μopse, nouas incide faces, tibi ducitur uxor.
     Sparge, marite, nuces, tibi deserit Hesperus Oetam.
<Qui haec ita dicebat... Considerandum in quo> statu oris uel
motu σαρϰασμὸς dicatur. Hoc uultu qui frequenter sunt absque
indignatione <σαρϰάζειν dicuntur. Σαρκάζονταϛ> igitur Aristoteles
dicit contingere ea loca quae non oportet.

85. Idem dicit, quotiens torus in fronte est superpositus
superciliis, inquietos esse ac furiosos, ut ipse nominat, <ἄνους
ϰαὶ φρενιτιϰοὺς ϰαὶ μωρούς>. Idem dicit eos qui colorem uarium
habent tamquam lente aspersum, <quos φαϰώδεις Graeci appellant>,
uitam turpem, facta turpia exercere tam mulieres quam mares. Idem
dicit imperitos ac rusticos esse qui cum incedunt brachia
inferunt et immoderate commouent et qui calcaneis innituntur.
Idem dicit eos quibus paruum est ueretrum atque siccum mulieribus
esse deditos et quibus etiam cum non intenditur rectum est et
qui feminis proximos habent uultus et ceteram corporis speciem,
masculis autem esse deditos qui corpore et uultu sunt uirili et
qui alterum ex oculis habent glaucum. Ita et de mulieribus dicit
mulieres coire cum mulieribus quarum species est muliebris,
masculis autem magis deditas quae magis ad uirilem speciem
respondent, <quae ἀρρενιϰαὶ dicuntur>. Qui uirilia habent magna
laneaque, stolidi sunt. Idem dicit eos qui cum ambulant calcaneis
introrsum, pedibus autem forinsecus conuersis incedunt,
posteriora sectari. Idem dicit attemptantibus se facilem esse qui
in alios turpis est, qui uultum gerat femininum et qui nigrum
quod est intra oculum aliquanto pinguius habeat et qui laeuum
oculum glaucum gerat.

86. Idem Aristoteles dicit sensibus esse eos tardiores quorum
crura incurua sunt, <quae graece ῥοιϰὰ dicuntur>; quos certum est
detrectatione potius delectari. Ἀδόλεσχοι uero sunt otiosi
homines conuenientes ad locum certum ineptisque narrationibus
studentes et stolidis. <Ἀδολέσχους> Aristoteles dicit esse quibus
aures magnae et ad uultum conuersae sunt pedesque in modum
falcium recurui <et> quorum uoci insonant nares et quorum latera
tumida sunt ac recurua et quorum genua introrsum retracta sunt.
Idem dicit colorem plumbo similem et qui distinctus est maculis
rotundis, quem ipse <μολύβδινον> appellat, omnemque sordidum
colorem cutemque crassam ac rugosam, rotundum uentrem et
prominentem quibusque caro durior est et quibus surae crassae
atque neruosae sunt et quibus uultus naresque crassae sunt,
stoliditatis omnia haec esse indicia. Deinde Aristoteles dicit
inuidos esse qui sinistras partes maiores habent et quibus
supercilia ad oculos detracta sunt.

87. De maledicis idem dicit, ubi ea pars quae super gingiuas et
oram labii superioris est eminet, id est medietas eius spatii
quod inter nares est oramque labii superioris, maledicum
designari. Idem dicit maledicos esse quibus labium superius altum
est, uultus pronior, hispidus, subrubeus, uel, ut ipse dixit,
<ὑπέρυθρος>. Idem dicit suras cum retractae sunt ad genua uel
suffragines, indicare hominem qui ad coitum facilis sit et uelox.
Idem dicit femur cum nimia carne circumdatum est, femininum
potius uideri, siccius solidisque ossibus uirtuti assignari. Idem
dicit, cum hispida nimium sunt femina et crura, pronos in
uenerem ostendere: refertur hoc ad capros. Idem dicit nates
sicciores uiriles esse, nates amplis carnibus effeminatum
ostendere: <referri hoc ad ἐπιπρέπειαν>. Nates autem tamquam
abscisas malignitatis esse signa: refertur hoc ad ursum et
simiam.

88. Idem dicit pantomimis et aleae deditos esse qui brachium ab
humero usque ad cubitum breuius habent quam est spatium ab humero
usque ad caput summum. Isdem uitiis attineri dicit eum qui
femina parua, crura autem habet longiora. Idem dicit tristes, <id
est δυσθύμους>, esse quibus uultus omnis rugosus est. Idem dicit
parua corpora uelocia. Cum igitur sicca caro est in paruo
corpore colorque calidus, inefficacem hominem ostendit. Cum uero
magno corpori caro mollis est, <quae ὑγρὰ graece dicitur>, uel
color est frigidus, inefficaces sunt. Color autem calidus niger
est, subniger, ignitus, rubeus, color frigidus albus est, medius
inter nigrum et pallidum, <quem Graeci μελάγχλωρον uocant>,
habetur. Et calidi coloris signum, ut supra dictum est,
meridianae plagae, frigidi septentrionali attributum est. Rursum
cum corpus paruum molli carne circumdatum est et colorem ex
frigidioribus sortitum est, facile perficit coepta et est
efficax. Corpus autem magnum cum sicca carne circumdatum est et
colorem ex calidioribus sumpsit, efficax est uigetque sensibus.

89. Haec sunt quae apud Loxum et Aristotelem notanda esse
credidimus, quae etiam a Polemone uel non dicta uel aliter dicta
esse perspeximus. Ιn ceteris enim propemodum omnibus hi tres
auctores sibimet consentiunt. Quoniam igitur et signa membrorum
et significationes ipsae signorum propemodum expositae atque
enumeratae sunt tamquam prima elementa, ut supra diximus,
litterarum, nunc concipiamus atque constituamus species aliquas
ex pluribus, sicut ex litteris syllabae constituuntur, ut
informati a paucis exemplis tam Aristotelis quam Polemonis etiam
per nosmet ipsos interpretari ac sociare signa ualeamus et de
moribus hominum instructi esse possimus, quamquam et superius
nonnulla huiusmodi habeantur exempla.

90. Constituamus uirum fortem. Recto corpore debet esse, latera,
articuli, ima pedum manuumque solida, ossa grandia, capillus
durior, uenter latus, aliquanto cauus, humeri fortes, scapulae
seiunctae, pectus et metaphrena solida, <ἰσχίον durum>, surae
solidae, crura non indigentia carnis, imi pedes discreti
articulis, color acrior magis quam pressior, acies oculi uelox,
humida, oculi non satis grandes, non nimium patentes nec nimium
conclusi, supercilia non extenta, frons nec leuis nimium nec
nimium aspera, uox durior ac uehementior, magnanimitate
praecellens, anhelitus quoque tranquillus. Huiusmodi uiro uirtus
et fortitudo assignanda est.

91. Timidus et imbecillis capillo est molliore omnique figura
remissiore, collo longiore, colore nigro uel pallido uel albo,
sed et cum pallore albo, oculis siccis perturbatis, palpebris
citis atque mobilibus, anhelitu pauido, cruribus tenuibus, ima
parte spinae, <quae graece ὀσφὺς dicitur>, longa, pectore
imbecilli, manibus longissimis, uoce molli ac sonora. His
timidus, ut diximus, indiciis declaratur.

92. Ingeniosus esse debet non satis procerus nec breuis, coloris
albi, cui sit permixtus etiam rubor, capillo flauo non adeo
crispo sed nec extenso, corpore recto, membris magnis, articulis
discretis, carne moderata, aliquanto molliore, crura feminaque
habens modice pleniora, suras robustas, manuum pedumque articulos
fortes, digitos simplices, moderate prolixos a se separatos,
<uultus> non refertos carnibus nec nimium exiles, oculos humidos,
splendidos, <χαροπούς>.

93. Qui sine sensu est ita esse debet: albus nimis uel nimis
niger, carne ambiri nimia, uentre ultra modum prominente, crassis
cruribus, paruis articulis obligatis atque constrictis, iugulis
nimium coniunctis atque conclusis, ceruice uasta breuique; ima
manuum pedumque <habere debet> imperfecta, malas et genas
congestas carnibus, frontem rotundam, aciem oculorum non
penetrabilem nec efficacem, sed patulam.

94. Impudens homo ita esse debet: oculis patentibus, lucidis,
palpebris plurimum separatis, crassis pedibus et manibus, contra
intuens, altius se erigens, rubicundus colore, uocis acutae.
Huiusmodi impudens, iniuriosus homo est.

95. Constituamus hominem temperatum atque moderatum: uox est in
eo grauior, tardus incessus, motus palpebrarum temperatus nec
spissus <nec per longum interuallum, χαροπός>, cuius non tam
perluceant oculi quam humorem proferant, uultus rubori honesto
permixtus.

96. Homo securus ita intelligitur: frontem habet non tenui cute,
sed pleniore carne contectam, eandem leuem et humilem atque omnem
uultum in plenitudine magis quam in macie constitutum eundemque
uultum tamquam ex somno uel somno proximum, oculos humidos,
perlucidos sine uitio intuentes, qui etiam tranquille moueatur et
mansueta uoce sit.

97. Tristis homo ita intelligitur: uultus tenuis, frons rugosa,
supercilia introrsus conuersa, cilia intenta.

98. [De androgyno.] Qui inter uirum est et feminam, quem Graeci
ἀνδρόγυνον uocant, ita intelligitur: oculos habet humidos, qui
impudenter intuentur, <cuius quatiuntur et circumuolant
pupillae>, cuius frons contrahitur et malae, cuius non stant
supercilia, cuius inclinata est ceruix, cuius <ὀσφύς>, id est ima
pars spinae, non quiescit, cuius omnes artus incerti status
sunt, qui insilit frequenter imis pedibus et calcaneis saepius
insurgit, qui genua collidit, qui resupinatas plerumque manus
praemouet, qui se circumspicit, qui uoce est tenui et tamquam
quae insonet gutturi, cuius uox prope garrula nec ingrata
interdum est nec interest an nimium tarda uox sit an praeceps.

99. Qui amarus est et litigiosus his indiciis apparebit:
subrideat necesse est, <quod Graeci σεσηρέναι dicunt>, quod
talium uultibus [habent] iracundia facere consueuit, prope
pallebit, ouatis palpebris et siccis oculis intuebitur, frontem
habebit rugosam, uocem uiolentam, anhelitum spissum, manus saepe
collidet uel inter se complicabit, solum pedibus saepius tundet.

100. Mansuetum ingenium tale est: uultus omnis iocundus, carne
molli, quam Graeci ὑγρὰν uocant, et aliquanto pleniore
circumdatus, membra moderata, oculi tranquilli, tardi, motus
omnis corporis tardus, uox grauior, ultima linea capillorum
capitis superius erecta.

101. Εἴρωνας Graeci dicunt occultos aliquanto et obscurae mentis
homines, quorum os tamdiu fictum atque simulatum est et qui
sibimet derogant id quod in aliis praeferunt, quoadusque
<obtineant quod proposuerunt obtinere>. Certis signis atque
indiciis detegantur. Εἴρων ergo est qui circa oculos cutem habet
relaxatam, oculos instructos ad speciem bonitatis, uocem
summissam, facilem ac uolubilem, cuius incessus et sermo ita
moderatus est ut ῥυθμῷ, id est numero, proximus esse possit.

102. Qui pecuniae cupidi sunt ita sunt: paruis membris, paruis
oculis, paruis uultibus, celeri incessu, incurui, celeri uoce et
acuta et quorum uultus tamquam rubore superfusus esse uideatur.

103. Homo hirsutus capillis nigris directis, hirsuto ore ac mento
et temporibus, oculis pinguibus, relucentibus, furiosis erit
pronus in libidinem, studiosus pantomimorum et maledicus.

104. Sunt quidam homines cum stultitia nocentes, qui graece
<μωροβλάπται> dicuntur. Hi signorum non una ratione noscuntur.
Nam interdum animalia signa gerunt, quae explοrata atque
perspecta dabunt etiam in uno homine utriusque rei intellectum.
In quibusdam autem hominibus signa quidem sunt stultitiae, uerum
eadem exasperata atque efferata. Quo igitur magis hoc clarum
atque certum sit, respiciamus ad ea animalia quorum unum quidem
genus est atque unum nomen, animus autem et corporis qualitas
diuersa atque discreta. Nam quemadmodum ouis mansueta est, ita et
alia animalia, ut asinus et capra et equus et sus et multa alia.
Sed quae mansueta magis sunt, et molliora sunt ac leuiora et
tranquilliora, quae uero ferociora, sicciora sunt et asperiora et
uehementiora. Ιta in hominibus ergo interdum stultitia ipsa
ferocior, asperior, horridior est, interdum facilior ac lenior.
Nec solam stultitiam putemus uel stultitiae signa hanc habere
discretionem: sunt et alia uitia, quae in animi motibus
denotantur; interdum nocentiora, <interdum leniora> sunt et
signorum duritia uel mollitia atque uel inaffectata <uel
exquisita et elaborata> simplicitate discernuntur atque
noscuntur. Nam et hominibus duobus iniustis propositis alter
mollius et affabilius, alter atrocius ac uiolentius iniustus
existit. Et intemperantia est quaedam mollior, est et
uehementior. Et qui molles sunt, pars mansueti, pars bruti atque
effrenati sunt.

105. His igitur indiciis quibus stoliditas denotatur si accedant,
ut supra diximus, quae ferociora sunt aut asperiora aut
uehementiora aut sicciora aut intenta, etiam malitia non inferior
quam stultitia adiudicanda est. Redeamus nunc ad superiorem
speciem. Quo igitur indicio in eo corpore nocentem stultitiam
deprehendamus, in quo partim malitiae, partim stultitiae signa
sunt, exemplum quod temporibus suis Polemon auctor huius speciei
ex homine posuit quem sceleratissimum fuisse asseuerauit
prosequamur. De homine uero dicit cuius erat nocens stultitia
capillo fuisse denso eodemque horrido tamquam ex frigore, capite
angusto, obliquo, auribus ingentibus inclinatis ac propemodum
infractis, ceruice dura, temporibus rotundis, non leuibus, sed ut
ipse Polemon nominat <γλαφυροῖς>; frons in eo fuit angusta et
aspera, oculi parui, tenebrosi, sicci, caui, subdiffluentes,
rigidi, genae angustae, prolixae, labia longissima, os longe
rescissum, patens semper ac si incisus uultus esset, omne
interuallum oris eius apertum, incuruus ipse, utero prominente,
cruribus crassis, articulis manuum et pedum uastis atque duris,
quod est proprium stultorum, colore subpallido, tumentibus ciliis
ita ut semper eum <crapula> uel somno pressum esse diceres, uox
ouium similis, impudens, deformis, detestabilis. Praeterea
humeros eidem et palpebras spasmus frequentissime contrahebat;
qui ita taedio et intemperantia agebatur, ut dentibus barbam
assumeret semper atque ederet, ex mento autem uel alios longe
positos capillos manu intorquens ori deuorandos applicabat. Hic
autem homo omnes feras secundum Polemonis sententiam et omnes
homines sui temporis malitia malos, stultitia stultos
supergressus est et utriusque speciei larga et clara indicia homo
unus hic edidit.

106. Nunc autem primo dicendum est de inuerecundis. Qui
inuerecundus est ita esse debet: patulis oculis lucidis,
palpebris crassis et sanguinolentis, aliquanto incuruus, scapulis
in acutum eminentibus, non tam erectus, <sed> pronior, mobilis,
aspersus rubore, sublucente intrinsecus sanguinolento colore,
uultu rotundo, pectore superius retracto, inferiore palpebra
magis crassa. Et quibus caput in modum mallei prolixum est et
prominet ante ac retro, et quibus cutis oris tensa est,
inuerecundi sunt.

107. Honestas morum et tranquillitas hominis qui graece <ϰόσμιος>
dicitur his indiciis colligenda est: mouetur tardius, loquitur
grauius, uocem infirmi potius spiritus quam expressam et claram
habet, quod Graeci <ϰοιλοστομίαν> uocant; oculis erit non
perlucidis, magis nigris, non satis clausis nec <patulis,
palpebris> tardis; palpebras enim celeres diximus alias imbellem,
alias calidum indicare.

108. Homo animosus, qui graece <θυμοειδὴς> dicitur, ita erit:
corpore rectus, lateribus idoneus, artus omnibus membris atque
concinnus, prope rubicundus; huius scapulae grandes, separatae,
latae, extremitates pedum et manuum grandes, tenaces, leue
pectus, leuia inguina, barba facile increscens, ultima linea
capillorum capitis deorsum demissa, frons rotunda, capillus non
planus, sed assurgens. Supercilia trucia atque subrecta habebit
et nares <in origine sua, id est super cilia, aliquanto
inferiores>.

109. Mansuetus homo ita intelligitur: erit solido ac forti uultu,
carne ampliore ac molli, id est <ὑγρᾷ>), corpore maiore magis
quam minore, mensuris corporis inter se congruentibus, aliquanto
resupinus, ultima linea capillorum capitis superius reducta, imae
manus ac pedes <γλαφυραί ― γλαφυρὸν> autem intelligendum est
quod non uniforme est nec congestum, sed discretum tamquam
interrasum uel insculptum.

110. Misericordem ex his intelliges: <γλαφυροῖς> membris esse
debet, cuius nominis significationem supra insinuauimus, coloris
albi, nigris oculis, naribus ex superiori parte tenuioribus.
Huiusmodi homines et ad lacrimas sunt faciles, mulieribus dediti
et edunt facilius sobolem femininam, moribus autem propemodum
multiformes.

111. Qui amoribus est deditus ita intelligitur: memor esse debet,
ingeniosus, calidus, oculos habere prope lacrimantes et prope
pallidos.

112. Libidinosi, id est intemperantes libidinum, ita sunt: color
albus, corpus hispidum rectis capillis, partes oris hispidae
directis et solidis capillis et nigris, item tempora hispida
similibus capillis. Oculos habebunt pigriores, humidos, crura
tenuia, neruis intenta atque hispida, uentrem pinguem, mentum
reflexum <ad> nares ita ut inter nares et mentum caua sit quaedam
planities, et quibus uena in brachiis est, et qui in palpebris
capillos raros et defluentes habent.

113. Loquaces sunt qui superiores partes corporis multo maiores
habent quam inferiores ab inguine, qui uultus habent <γλαφυρούς>
― supra autem expositum est hoc nomen ―, qui uentrem hispidum
habent.

114. Quibus memoria uiget, superiores partes corporis minores
habent, easdem etiam <γλαφυρὰς> et sicciores.

115. Molles autem, quos quidem <ϰιναίδους> dicunt, ita sunt:
inclinato ad latus capite, coniunctis scapulis, qui extollunt
calcanea, qui plerumque iunctos habent pedes, cum loquuntur, qui
glauciunt aliquatenus ut oues, qui narem suam respiciunt et qui
narem digitis suis dirigunt atque fingunt, qui quod aut ipsi
sputant aut alii sollicite calcant et obterunt, qui saepe
inspiciunt partes eas sui corporis quas pulchriores sibi habere
uidentur, qui frequenter subrident loquentes, qui uocem tamquam
perfractam habent, qui supercilia seiuncta, qui demissum superius
cilium ita ut inferius occupetur, quibus salientibus etiam
scapulae prosiliunt, qui mouent corpus ut mulieres, qui brachia
peruersa habent et qui tunicam circa lumbos tendunt, qui cum
rident clamant et qui frequenter manus aliorum apprehendunt.

116. Multis locis dictum est nimietates esse uitiosas et optimam
esse medietatem. Sed nunc repetimus non sinceram esse medietatem
nec summo examine exploratum id quod medium est nec semper atque
in omnibus praeualere, sed interdum temperamentum tunc optimum
iudicari, cum non medium inter duas nimietates constituitur, sed
cum magis ad partem alteram uergit. Exemplis igitur duobus uel
tribus propositis erit hoc manifestius quae signa sint optima.
Diximus etenim <et altos et> cauos oculos esse uitiosos. Si
igitur ad certam medietatem respiciamus, plani oculi erunt
optimi; sed constituimus eos oculos esse ορtimos qui aliquanto
inferiores sunt quam plani: refertur enim hoc ad leonem. Diximus
etiam enorme et nimium caput nec non et breue esse uitiosum:
secundum hanc igitur diffinitionem mediae magnitudinis caput
optimum debuit iudicari, sed iudicatur optimum caput quod
aliquanto sit medio maius. Item diximus os et cum breue est et
cum enorme, esse uitiosum: secundum haec igitur mediae
magnitudinis os optimum esse debuit, sed non ita est: os enim
tunc optimum est, cum aliquanto est maius quam medietas
constituit: refertur enim etiam hoc ad leonem. Secundum haec
igitur exempla medietas non ex mensura nec modo neque <pro
ratione> cum inter diuersos motus fuerit certa capienda est, sed
prout eam ἐπιπρέπεια dictauerit; haec enim medietatis et
temperaminis auctor esse debet.

117. Quae sit autem uis <ἐπιπρεπείας> superius expositum est.
Quae animum intuentis atque considerantis ad certae speciei
similitudinem mox trahit, cum aut feminini aut masculini aut
alicuius animalis ingenium imaginatur. Vt autem proprietates
possit animalium colligere, pauca ex Loxo exempla proponemus. Nam
Polemon partem hanc operosius, Aristoteles solito obscurius,
Loxus autem breuiter quidem locum hunc, sed planius est
exsecutus, quod homines sint animalibus similes.

118. Equus animal erectum est atque exultans, in certando
animosum, uictoriae cupidum, non impatiens laboris. Homines ergo
qui ad huius animalis speciem referuntur, capillo erunt tenso,
rubeo, genas habebunt maiores, collum longius, nares magis
patulas, labium inferius demissum, erunt calidi in uenerem,
iactantes sui, contentiosi nimium, sapientes minus.

119. Asinus animal est iners, frigidum, indocile, tardum,
insolens, uocis ingratae. Qui ad huius animalis speciem
referuntur homines necesse est sint cruribus crassis, longο
capite, auribus crassis, longis, labiis demissis, uoce deformi;
qui sunt tardi, frigidi, penuriae atque iniuriae contemptores.

120. Bos animal est habens caput grande, frontem latam, oculos
grandes, os latum, nares latas, latera grandia, uentrem
pleniorem. Ad huius animalis speciem homines qui referuntur erunt
indociles, consilii egentes, loquendi et agendi ignaui,
tardiores, regi magis quam regere apti, non tamen sine honestate
nec iniusti, sed fortes.

121. Ceruus animal est timidum, uelox, iracundum, incautum. Qui
ad huius animalis speciem referuntur homines erunt longi,
angustioribus membris, habentes genas maiores, uelociter
ambulantes; qui etiam facile ad iracundiam prouocantur, paruum
animum gerentes, instabiles, <calidi> et acuti nimium et
inefficaces erunt.

122. Leo animal est edendi auidum magis quam bibendi, saeuum cum
irritatur, quietum cum non impellitur, uehemens cum cibo indiget,
tranquillum cum satiatum est, forte <et> inuictum cum dimicat.
Qui ad huius animalis speciem referuntur homines erunt capite
grandiore, oculis perlucidis, scisso ore, naribus capacibus,
ceruice solida, humeris et pectore ingentibus, ilibus
angustioribus, femoribus siccioribus, pedes imos et manus
habebunt discretas atque seiunctas, rubei aliquantum, refracto
capillo. Ιn his ingeniis affectus nullus, nulla fides amicitiae,
nulla religio.

123. Canis animal est quod facile irascitur, facile blanditur,
cibis suauibus deditum, quod Graeci <λίχνον> uocant, offenditur
facile, quod graece <φιλεγϰλῆμον> dicitur, uigilat facile. Qui ad
huius animalis speciem referuntur erunt acuti uultus, proscissi
oris, longi corporis, acutae naris, oculorum eminentium,
maledici, calidi, leues, facile irascentes.

124. Simia est animal malignum, ridiculum, turpe. Qui ad huius
animalis speciem referuntur erunt parui, cauis oculis, malae
barbae, breuibus ceruicibus, paruorum oculorum, rugosi uultus,
imitatores ingeniorum alienorum, ipsi imperfectum ingenium
habentes.

125. Anser animal est audax, pigrum, inane, clamosum. Qui ad
huius animalis speciem referuntur homines erunt latis pedibus,
cruribus breuibus, grandibus calcaneis, naribus longis et
directis, capite propemodum rotundo, oculis rotundis, splendidis,
dorso lato. Huiusmodi hominibus nihil est commendandum: non enim
reddent quod acceperint, fidem autem minus repraesentant ex eo
magis quod edaces sint <quam> quod parum fideles. Idem ipsi et
quod dederunt reposcere negligunt.

126. Lupus animal est rapax, iracundum, insidiosum, audax,
uiolentum. Qui ad huius animalis speciem referuntur ita erunt:
naribus obuncis, deorsum detractis superciliis, coniunctis,
hispidis, oculis paruis, clausis, subcauis, capite paruo,
rotundo, hispido corpore, protensis capillis, reductis ac
restrictis cruribus. Huiusmodi homines callidi, impii, gaudentes
sanguine, ad iracundiam faciles, moribus praui usque adeo sunt ut
quod datur uel offertur non accipiant, quod non datur rapiant.

127. Testudo animal est iners, stultum, uorax, quod neque sibi
aliquid neque cuiquam alteri prodest. Mulier quaecunque ad huius
animalis speciem refertur ita est: collo breui, dorso lato,
pedibus latis, rugoso uultu et maxime malis. Huiusmodi mulier
inepta, inefficax, ingrata.

128. Coluber animal est saeuum, nocens, insidiosum, cum
constituerit animum terribile, cum timuerit fugax, gulae deditum.
Qui ad huius animalis speciem referuntur ita erunt: capite
paruo, tenui, rotundo, oculis paruis, rotundis, lucidis, collo
lοngo, tenui, ore praeciso, prolixo corpore, pectore angusto,
caput uelociter et facile commouebunt. Homicidae quoque huiusmodi
homines erunt, audaces, timidi, studentes malitiae.

129. Noctua, quae graece <γλαῦξ> dicitur, animal est ignauum,
mutabile, nunquam in isdem permanens locis, sine affectu adeo ut
pullos non ipsa educet, masculus enim educat filios, cum pullis
conuenit, uariis locis habitat, mediis in muris commoratur: adeo
pigra est. Mulier quae ad huius similitudinem refertur, ita erit:
obuncis naribus, genas magnas habebit, oculos magnos, rotundos,
humeros fortes, dorsum latum, crassum. Huiusmodi mulier nec
filiis fidelis nec marito, parsimoniae ignara, manu iners,
linguae indulgens.

130. Pauus animal est pulchritudini studens, stultum, posteriores
partes sui corporis referens, clamosum, femininae uocis.
Quicunque ad huius animalis speciem referuntur erunt graciles,
non indecori corpore, capite prope rotundo, speciosis oculis,
ceruice procera, incessu pulchri. Idem ipsi erunt faciles ad
largiendum, moechi, cinaedi.

131. Gallus, qui graece <ἀλεϰτρυὼν> dicitur, animal est ineptum,
in uenerem calidum, speciei ac uocis suae gerens fiduciam magnam.
Qui ad huius animalis speciem referuntur ita erunt: oculo
rotundo, nitenti, capite paruo, mobili, subrecti collo, leuibus
humeris, in quibus uis et calor eorum omnis constitutus est.
Interdum coma capitis gloriabuntur, erecta habebunt crura, barbam
honestam, uocales, honorem sibi plurimum deferentes, quos
necesse est et certamina celebrando superbos esse, aliena
libenter assumere, non esse contentos matrimoniis propriis, sine
grauitate, sine consilio, sine reuerentia esse.

132. Iuxta haec exempla etiam ceterorum animalium proprietates
tam minimas quam maiores corporis partes considerans ad species
humanorum morum, prout cuique animali quisque proximus fuerit,
instrues. Retinendum autem quod interdum ex diuersis animalibus
de quibus iudicauimus signa conueniant in unum hominem, quae res
difficilis quidem ad considerationem, sed tamen ad speciem suam
singula referenda sunt nec dubitandum pluribus animalibus unum
hominem similem pronuntiare. Si enim ita euenerit ut et equi et
simiae signa conueniant, non dubitabis eidem et equi insolentiam
et simiae malignitatem assignare, uel si tribus animalibus
proximus quis fuerit, trium animalium mores illi confidenter
ascribe. Certum autem est inspectionem hominum ex eo difficilem
esse quod homo unusquisque uitium suum celare nitatur. Sed et
studia et conuersationes satis humana ingenia obscurant, idque
ipsum de quo nunc agitur frequenter euenit, ut multiforme sit
unius hominis ingenium, animalia autem simplicia, nuda atque
incauta sunt et naturam suam singula in promptu habent.

133. Vsque adeo autem Polemon et Loxus doctrinam hanc praeferunt
ut etiam futurorum quaedam praedicere eam confirment. Ex pluribus
igitur quae Polemon se praedixisse retulit duo uel tria ponemus
exempla, ne uel hoc omissum sit. Apud Samum in conuiuio hominis
uultum se considerasse dicit qui mutaret interius cuiusque oculi
differentiam <...> et splendorem uiuacitatis suae pupillae,
inquit, eius amiserant. Ηaec igitur intuens Polemon diuino etiam
praesagio praedixit quid ei futurum esset, et tunc maxime coepit
ex his indiciis cognoscere ueritatem...

