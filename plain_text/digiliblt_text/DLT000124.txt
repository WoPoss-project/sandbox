digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De rebus bellicis

Anonymus

Correzione linguistica: Laura Mosca

Codifica XML: Fabio Ciotti

2011 digilibLT, Vercelli

Fonte: Anonymi auctoris De rebus bellicis, recensuit Robert I.
Ireland, Lipsiae, in aedibus B. G. Teubneri, 1984.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 Praefatio  

[1] Caelesti semper instinctu felicis rei publicae uestrae
commoditas, sacratissimi principes, opportunis est suggerenda
temporibus, ut diuina consilia diuinis successibus conualescant.
[2] Vnde pro ingenii facultate unum capitulum de largitionum
utilitate in hoc libello composui, non quod istud tam inmensae
utilitati sufficiat, sed ut ex hoc mediocritatis meae documento
praemisso in reliquis utilitatis possit fides ostendi. [3]
Proinde, ne promissioni fides accommodata uelut fallacem in
posterum grauet, pro conscientia ueritatis ipse mihi poenam
praemii loco, si promissio secus cesserit, posco, nec me laus aut
<praemium> prosequatur cum abunde sit in hac parte indignationem
pro audacia declinare. [4] Sed fas erit rei publicae praesulem a
privato desiderata cognoscere, cum rerum utilitas interdum eum
lateat inquirentem. [5] Ergo nonnumquam inuitandi sunt qui recte
quicquam sentire fuerint approbati: nam ut ait optimus orator, ad
illum maior pars hominum decurrit quem ingenio natura donauerit.
[6] In qua re est considerare semper quid unusquisque magis
sentiat quam loquatur; constat enim apud omnes quod nec summa
nobilitas nec opum affluentia aut subnixae tribunalibus
potestates aut eloquentia litteris acquisita consecuta est
utilitates artium, in quibus etiam armorum continetur inventio,
sed ingenii tantummodo magnitudo, quae uirtutum omnium mater est,
naturae felicitate subnixa. [7] Quod quidem sine personarum
electione uidemus accidere: nam cum barbarae nationes neque
facundia polleant aut dignitatibus illustrentur, minime tamen a
rerum inuentione, natura opitulante, habentur alieni.

[8] Quamobrem, clementissimi principes, qui gloriam bonae
opinionis perpetua felicitate diligitis, qui Romano nomini
debitos affectus propagatis in filios, respicere dignemini quae
nostris sensibus commoda prouidentia diuinitatis intulerit. [9]
Vniuersis igitur seu militiam clementiae uestrae tractantibus seu
otio privato contentis uel terrae cultoribus siue negotiatoribus
mercium lucra tractantibus pro saeculi uestri felicitate
gaudentibus, consequemini ex hoc opere commoda singulorum, quorum
species diuersis titulis, opportunis quibusque locis, oratio
subiecta testabitur. [10] Referemus enim quemadmodum, remissa
tributorum medietate, in robur proprium prouinciarum cultor
habeatur; unde etiam, <in> ratione exactionum cessante
contumelia, limitum solitudinem erectis castrorum munitionibus
incola securus illustret; quo etiam pacto auri argentique modus
sine dantium poena duplicetur; uel quo argumento extra solitam
largitatem cumulatus honoribus miles exultet. [11] His etiam
adnectenda credidimus quae bellorum necessitatibus terra uel mari
in acquirendis uictoriis procurentur; ex quibus fastidii leuandi
gratia pauca machinarum inuenta referemus. [12] Docebimus igitur
uelocissimum liburnae genus decem nauibus ingenii magisterio
praeualere, ita ut hae per eam sine auxilio cuiusquam turbae
obruantur. [13] In terrenis uero congressibus talis est
excogitata sollertia ut equus, siue aciem rupturus inuadat siue
fugientibus ingerat se, tali arte muniatur ut semetipsum
uerberans sine cuiusquam magisterio efficiat magnas hostium
strages. [14] In fluuiorum quoque difficultatibus exquisita est
noui pontis inuentio minime subuectioni onerosa; hunc enim pontem
amnibus paludibusque necessarium perpauci homines aut
quinquaginta fere numero iumenta portabunt.

[15] Ex his igitur quae rettulimus, iam futuris ut ego arbitror
designatis, pace uestra dixerim, magnum uobis munus concessu
diuinitatis apporto, asserens prouidentia pietatis uestrae
armorum uigorem et cunctam rem publicam praedictis remediis
subleuandam: quae quidem non ignota sunt proximis uestrae
clementiae, quos alia plura sollicitant a nobis aliena. [16]
Verum quia illos multa occupatos effugiunt, otio persuasus, non
adeo a rerum commoditatibus peregrinus, utilia uestrae felicitati
undique redacta conferre gestiui. [17] Si quid uero liberius
oratio mea pro rerum necessitate protulerit, aestimo uenia
protegendum, cum mihi promissionis implendae gratia subueniendum
est propter philosophiae libertatem.

 I De inhibenda largitate  

[1] Bellicam laudem et gloriam triumphorum utilitas semper
intueatur aerarii, ne profusa largitio semina magis excitet
proeliorum; quae si prouidentia maiestatis imperatoriae
reprimatur, non amplius bellorum florebit improbitas, sed
collatorum potius defecta subsidia recreantur. [2] Quod si
largitio immoderata seruanda profuderit, opum delectabilitas
nullo uetustatis more poterit iam necessitatibus subuenire. [3]
Quamobrem patrum nobis est paulisper prouidentia referenda quam
in rebus egenis habuerint, uel quae nunc <ita> in tanta
facultatum licentia uideatur. [4] Rectores superioris uitae non
otiosis opibus sed condendis potius moenibus laetabantur, in
quorum decorem uniuersam auri argentique materiam conferebant.
[5] Aeris quoque copiam in simulacris propriis ad uirtutis suae
testimonia figurabant. [6] Vt uero emendi et uendendi utilitas
[...] et ut facultas regiae largitati suppeteret, in aeris usum
excultam politius terram et igne solidatam, certis quoque
expressionibus figuratam, auro argentoque reposito usui
habuerunt. [7] Sed posteriores, fastidientes priscae uilitatis
inuentum, formatos e coriis orbes auro modico signauerunt, quibus
regum munificentia et commutationum necessitas intactis
collatoribus utebatur. [8] Sequentior uero aetas, aeris
redundante materia quam publicus iam moenium recusabat ornatus,
diuturna ut prior monumenta meditata, aes ualidum ipso pondere
pretiosius figurauit; cuius species pro qualitate, ut diximus,
ponderis diuturnior fuit, sed potentia regalis pro licentia
speciem suam tantum in auro argentoque signauit, quae pro
reuerentia figurae nullis usibus proficiens ad honorem regium
sacrata permansit. [9] Aeris autem materia, quae iam pro copia
uilior erat, ad dona militaria et uaria populorum commercia
signabatur. [10] Sed ut uera fides dicta facilius prosequatur,
formas et species commodas atque pro temporibus diuersas
uariasque veterum prouisiones exprimi colorum qualitatibus
properaui.

 II Ex quibus temporibus profusio uel auaritia coeperit  

[1] Constantini temporibus profusa largitio aurum pro aere, quod
antea magni pretii habebatur, uilibus commerciis assignauit; sed
huius auaritiae origo hinc creditur emanasse. [2] Cum enim
antiquitus aurum argentumque et lapidum pretiosorum magna uis in
templis reposita ad publicum peruenisset, cunctorum dandi
habendique cupiditates accendit. [3] Et cum aeris ipsius — quod
regum, ut diximus, fuerat uultu signatum — enormis iam et grauis
erogatio uideretur, nihilominus tamen a caecitate quadam ex auro,
quod pretiosius habetur, profusior erogandi diligentia fuit. [4]
Ex hac auri copia priuatae potentium repletae domus in perniciem
pauperum clariores effectae, tenuioribus uidelicet uiolentia
oppressis. [5] Sed afflicta paupertas, in uarios scelerum conatus
accensa, nullam reuerentiam iuris aut pietatis affectum prae
oculis habens, uindictam suam malis artibus commendauit. [6] Nam
saepe grauissimis damnis affecit imperia populando agros, quietem
latrociniis persequendo, inflammando odia; et per gradus
criminum fouit tyrannos, quos ad gloriam uirtutis tuae produxit
<inopia> magis quam succendit audacia. [7] Erit igitur curae
prudentiae tuae, optime imperator, repressa largitate et
collatori prospicere et in posterum nominis tui gloriam
propagare. [8] Denique paulisper felicium temporum reuolue
memoriam, et antiquae paupertatis famosa regna considera quae
agros colere et abstinere opibus norant, qua haec honoris laude
per omne aeuum frugalitas incorrupta commendet. [9] Certe aurea
nuncupamus quae aurum penitus non habebant.

 III De fraude et correctione monetae  

[1] Inter damna rei publicae non ferenda solidorum figura
aliquantorum fraudibus deprauata diuersa populos ratione
sollicitat et regiae maiestatis imaginem, dum per monetae culpam
refutatur, inminuit; ementis enim eundem solidum fraudulenta
calliditas et uendentis damnosa necessitas difficultatem quandam
ipsis contractibus intulerunt, ne rebus possit interesse
simplicitas. [2] Ergo huic quoque parti maiestatis uestrae est,
ut in omnibus, adhibenda correctio, ita ut opifices monetae
redacti undique in unam insulam congregentur, nummariis et
solidorum usibus profuturi, a societate uidelicet in perpetuum
contiguae terrae prohibiti, ne commixtionis licentia fraudibus
opportuna integritatem publicae utilitatis obfuscet. [3] Illic
enim, solitudine suffragante, integra fides monetae praestabitur,
nec erit fraudi locus ubi nulla est mercis occasio. [4] Verum ut
qualitas futurae discussionis appareat, formas et magnitudinem
tam aereae quam aureae figurationis pictura praenuntiante
subieci.

 IV De iudicum prauitate  

[1] Ad haec igitur incommoda, quae prouincias auaritiae artibus
uexant, accedit etiam iudicum execranda cupiditas, collatorum
utilitatibus inimica. [2] Nam hi, despecta reuerentia dignitatum,
uelut mercatores in prouincias se missos existimant, eo
grauiores quod ab his procedit iniquitas unde debuit sperari
medicina. [3] Et tamquam sua rebus sufficere non possit
iniquitas, exactores in profligandis rebus huiusmodi dirigit
unusquisque qui diuersis rapinarum artibus collatorum uires
exhauriant; uidelicet quasi parum notabiles haberentur si soli
peccarent. [4] Quae enim ab his occasio fiscalium titulorum
inlibata peracta est? Quae conuentio sine praeda discessit? [5]
Illis tironum comparatio, equorum uel frumenti coemptio, expensa
quoque moenibus profutura, sollemnia lucra sunt et uotiua
direptio. [6] Quod si prouincias casti et integritatis cupidi
moderentur, nec fraudi usquam relinquetur locus et res publica
moribus ditata firmabitur.

 V De releuando militari sumptu  

[1] Relatis, ut uisum est, rei publicae incommodis, augustis
prouisionibus merito repellendis, ad enormia militum alimenta
ratione non incongrua prohibenda ueniamus, quorum causa totius
tributariae functionis laborat illatio. [2] Sed ne tantae
confusionis molem occupatio augusta fastidiat, breuius tam
diuturni erroris exitum declarabo. [3] Militaris ordo, stipendiis
aliquot peractis, ubi ad quinque uel eo amplius annonarum
emolumenta peruenerit, ne haec diutius percipiens rem publicam
grauet, honesta missione donatus uacans sibi otio gaudeat
absolutus; in cuius locum posterior succedens totum numerum per
certa temporum spatia expensis grauissimis releuabit. [4] Quod si
numerosior miles de sequentibus scholis in decedentium locum
uocatur, hic quoque pari liberalitate otio donatus abscedat uel
ad alium ordinem cui miles deest locum suppleturus accedat. [5]
Quae res non solum expensis grauidam rem publicam recreabit sed
etiam curas imperatoriae prouisionis imminuet; animabit etiam
plures ad militiam quos ab ea stipendiorum tarditas prohibebat.
[6] Huiusmodi igitur prouisionis utilitas in augmentum
prouincialium habet ueteranos regiis donis opulentos et ad
colendos agros adhuc praeualentes agricolas: habitabunt limites,
arabunt quae dudum defenderant loca, et laborum desiderio potiti
erunt ex milite collatores. [7] Verum quia nonnumquam bellorum
ruina aut fastidio castrensium munerum deserta militia de summa
integritatis intercipit, tali remedio huiusmodi damna supplenda
sunt, scilicet ut centeni aut quinquageni iuniores extra hos qui
in matriculis continentur habeantur in promptu, armis exerciti et
minori [ut minori] utpote tirones stipendio subleuati, in locum
amissorum si res ita tulerit subrogandi. [8] His ita prouisis et
integritas secura manebit exercitus et damnis non deerunt matura
et parata in primis subsidia.

 VI De bellicis machinis  

[1] In primis sciendum est quod imperium Romanum circumlatrantium
ubique nationum perstringat insania et omne latus limitum tecta
naturalibus locis appetat dolosa barbaries. [2] Nam plerumque
memoratae gentes aut siluis teguntur aut extolluntur montibus aut
uindicantur pruinis; nonnullae uagae solitudinibus ac sole nimio
proteguntur. [3] Sunt quae paludibus fluminibusque defensae nec
inueniri facile queunt, et tamen quietem pacis lacerant
inopinatis incursibus. [4] Ergo huiusmodi nationes, quae aut
talibus subsidiis aut ciuitatum castellorumque moenibus
defenduntur, diuersis et nouis armorum sunt machinis
prosequendae. [5] Verum ne qua difficultas in excitandis armorum
generibus oriatur, imaginem tormentorum nihil a uero distantem
coloribus adumbratam orationi subieci, ut sit facilis imitandi
confectio.

 VII Expositio ballistae quadrirotis  

[1] Exemplum ballistae, cuius fabricam ante oculos positam
subtilis pictura testatur. [2] Subiecta namque rotarum quattuor
facilitas, duobus subiunctis et armatis equis, ad usus hanc
bellicos trahit; cuius tanta est utilitas pro artis industria ut
omni latere in hostem sagittas impellat, sagittarii libertatem et
manus imitata. [3] Habet foramina per quattuor partes, quibus
pro commoditate rerum circumducta et flexa facillime ad omnes
impetus parata consistat. [4] Quae quidem a fronte cochleae
machina et deponitur celerius et erigitur subleuata. [5] Sed
huius temo in quamuis partem necessitas uocet cita et facili
conuersione deflexus erigitur. [6] Sciendum est autem quod hoc
ballistae genus duorum opera uirorum sagittas ex se non, ut
aliae, funibus sed radiis intorta iaculatur.

 VIII Expositio tichodifri  

[1] Tichodifrus quod est genus machinae ex rei suae commoditate,
Graeca appellatione, uocabuli sumpsit exordium, eo quod per hunc
facilior in murum paretur ascensus, ante ballistae semper
ducendus incessum quo protectior eadem ballista operetur. [2]
Erit ergo huius quoque compositio uel fabrica utili et commoda
inuentione praeparanda. [3] Ergo hic idem tichodifrus non altior
sed humilior fabricatur, ut intra se possit latenter incedentium
celare uestigia: qui, duabus superimpositis cratibus fixoriisque
confixis, intra se tectos ab omni incursione defendit, duabus
sane rotis ad promouendam machinam latenter impulsus. [4] Cuius
axium extremitates et frons nec non et superior latitudo fuscinis
et lanceis armatur diligenter aptatis, ne aggrediendi cuiquam
per uacantia defensore loca, id est superiorem partem, tribuatur
facultas.

 IX Expositio clipeocentri  

Parma, hoc est modicus clipeus, fixoriis minutis ad soliditatem
sui diligenter munitus, uarie habetur idoneus; interdum enim
operit gestientem, nonnumquam in fronte tichodifri oppositus uel
in temone suspensus munit inferius latitantes ab incursu comminus
uenientum.

 X Expositio plumbatae [et] tribolatae  

[1] Hoc iaculi genus, quod in modum sagittae pennis uidetur
instructum, non arcus neque ballistae pulsu consueuit emitti, sed
manus impetu et uiribus elisum in hostem comminus uadit: quod
excipienti gemina ratione uidetur afferre perniciem; aut enim
perimit infixum aut sine uulnere dilapsum et in terram positum
plantae calcantis infigitur, eo quod in partem quamlibet si
fuerit conuersum, ex latere aculeo ex se eminente inferat uulnus.
[2] Fit autem ex ligno in modum sagittae facto, cui ferrum
subtiliter in formam uenabuli aptatum infigitur, fistula eiusdem
ferri parumper extensa, supra quam, modico interiecto spatio,
plumbo adhaerentes aculei uelut tribuli emergunt. [3] In summa
autem parte eiusdem iaculi affiguntur pennae celeritatis causa,
tanto uidelicet super easdem pennas relicto spatio quantum digiti
potuerint tenentis amplecti.

 XI Expositio plumbatae mamillatae  

[1] Bene extensa et directa uirga accipiet in extremitate sui
rotundum et in acumen deductum ferrum, similibus locis <ac> in
tribulata plumbo et pennis adhaerentibus, ut plumbi pondere et
pennarum celeritate adiuta rotunditas teli facilius clipeos
aduersarii et similiter obstantia ualeat penetrare.

 XII Expositio currodrepani  

[1] Huiusmodi pugnacis uehiculi genus, quod armis praeter morem
uidetur instructum, repperit Parthicae pugnae necessitas. [2] Sed
hoc singulis bene munitis inuecti equis duo uiri uestitu et
armis <e> ferro diligenter muniti citato cursu in pugnam rapiunt;
cuius posterior supra currum pars cultris in ordinem exstantibus
communitur, uidelicet ne facilis a tergo cuiquam praebeatur
ascensus. [3] Falces uero acutissimae axibus eiusdem currus
aptantur, in lateribus suis ansulas habentes, quibus innexi funes
pro arbitrio duorum equitum laxati quidem explicant, repressi
autem erigunt falces. [4] Qualia uero huiusmodi machinae funera
hostibus immittant uel quas turbatis ordinibus strages efficiant,
dicent melius qui usu bella cognoscunt.

 XIII Expositio currodrepani singularis  

[1] In hoc curriculo, quod singularis equi tractu discurrit
quodque unius hominis arte regitur et uirtute protegitur, eadem
est quae in priori curru armorum facies et ad repellenda tela et
ad inferenda pericula; nec distat a superiore quicquam machina,
nisi quod superior currus pro magnitudine sui duobus equis
tractus, a duobus etiam bellatoribus gubernatur.

 XIV Expositio currodrepani clipeati  

[1] Machinae huius admiratio habet nouitatis aliquid; est enim a
superioribus curribus quadam parte dissimilis, hic enim posterior
uehiculi pars uerberibus spontaneis ad incitandos equos et
clipeis acuto ferro circumdatis uelut in propugnaculo positis
communitur. [2] Et est priori quidem currui hac ratione
dissimilis, quod hic non ut ibidem duos equos duorum etiam
hominum sed unius tantum sagacitas regit. [3] A secundo uero
curru hac diuersitate secernitur, quod in illo unus equus et
pondus bellatoris subit <...> dum ipsum equitem portat, et
occulto temone iugum trahente minus amplectitur. [4] Hic etiam
licet conuertere laxatis funibus explicatas falces et ad
perniciem hostium longius ab axe porrectas. [5] Funis uero, quo
laxato aut explicantur falces aut represso super eosdem axes
eriguntur, ligatur circulo haerenti catafracto, in posterioris
lateris parte exteriore, per quod uestiti equi ad omnes telorum
muniuntur incursus.

 XV Expositio thoracomachi  

[1] Inter omnia, quae ad usum bellicum prouida posteritatis
cogitauit antiquitas, thoracomachum quoque mira utilitate ad
leuamen corporis armorum ponderi et asperitati subiecit. [2] Hoc
enim uestimenti genus, quod de coactili ad mensuram et tutelam
pectoris humani conficitur, de mollibus lanis timoris sollicitudo
sollertia magistra composuit, ut hoc inducto primum lorica uel
cliuanus aut his similia fragilitatem corporis ponderis
asperitate non laederent, membra quoque uestientis inter armorum
hiemisque discrimen tali solacio adiuta labori sufficiant. [3]
Sane ne idem thoracomachus pluuiis uerberatus ingrauescente
pondere adficiat uestientem, de Libycis bene confectis pellibus
ad instar eiusdem thoracomachi faciem conueniet superinducere.
[4] Hoc igitur, ut diximus, thoracomacho inducto — qui Graeca
appellatione ex tuitione corporis nomen assumpsit — , soccis
etiam, hoc est calciamentis, et ferratis ocreis inductis,
superposita galea et scuto uel gladio lateri aptato, arreptis
lanceis, in plenum pedestrem subiturus pugnam miles armabitur.

 XVI Expositio ascogefyri  

[1] Ne interdum necessario itineri exercitus fluuiorum — quod
plerumque euenit — occursus impediat, remedium ad hanc rem et
compendio facile et usu praecipuum repperit ingeniosa necessitas,
quod tali ratione componitur. [2] Vitulinis pellibus Arabica
arte mollitis — est enim apud eos praecipua confectionis cura
propter aquam de puteis follibus hauriendam — his igitur ut
dictum est diligenter sutis, fiunt utres in magnitudinem trium et
semis pedum, ita ut, cum idem utres spiritu inflati tumuerint,
non extollant uterum sed aequalitate quadam plenitudo ipsa utrium
spatia plana perficiat, ex quorum lateribus loris subter adnexis
inuicem colligantur; desuper autem una parte circulis
exstantibus ex altera inmittuntur uncini; et ita, in formam
pontis adsociata, partibus explicatur integritas. [3] Sed hoc
idem opus obliquo fluuio propter impetum meatus facilius usque ad
alteram explicabitur ripam; quod, fixis in utraque ripa ferreis
palis, et funibus ualidis in medio quidem sub ipsis utribus
propter incedentium sustinendum pondus, in marginibus autem
firmitatis gratia desuper extensis, transeundi per fluuium nouo
quodam et peregrino itineris apparatu intra breue temporis
spatium praebebit liberam facultatem. [4] Admonendi praeterea
sumus quod super utrium compaginationem cilicia sunt incedentium
substernenda uestigiis, ne lubrica pellium confectio insistendi
deneget firmitatem. [5] In utraque tamen ripa erunt manuballistae
dispositae, ne hostilis manus pontem operantibus impedimento
consistat.

 XVII Expositio liburnae  

[1] Liburnam naualibus idoneam bellis, quam pro magnitudine sui
uirorum exerceri manibus quodammodo imbecillitas humana
prohibebat, quocumque utilitas uocet ad facilitatem cursus
ingenii ope subnixa animalium uirtus impellit. [2] In cuius alueo
uel capacitate bini boues machinis adiuncti adhaerentes rotas
nauis lateribus uoluunt, quarum supra ambitum uel rotunditatem
exstantes radii, currentibus iisdem rotis, in modum remorum aquam
conatibus elidentes miro quodam artis effectu operantur, impetu
parturiente discursum. [3] Haec eadem tamen liburna pro mole sui
proque machinis in semet operantibus tanto uirium fremitu pugnam
capescit, ut omnes aduersarias liburnas comminus uenientes facili
attritu comminuat.

 XVIII Expositio ballistae fulminalis  

A [1] Huiusmodi ballistae genus, murali defensioni necessarium
supra ceteras, impetu et uiribus praeualere usu compertum est:
arcu etenim ferreo supra canalem quo sagitta exprimitur erecto,
ualidus nerui funis ferreo unco tractus eandem sagittam magnis
uiribus in hostem dimissus impellit. [2] Hunc tamen funem non
manibus neque uiribus militum trahi fabricae ipsius magnitudo
permittit, sed retro duabus rotis uiri singuli radiorum nisibus
adnitentes funem retrorsum tendunt, pro difficultate rei uiribus
machinis adquisitis. [3] Ballistam tamen ipsam ad dirigenda seu
altius seu humilius tela cochleae machina prout uocet utilitas
nunc erigit, nunc deponit. [4] Hoc tamen mirae uirtutis
argumentum: tot rerum diuersitate connexum unius tantum otiosi
(ut ita dicam) hominis ad offerendam tantummodo inpulsioni
sagittam opera gubernat; uidelicet ne, si hominum turba huius
ministerio inseruiret, minueretur artis inuentio. [5] Ex hac
igitur ballista tot et tantis ingenii artibus communita expressum
telum in tantum longius uadit, ut etiam Danubii, famosi pro
magnitudine fluminis, latitudinem ualeat penetrare. Fulminalis
etiam nuncupata, appellatione sua uirium testatur effectum.

B [7] His igitur, inuicte imperator, machinarum quoque
inuentionibus communitam potentiam inuicti duplicabis exercitus,
hostium incursibus non ui solum et uiribus obuiando, sed etiam
artis ingenio, maxime cum animi sagacitate per omnia elementa
machinas reppereris ualituras. [8] Nam siue terra sint subeunda
discrimina contra desperati hostis audaciam, falcatis curribus
per aperta camporum fugientium agmina persequeris; siue murum
subire temptauerit occulta temeritas, experietur ballistae fidem
antequam ueniat; aut si uictricem exercitus cursum fluuiorum
uspiam meatus impediet, portatilis pontis peculiaris succurret
inuentio. [9] Quod si nauali bello terras fugiens maria hostis
obsideat, nouo celeritatis ingenio terrestri quodammodo ritu
rotis et bubus subacta fluctibus liburna transcurrens restituet
sine mora uictoriam. [10] Quis enim huius uiribus resistet, quae
et terrestris uehiculi nititur firmitate et habet de nauigii
facilitate remedium? [11] Erit praeterea fulminalis ballista
felicium limitum custos, quae quanto minus ad armandam se uirorum
ministerium quaerit, tanto est ingenii uirtute praestantior;
quicquid enim opis in ea numerosior manus afferre potuisset, id
sibi artis ingenio dotata largitur.

 XIX De bellico apparatu  

[1] Cum bellicus apparatus prouocet certamina, ne turba militum
confusis ordinibus uirtus compressa minuatur, conueniet ducem
spatia ternis agminibus ordinare, ita ut singula quaeque agmina
duobus tantum uirorum milibus instruantur, ne compressa
populositas, in perniciem propriam auxiliis abundans, suis copiis
opprimatur. [2] Conueniet tamen per glaciales euntem militem
plagas et thoracomacho muniri, et reliquis ad tutelam
pertinentibus rebus prout membrorum poscit utilitas armari, ut et
frigoribus sufficiat et telis possit occurrere; minoribus sane
clipeis assumptis, ne sit — quod usu plerumque euenit — pro
armorum latitudine siluarum densitas inaccessa, et amittatur
armorum enormitate refugium. [3] Ad omnia tamen repentina
subsidia militarem uiam leuibus portatum uehiculis ascogefyri
comitetur auxilium, quo facilius et latior fluminum superetur
occursus et effugiendi trans fluuium, si res ita tulerit,
facilitas offeratur. [4] Persarum sane gens, cui praeter ceteras
nationes et dolus cordi est et corpori suppetit uirtus, quadratis
est agminibus et maiori bellorum apparatu superanda; ubi etiam
machinarum est omnis quam rettulimus industria proponenda, quae
et uiribus resistat et dolos callidae gentis refutet. [5] In
huiusmodi igitur congressibus tichodifrus, duorum gestatus
ministerio uirorum, protegat ballistam multum bellicis subsidiis
profuturam. [6] Sub ipsius ergo tichodifri tegmine latentes
scutati usque ad uiciniam pugnaturi hostis adueniant, qui post
detecti protegendi sunt ab omni telorum nube, eiusdem tichodifri
tabulatis, ut meminimus, acutis ferreis communitis. [7] Cum uero
inclinatum hostium pondus fugae praesidia meditetur, falcatis
curribus exercenda uictoria est, quibus fugientium poplites
incidantur. [8] Vbi tamen angustiora loca agmen nequaquam
explicari permiserint, coartatam aciem longus machinarum siue
tormentorum ordo circumdet, ne constrictum latus liberior hostis
infestet. [9] Erit tamen utilior cura si duplex animalium numerus
ad subuectionem tormentorum ducatur, ut sit copia in dubiis
rebus uel lassitudini uel casibus subuenire.

 XX De limitum munitionibus  

[1] Est praeterea inter commoda rei publicae utilis limitum cura
ambientium ubique latus imperii; quorum tutelae assidua melius
castella prospicient, ita ut millenis interiecta passibus stabili
muro et firmissimis turribus erigantur. [2] Quas quidem
munitiones possessorum distributa sollicitudo sine publico sumptu
constituat, uigiliis sane in his et agrariis exercendis, ut
prouinciarum quies circumdata quodam praesidii cingulo inlaesa
requiescat.

 XXI De legum uel iuris confusione purganda  

[1] Diuina prouidentia, sacratissime imperator, domi forisque rei
publicae praesidiis comparatis, restat unum de tua serenitate
remedium ad ciuilium curarum medicinam, ut confusas legum
contrariasque sententias, improbitatis reiecto litigio, iudicio
augustae dignationis illumines. [2] Quid enim sic ab honestate
consistit alienum quam ibidem studia exerceri certandi ubi,
iustitia profitente, discernuntur merita singulorum?

