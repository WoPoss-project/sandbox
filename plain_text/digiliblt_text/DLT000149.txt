digilibLT. Biblioteca digitale di testi latini tardoantichi

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Donatiani fragmentum



transcodifica di base da rtf a xml-tei: Piero colombo - STEP srl

Testo : Marinone, CD-GL, adeguato su edizione Morelli

Adeguamento testo su nuova edizione: Alice Borgna

Controllo marcatura XML-TEI: Alice Borgna

2016 digilibLT, Vercelli

Fonte: Caesii Bassi De metris et Atilii Fortunatiani De metris
Horatianis, a cura di Giuseppe Morelli, Hildesheim 2011-2012
(Collectanea Grammatica Latina 11), vol.1, pp. 52-55

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

Donatiani fragmentum Ars grammatica accepta ex auditorio
Donatiani. Artificialia cum contrariis.

Loquendi facultatem usus inuenit, ratio comprobauit. Ratio
digeritur in duas species, quarum alteram ἐτυμολγίαν, alteram
ἀναλογίαν Graeci dixerunt. ἐτυμολογία est uerborum in usu
credibilis enumeratio, ideoque quasi ἀληθινολογία dicta est.
ἀναλογίαν sic Graeci definierunt: ἀναλογία ἐστὶν συμπλοκὴ λόγων
ἀκολούθων, id est con[n]exus orationum consequentium.

Huiusce generalis analogiae species quaedam spectantur in rebus,
quaedam in rationibus. Hanc analogiam Graeci, quae spectatur in
dictionibus, sic definierunt: ἀναλογία ἐστὶν συμπλοκὴ λόγων
ἀκολούθων ἐν λέξει , id est [p. 276 vol. VI Keil] conexus
orationis in dictione. Huic uero ἀναλογίᾳ, quae est in uerbis,
illa quoque ἀναλογία subiecta est, quae procedit per similium
comparationem, quae sic definitur a quibusdam: ἀναλογία ἐστὶν
συμπλοκὴ λόγων ἀκολούθων <ἐν κλίσεσι μερῶν λέξεως>, id est
con[n]exus orationum consequentium in declinationibus partium
orationis. In analogia <A>ristophanes quinque obseruationes
tradit, per quas possent inueniri similia, ut eiusdem sint
generis, casus, exitus, numeri syllabarum, soni. Aristarchus,
auditor eius, adicit differentiam, id est ne simplicia cum
compositis comparemus. Hactenus de nomine analogiae: nunc de ipsa
analogia incipiamus.

‛a’ littera finiuntur romana nomina et masculina et feminina et
neutralia, sed in multitudine, hoc est pluraliter: singularia
enim peregrina sunt neutra. Masculina, ut ‛Catilina’, ‛Pansa’,
feminina, ut ‛amicitia’, ‛auaritia’, communia et masculino et
feminino, ut ‛adsecla’ ‛conuiua’ ‛ebria’: <‛conuiua’> feminino
Pomponius in Auctorato:
‛postquam conueni omnis conuiuas meas’; ‛ebria’ masculino in
eodem Pomponius:
‛†neque ego sum Memmi neque Cassia neque Munatius ebria†’.
Neutralia in multitudine, hoc est pluraliter, ut ‛Saturnalia’,
‛compitalia’. Horum genetiuus quamuis uarie elatus sit apud
auctores (‛Saturnalium’ enim et ‛Saturnaliorum’, ‛compitalium’ et
‛compitaliorum’ dixerunt), datiui tamen mansit regula, ut ‛bus’
syllaba finiretur. Nam neutra quae semper pluralia sunt, si ante
nouissimam syllabam ‛i’ litteram habeant in genetiuo, datiuo
‛bus’ syllaba finientur, ut ‛Saturnalia’, ‛Saturnalium’
‛Saturnalibus’. Nam ‛arma’ ‛castra’ ‛exta’, quia non habent ‛i’
ante ‛a’ syllabam, datiuo casu in ‛is’ finientur: ‛armis’ enim et
‛castris’ ‛extis’que dicemus. Singularia autem neutra ‛a’
littera terminata nulla inueniuntur nisi peregrina, ut ‛toreuma’,
‛emblema’, ‛poema’, de quibus dubitatur, quem casum genetiuum et
ablatiuum habeant. Legimus enim ‛toreumatum’ et ‛toreumatorum’,
‛toreumatibus’ et ‛toreumatis’ et sic similia. Commodius tamen
senserunt qui ‛toreumatum’ et ‛poematum’ dicendum putauerunt,
primum quia haec magis ad romanum [p. 277 vol. VI Keil] colorem
uidentur accedere, deinde quod quaecumque nomina genetiuo plurali
apud Graecos per ων litteras finiuntur translata in latinum ω et
ν in ‛u’ et ‛m’ mutant, ut <Ἑκτόρων Νεστόρων,>, ‛Hectorum’,
‛Nestorum’. Sic ergo, cum illi dicant ἐμβλημάτων, τορευμάτων,
ποιημάτων, nos recte ‛toreumatum’, ‛emblematum’, ‛poematum’
dicemus. Similiter in genetiuo quoque singulari ‛o’ graecum in
‛i’ latinum mutamus, ut ἐμβλήματος ‛emblematis’, κηρώματος
‛ceromatis’, ποιήματος ‛poematis’, πήγματος ‛pegmatis’.

Nam nominatiuum pluralem graece proferimus, ‛poemata’,
‛ceromata’, ‛pegmata’, ‛emblemata’ et similia. Romana uero nomina
nominatiuo casu in ‛a’ exeuntia accipiunt ‛e’ litteram et
faciunt genetiuum et datiuum singularem, ut ‛haec amicitia, huius
amicitiae’; accipiunt ‛m’ et faciunt accusatiuum, ut ‛hanc
amicitiam’. Quorum ablatiuus tantum producitur, quoniam omnia
nomina quae ‛a’ littera terminantur seu singulari seu plurali
numero necesse est corripiantur excepto ablatiuo casu, qui
numquam corripitur, nisi cum ‛e’ littera terminatur, in tertia
scilicet declinatione.[p. 278 vol. VI Keil]

