digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Epistula ad Munatium

Aelius Donatus

Correzione linguistica: Fabio Stok

Codifica XML: Simona Musso

2013 digilibLT, Vercelli

Fonte: Vitae Vergilianae antiquae, recc. G. Brugnoli et F.
Stok,Romae 1997, pp. 15-16.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 EPISTVLA AD MVNATIVM  

Ael. Donatus L. Munatio suo salutem. Inspectis fere omnibus ante
me qui in Vergilii opere calluerunt, breuitati admodum studens
quam te amare cognoueram, adeo de multis pauca decerpsi, ut magis
iustam offensionem lectoris expectem, quod ueterum sciens multa
transierim, quam quod paginam compleuerim superuacuis. Agnosce
igitur saepe in hoc munere collati<u>o sinceram uocem priscae
auctoritatis. Cum enim liceret usquequaque nostra interponere,
maluimus optima fide, quorum res <f>uerant, eorum etiam uerba
seruare. Quid igitur adsecuti sumus? Hoc scilicet, ut his
adpositis, quae sunt congesta de multis, admixto etiam sensu
nostro, plus hic nos pauca praesentia quam alios alibi multa
delectent. <A>d hoc etiam illis, de quibus probata transtulimus,
et attentionem omnium comparauimus in electis et fastidium
demsimus cum relictis. Tu igitur id, quod nobis praescripseras,
utrum processerit specta. Si enim haec grammatico, ut aiebas,
rudi ac nuper exorto uiam monstrant ac manum porrigunt, satis
fecimus iussis; si minus, quod a nobis desideraueris, a te ipse
deposces. Vale.

