digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Praefatio comm. in Verg. Eclogas

Aelius Donatus

Correzione linguistica: Fabio Stok

Codifica XML: Simona Musso

2013 digilibLT, Vercelli

Fonte: Vitae Vergilianae antiquae, recc. G. Brugnoli et F. Stok,
Romae 1997, pp. 41-56.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 Praefatio comm. in Verg. Eclogas  

[47] Quoniam de auctore summatim diximus, de ipso carmine iam
dicendum est, quod bifariam tractari solet, id est ante opus et
in ipso opere. Ante opus titulus causa intentio. Titulus, in quo
quaeritur cuius sit quid sit; causa, unde ortum sit et quare hoc
potissimum ad scribendum poeta praesumpserit; intentio, in qua
cognoscitur, quid efficere conetur poeta. In ipso opere sane tria
spectantur: numerus ordo explanatio.

[48] Quamuis igitur multa ψευδεπίγραφα , id est falsa
inscriptione sub alieno nomine sint prolata, ut Thyestes
tragoedia huius poetae, quam Varius suo nomine edidit, et alia
huiusmodi, tamen Bucolica liquido Vergilii esse minime dubitandum
est, praesertim cum ipse poeta, tamquam hoc metuens, principium
huius operis et in alio carmine suum esse testatus sit dicendo:



     Carmina qui lusi pastorum audaxque iuuenta,
     Tityre, te patulae cecini sub tegmine fagi.
     


[49] Bucolica autem et dici et recte dici, uel hoc indicio
probasse suffecerat, quod eodem nomine apud Theocritum
censeantur; uerum ratio quoque monstranda est. Tria genera
pastorum sunt, quae dignitatem in bucolicis habent, quorum minimi
sunt qui αἰπόλοι dicuntur a Graecis, a nobis caprarii; paulo
honoratiores qui μηλονόμοι ποιμένες id est opiliones dicuntur;
honoratissimi et maximi, qui βουκόλοι , quos bubulcos dicimus.
Vnde igitur magis decuit pastorali carmini nomen imponi nisi ab
eo gradu, qui fere apud pastores excellentissimus inuenitur?

[50] Causa dupliciter inspici solet, ab origine carminis et a
uoluntate scribentis.

[51] Originem autem bucolici carminis alii ob aliam causam
ferunt. Sunt enim qui a Lacedaemoniis pastoribus Dianae primum
carmen hoc redditum dicant, cum eidem deae per bellum, quod toti
Graeciae illo tempore Persae inferebant, exhiberi per uirgines de
more non posset. [52] Alii ab Oreste circa Siciliam uago id
genus carminis Dianae redditum loquuntur, et redditum per ipsum
atque pastores, quo tempore de Scythia Taurica cum sorore
profugerat, subrepto numinis simulacro et celato in fasce
lignorum unde Fascelinam Dianam perhibent nuncupatam, apud cuius
aras Orestes per sacerdotem eiusdem numinis Iphigeniam sororem
suam a parricidio fuerat expiatus. [53] Alii Apollini νομίῳ
pastorali scilicet deo, qua tempestate Admeto boues pauerat. [54]
Alii Libero Nympharum et Satyrorum ed id genus numinum principi,
quibus placet rusticum carmen. [55] Alii Mercurio Daphnidis
patri, pastorum omnium principis et apud Theocritum et apud hunc
ipsum poetam. [56] Alii in honorem Panos scribi putant
peculiariter pastoralis dei, item Sileni, Siluani atque Faunorum.
[57] Quae cum omnia dicantur, illud erit probabilissimum,
bucolicum carmen originem ducere a priscis temporibus, quibus
uita pastoralis exercita <est>, et ideo uelut aurei saeculi
speciem in huiusmodi personarum simplicitate cognosci, et merito
Vergilium processurum ad alia carmina non aliunde coepisse nisi
ab ea uita, quae prima in terris fuit. Nam postea rura culta et
ad postremum pro cultis et feracibus terris bella suscepta, quod
uidetur Vergilius in ipso ordine operum suorum uoluisse
monstrare, cum pastores primo, deinde agricolas canit, et ad
ultimum bellatores.

[58] Restat ut, quae causa uoluntatem attulerit poetae Bucolica
potissimum conscribendi considerare debeamus. Aut enim dulcedine
carminis Theocriti ad imitationem eius illectus est, aut ordinem
temporum secutus est circa uitam humanam, quod supra diximus, aut
cum tres modi sint elocutionum, quos χαρακτῆρας Graeci uocant,
ἰσχνός qui tenuis, μέσος qui moderatus, ἁδρός qui ualidus
intelligitur, [59] credibile erit Vergilium, qui in omni genere
praeualeret, Bucolica ad primum modum, Georgica ad secundum,
Aeneidem ad tertium uoluisse conferre. [60] An ideo potius
Bucolica scripsit, ut in eiusmodi poemate, quod et paulo liberius
et magis uarium quam cetera est, facultatem haberet captandae
Caesaris indulgentiae repetendique agri, quem amiserat ob hanc
causam: [61] occiso in curia die [III] Iduum Martiarum C.
Caesare, cum Augustum Caesarem paene puerum sibi ueterani non
abnuente senatu ducem constituissent, exorto ciuili bello
Cremonenses cum ceteris eiusdem studii aduersarios Augusti
Caesari adiuuerunt. [62] Vnde factum est, ut cum uictor Augustus
in eorum agros ueteranos deduci iussisset, non sufficiente agro
Cremonensium Mantuani quoque, in quibus erat etiam poeta
Vergilius, maximam partem finium suorum perdidissent, eo quod
uicini Cremonensibus fuerant. [63] Sed Vergilius merito carminum
fretus et amicitia quorundam potentium centurioni Arrio cum
obsistere ausus esset, ille statim, ut miles, ad gladium manum
admouit, cumque se in fugam proripuisset poeta, non prius finis
persequendi fuit, quam se in fluuium Vergilius coniecisset atque
ita in alteram ripam enatauisset. Sed postea, et per Maecenatem
et per triumuiros agris diuidendis Varum, Pollionem et Cornelium
Gallum fama carminum commendatus Augusto, et agros recepit, et
deinceps imperatoris familiari amore perfruitus est.

[64] Intentio libri quam σκοπόν Graeci uocant, in imitatione
Theocriti poetae constituitur, qui Siculus ac Syracusanus fuit.
Est intentio etiam in laude Caesaris et principum ceterorum, per
quos in sedes suas atque agros rediit, unde effectus finisque
carminis et delectationem et utilitatem secundum praecepta
confecit. [65] Quaeri solet, cur non ultra quam decem eclogas
conscripserit, quod nequaquam mirum uidebitur ei, qui
considerauerit uarietatem scenarum pastoralium ultra hunc numerum
non potuisse proferri, praesertim cum ipse poeta circumspectior
Theocrito, ut ipsa res indicat, uideatur metuere, ne illa ecloga,
quae ‘Pollio[ni]’ inscribitur, minus rustica iudicetur, cum id
ipsum praestruit, dicens:



     Sicelides Musae paulo maiora canamus,
     


[66] et item similiter in aliis duabus facit. Illud tenendum esse
praedicimus, in Bucolicis Vergilii neque nusquam neque ubique
aliquid figurate dici, hoc est per allegoriam. Vix enim propter
laudem Caesaris et amissos agros haec Vergilio conceduntur, cum
Theocritus simpliciter conscripserit, quem hic noster conatur
imitari.

[67] Sequitur id, quod in ipso ordine tractari solet, id est
numerus ordo explanatio.

[68] Numerus eclogarum manifestus est, nam decem sunt, ex quibus
proprie bucolicae septem esse creduntur, quod ex his excipiantur
Pollio, Silenus et Gallus. Prima igitur continet conquestionem
publicam, priuatam gratulationem de agro, et dicitur ‘Tityrus’;
secunda amorem pueri, et dicitur ‘Alexis’; tertia certamen
pastorum, et dicitur ‘Palaemon’; quarta genethliacum, et dicitur
‘Pollio’; quinta ἐπιτάφιον, et dicitur ‘Daphnis’; sexta
μεταμορφώσεις, et dicitur ‘Varus’ uel ‘Silenus’; septima
delectationem pastorum, et dicitur ‘Corydon’; octaua amores
diuersorum sexuum et dicitur ‘Damon’ uel ‘Farmaceutria’; nona
propriam poetae conquestionem de amisso agro et dicitur ‘Moeris’;
decima desiderium Galli circa Volum[i]n<i>am Cytheridem, et
dicitur ‘Gallus’.

[69] Quod ad ordinem spectat, illud scire debemus, in prima
tantum et in ultima ecloga poeta uoluisse ordinem reseruare,
quando in altera principium constituerit, ut in Georgicis ait:



     Tityre, te patulae cecini sub tegmine fagi,
     


in altera ostenderit finem, quippe cum dicat:



     Extremum hunc, Arethusa, mihi concede laborem.
     


Verum inter ipsas eclogas naturalem consertumque ordinem nullum
esse certissimum est. Sed sunt qui dicant, initium Bucolici
carminis non ‘Tityre’ esse, sed:



     Prima Syracusio dignata est ludere uersu.
     


[70] Superest explanatio, quam in ordinem digeremus, cum
praedixerimus, illud imprimis tenendum esse, bucolicum poema
usque adeo ab heroico charactere distare, ut uersus quoque huius
carminis suas quasdam caesuras habeant et suis legibus
distinguantur. Nam, cum tribus his probetur metrum: caesura
scansione modificatione, non erit bucolicus uersus, nisi in quo
et primus pes partem orationis absoluerit, et tertius trochaeus
fuerit in caesura, et quartus pes dactylus magis quam spondeus
partem orationis terminauerit, <et> quintus et sextus pes cum
integris dictionibus fuerint, quod tamen Vergilius a Theocrito
saepe seruatum uictus operis difficultate neglexit, in solo
principio incertum industria siue casu bucolico uersu posito. Nam
‘Tityre’ dactylus pes partem orationis absoluit; ‘Tityre tu
patulae recubans’ tertium trochaeum circa praepositionem quamuis
de composita dictione conclusit; ‘Tityre tu patulae recubans sub
tegmine fagi’ quartum spondeum pro dactylo cum parte orationis
exhibuit; ‘tegmine fagi’ integrum comma perfecit, cuius rei
diligentiam licet in Theocriti multis uersibus admirari.

