digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Vita Terentii

Donatus, Aelius

Correzione linguistica: Raffaella Tabacco

Codifica XML: Simona Musso

2013 digilibLT, Vercelli

Fonte: Svetonio De poetis e biografi minori, restituzione e
commento di Augusto Rostagni, Biblioteca di Filologia classica
diretta da G. De Sanctis e A. Rostagni, Torino 1956, pp. 28-46.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

b. [1]Publius Terentius Afer, Carthagine natus, servivit Romae
Terentio Lucano senatori, a quo ob ingenium et formam non
institutus modo liberaliter, sed et mature manu missus est.
Quidam captum esse existimant: quod fieri nullo modo potuisse
Fenestella docet, cum inter finem secundi Punici belli et initium
tertii <et> natus sit et mortuus: nec, si a Numidis vel Gaetulis
captus sit, ad ducem Romanum pervenire potuisse nullo commercio
inter Italicos et Afros nisi post deletam Carthaginem coepto.

[2]Hic cum multis nobilibus familiariter vixit, sed maxime cum
Scipione Africano et C. Laelio, quibus etiam corporis gratia
conciliatus existimatur: quod et ipsum Fenestella arguit
contendens utroque maiorem natu fuisse, quamvis et Nepos aequales
omnes fuisse tradat et Porcius suspicionem de consuetudine per
haec faciat:



     dum lasciviam nobilium et laudes fucosas petit,
     dum Africani vocem divinam inhiat avidis auribus,
     dum ad Philum se cenitare et Laelium pulchrum putat,
     dum se ab his amari credit, crebro in Albanum ˘ ˉ
     ˉ ˘ ˉ ˘ ˉ ˘ rapitur ob florem aetatis suae.
     Post, sublatis rebus, ad summam inopiam redactus est.
     Itaque ex conspectu omnium abit Graeciae in terram ultimam.
     Mortuust Stymphali, Arcadiae oppido. Nil Publio
     Scipio tum profuit, nil Laelius, nil Furius,
     tres per idem tempus qui agitabant nobiles facillime.
     Eorum ille opera ne domum quidem habuit conducticiam,
     saltem ut esset quo referret obitum domini servulus.
     


[3]Scripsit comoedias sex. Ex quibus primam Andriam cum aedilibus
daret, iussus ante Caecilio recitare ad cenantem cum venisset,
dicitur initium quidem fabulae, quod erat contemptiore vestitu,
subsellio iuxta lectulum residens legisse, post paucos vero
versus invitatus ut accumberet cenasse una, dein cetera
percucurrisse non sine magna Caecilii admiratione. Et hanc autem
et quinque reliquas aequaliter populo probavit, quamvis Volcatius
<in> denumeratione omnium ita scribat:

     sumetur Hecyra sexta, ex his fabula.
Eunuchus quidem bis die acta est meruitque pretium, quantum nulla
antea cuiusquam comoedia, id est octo milia nummorum. Propterea
summa quoque titulo ascribitur.

<...>

Nam Adelphorum principium Varro etiam praefert principio
Menandri.

[4]Non obscura fama est adiutum Terentium in scriptis a Laelio et
Scipione eamque ipse auxit numquam nisi leviter refutare
conatus, ut in prologo Adelphorum:



     nam quod isti dicunt malevoli, homines nobiles
     hunc adiutare assidueque una scribere:
     quod illi maledictum vehemens existimant,
     eam laudem hic ducit maximam, quom illis placet,
     qui vobis universis et populo placent,
     quorum opera in bello, in otio, in negotio
     suo quisque tempore usus est sine superbia.
     


Videtur autem levius <se> defendisse, quia sciebat et Laelio et
Scipioni non ingratam esse hanc opinionem, quae tum magis et
usque ad posteriora tempora valuit. C. Memmius in oratione pro se
ait: «P. Africanus, qui a Terentio personam mutuatus, quae domi
luserat ipse, nomine illius in scaenam detulit».

Nepos auctore certo comperisse se ait C. Laelium quondam in
Puteolano Kalendis Martiis admonitum ab uxore, temperius ut
discumberet, petisse ab ea ne interpellaretur seroque tandem
ingressum triclinium dixisse non saepe in scribendo magis sibi
successisse: deinde rogatum ut scripta illa proferret,
pronuntiasse versus, qui sunt in Heautontimorumeno:

     satis pol proterve me Syri promissa huc induxerunt.
Santra Terentium existimat, si modo in scribendo adiutoribus
indiguerit, non tam Scipione et Laelio uti potuisse, qui tunc
adulescentuli fuerint, quam C. Sulpicio Gallo, homine docto et
quo consule Megalensibus ludis initium fabularum dandarum
fecerit, vel Q. Fabio Labeone et M. Popillio, consulari utroque
ac poeta. Ideo ipsum non iuvenes designare, qui se adiuvare
dicantur, sed viros, quorum operam et in bello et in otio et in
negotio populus sit expertus.

[5]Post editas comoedias, nondum quintum atque vicesimum egressus
annum, animi causa et vitandae opinionis qua videbatur aliena
pro suis edere, seu percipiendi Graecorum instituta moresque,
quos non perinde exprimeret in scriptis, egressus <urbe> est
neque amplius rediit.

De morte eius Volcatius sic tradit:



     sed ut Afer populo sex dedit comoedias,
     iter hinc in Asiam fecit. Vt nauem semel
     conscendit, visus numquam est: sic vita vacat.
     


Q. Cosconius redeuntem e Graecia perisse in mari dicit cum C et
VIII fabulis conversis a Menandro.

Ceteri mortuum esse in Arcadia Stymphali sive Leucadiae tradunt,
Cn. Cornelio Dolabella M. Fulvio Nobiliore consulibus, morbo aut
implicitum ex dolore ac taedio amissarum sarcinarum, quas in nave
praemiserat, ac simul fabularum quas novas fecerat.

[6]Fuisse dicitur mediocri statura, gracili corpore, colore
fusco.

Reliquit filiam, quae post equiti Romano nupsit: item hortulos XX
iugerum via Appia ad Martis [villam]. Quo magis miror Porcium
scribere: «Scipio nihil ei profuit, nihil Laelius, nihil Furius:
eorum ille opera ne domum quidem habuit conducticiam, saltem ut
esset quo referret obitum domini seruulus».

[7]Hunc Afranius quidem omnibus comicis praefert scribens in
Compitalibus:

     Terenti non consimilem dicas quempiam
Volcatius autem non solum Naevio et Plauto et Caecilio, sed
Licinio quoque et Atilio postponit.

Cicero in Limone hactenus laudat:



     tu quoque, qui solus lecto sermone, Terenti,
     conversum expressumque latina uoce Menandrum
     in medium nobis sedatis motibus effers,
     quiddam come loquens atque omnia dulcia dicens.
     


Item C. Caesar:



     tu quoque, tu in summis, o dimidiate Menander,
     poneris, et merito, puri sermonis amator.
     Lenibus atque utinam scriptis adiuncta foret vis,
     comica ut aequato virtus polleret honore
     cum Graecis, neve hac despectus parte iaceres!
     Vnum hoc maceror ac doleo tibi deesse, Terenti.
     


c. [8]Haec Suetonius Tranquillus.

Nam duos Terentios poetas fuisse scribit Maecius, quorum alter
Fregellanus fuerit Terentius Libo, alter libertinus Terentius
Afer patria, de quo nunc loquimur.

[9]Scipionis fabulas edidisse Terentium Valgius in actione ait:



     tuae, <Terenti>, quae vocantur fabulae
     cuiae sunt? non has, iura qui populis dabat,
     Summo <ille> honore affectus, fecit fabulas?
     


[10]Duae ab Apollodoro translatae esse dicuntur comico, Phormio
et Hecyra: quattuor reliquae a Menandro. Ex quibus magno successu
et pretio stetit Eunuchus fabula, Hecyra, saepe exclusa, vix
acta est.

