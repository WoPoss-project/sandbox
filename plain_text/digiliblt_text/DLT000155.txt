digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Vita Vergilii

Aelius Donatus

Correzione linguistica: Fabio Stok

Codifica XML: Simona Musso

2013 digilibLT, Vercelli

Fonte: Vitae Vergilianae antiquae, recc. G. Brugnoli et F.
Stok,Romae 1997, pp. 17-41.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 Vita Vergilii  

[1] P. Vergilius Maro Mantuanus parentibus modicis fuit ac
praecipue patre, quem quidam opificem figulum, plures Magi
cuiusdam uiatoris initio mercennarium, mox ob industriam generum
tradiderunt, egregieque substantiae siluis coemendis et apibus
curandis auxisse re<c>ulam.

[2] Natus est Cn. Pompeio Magno M. Licinio Crasso primum conss.
Iduum Octobrium die in pago, qui Andes dicitur et abest a Mantua
non procul.

[3] Praegnans eum mater somniauit enixam se laureum ramum, quem
contactu terrae coaluisse et excreuisse ilico in speciem maturae
arboris refertaeque uariis pomis et floribus. Ac sequenti luce
cum marito rus propinquum petens ex itinere deuertit atque in
subiecta fossa partu leuata est. [4] Ferunt infantem, ut sit
editus, neque uagisse et adeo miti uultu fuisse, ut haud dubiam
spem prosperioris geniturae iam tum daret. [5] Et accessit aliud
praesagium, siquidem uirga populea more regionis in puerperiis
eodem statim loco depacta ita breui eualuit tempore, ut multo
ante satas populos adaequauisset; quae 'arbor Vergilii' ex eo
dicta atque etiam consecrata est summa grauidarum ac fetarum
religione et suscipientium ibi et soluentium uota.

[6] Initia aetatis Cremonae egit usque ad uirilem togam, quam
XVII anno natali suo accepit isdem illis consulibus iterum
duobus, quibus erat natus, euenitque ut eodem ipso die Lucretius
poeta decederet. [7] Sed Vergilius a Cremona Mediolanum et inde
paulo post transiit in urbem.

[8] Corpore et statura fuit grandi, aquilo colore, facie
rusticana. Valetudine uaria: nam plerumque a stomacho et a
faucibus ac dolore capitis laborabat, sanguinem etiam saepe
reiecit. [9] Cibi uinique minimi, libidinis in pueros pronioris,
quorum maxime dilexit Cebetem et Alexandrum, quem secunda
Bucolicorum ecloga Alexim appellat, donatum sibi ab Asinio
Pollione, utrumque non ineruditum, Cebetem uero et poetam.
Vulgatum est consuesse eum et cum Plotia Hieria. [10] Sed
Asconius Pedianus adfirmat, ipsam postea maiorem natu narrare
solitam, inuitatum quidem a Vario ad communionem sui, uerum
pertinacissime recusasse. [11] Cetera sane uita et ore et animo
tam probum constat, ut Neapoli ‘Parthenias’ uulgo appellatus sit,
ac si quando Romae, quo rarissime commeabat, uiseretur in
publico, sectantes demostrantesque se suffugere<t> in proximum
tectum.

[12] Bona autem cuiusdam exsulantis offerente Augusto non
sustinuit accipere. [13] Possedit prope centiens sestertium ex
liberalitatibus amicorum, habuitque domum Romae Esquiliis iuxta
hortos Maecenatianos, quamquam secessu Campaniae Siciliaeque
plurimum uteretur.

[14] Parentes iam grandis amisit, ex quibus patrem captum oculis
et duos fratres germanos, Silonem impuberem, Flaccum iam adultum,
cuius exitum sub nomine Daphnidis deflet.

[15] Inter cetera studia medicinae quoque ac maxime mathematicae
operam dedit. Egit et causam apud iudices unam omnino nec amplius
quam semel: [16] nam et in sermone tardissimum ac paene indocto
similem fuisse Melissus tradidit.

[17] Poeticam puer adhuc auspicatus in Ballistam ludi magistrum
ob infamiam latrociniorum coopertum lapidibus distichon fecit:



     Monte sub hoc lapidum tegitur Ballista sepultus.
     Nocte die tutum carpe, uiator, iter.
     


Deinde Catale<p>ton et Priapea et Epigrammata et Diras, item
Cirim et Culicem, cum esset annorum X<X>VI, [18] cuius materia
talis est: pastor fatigatus aestu, cum sub arbore condormisset et
serpens ad eum proreperet e palude, culex prouolauit atque inter
duo tempora aculeum fixit pastori. At ille continuo culicem
contriuit et serpentem interemit ac sepulcrum culici statuit et
distichon fecit:



     Parue culex, pecudum custos, tibi tale merenti
     funeris officium uitae pro munere reddit.
     


[19] Scripsit etiam, de qua ambigitur, Aetnam. Mox cum res
Romanas inchoasset, offensus materia ad Bucolica transiit, maxime
ut Asinium Pollionem, Alfenum Varum et Cornelium Gallum
celebraret, quia in distributione agrorum, qui post Philippensem
uictoriam ueteranis triumuirorum iussu trans Padum diuidebantur,
indemnem se praestitissent. [20] Deinde Georgica in honorem
Maecenatis <scripsit>, qui sibi mediocriter adhuc noto opem
tulisset aduersus ueterani cuiusdam uiolentiam, a quo in
altercatione litis agrariae paulum afuit quin occideretur. [21]
Nouissime Aeneidem inchoauit, argumentum uarium ac multiplex et
quasi amborum Homeri carminum instar, praeterea nominibus ac
rebus Graecis Latinisque commune, et in quo, quod maxime
studebat, Romanae simul urbis et Augusti origo contineretur. [22]
Cum Georgica scriberet, traditur quotidie meditatos mane
plurimos uersus dictare solitus ac per totum diem retractando ad
paucissimos redigere, non absurde carmen se more ursae parere
dicens et lambendo demum effingere. [23] Aeneida prosa prius
oratione formatam digestamque in XII libros particulatim
componere instituit, prout liberet quidque, et nihil in ordinem
arripiens. [24] Ac ne quid impetum moraretur, quaedam imperfecta
transmisit, alia leuissimis uersibus ueluti fulsit, quos per
iocum pro tibicinibus interponi aiebat ad sustinendum opus, donec
solidae columnae aduenirent. [25] Bucolica triennio, Georgica
VII, Aeneida XI perfecit annis. [26] Bucolica eo successu edidit,
ut in scaena quoque per cantores crebro pronuntiarentur. [27]
Georgica reuerso post Actiacam uictoriam Augusto atque Atellae
reficiendarum faucium causa commoranti per continuum quadriduum
legit, suscipiente Maecenate legendi uicem quotiens
interpellaretur ipse uocis offensione. [28] Pronuntiabat autem
cum suauitate, cum lenociniis miris. [29] <Ac> Seneca tradidit
Iulium Montanum poetam solitum dicere, inuolaturum se Vergilio
quaedam, si et uocem posset et os et hypocrisin: eosdem enim
uersus ipso pronuntiante bene sonare, sine illo inanes esse
mutosque. [30] Aeneidos uixdum coepte tanta exstitit fama, ut
Sextus Propertius non dubitauerit sic praedicare:



     Cedite, Romani scriptores, cedite Grai:
     nescio quid maius nascitur Iliade.
     


[31] Augustus uero, nam forte expeditione Cantabrica aberat,
supplicibus atque etiam minacibus per iocum litteris
efflagitaret, ‘ut sibi de Aeneide’, ut ipsius uerba sunt, ‘uel
prima carminis ὑπογραφή uel quodlibet κῶλον mitteretur’. [32] Cui
tamen multo post, perfectaque demum materia, tres omnino libros
recitauit, secundum quartum et sextum; sed hunc notabili Octauiae
adfectione, quae cum recitationi interesset, ad illos de filio
suo uersus: ‘tu Marcellus eris’, defecisse fertur atque aegre
focilata. [33] Recitauit et pluribus, sed neque frequenter et ea
fere de quibus ambigebat, quo magis iudicium hominum experiretur.
[34] Erotem librarium et libertum eius exactae iam senectutis
tradunt referre solitum, quondam eum in recitando duos dimidiatos
uersus complesse ex tempore. Nam cum hactenus haberet: ‘Misenum
Aeoliden’, adiecisse: ‘Quo non praestantior alter’, item huic
‘Aere ciere uiros’, simili calore iactatum subiunxisse:
‘Martemque accendere cantu’, statimque sibi imperasse ut utrumque
uolumini adscriberet.

[35] Anno aetatis quinquagesimo secundo impositurus Aeneidi
summam manum statuit in Graeciam et in Asiam secedere triennioque
continuo nihil amplius quam emendare ut reliqua uita tantum
philosophiae uacaret. Sed cum ingressus iter Athenis occurrisset
Augusto ab oriente Romam reuertenti, destinaretque non absistere
atque etiam una redire, dum Megara uicinum oppidum feruentissimo
sole cognoscit, languorem nactus est, eumque non intermissa
nauigatione auxit ita, ut grauior aliquanto Brundisium
appelleret, ubi diebus paucis obiit XI Kal. Octobr. Cn. Sentio Q.
Lucretio conss. [36] Ossa eius Neapolim translata sunt tumuloque
condita, qui est uia Puteolana intra lapidem secundum, in quo
distichon fecit tale:



     Mantua me genuit, Calabri rapuere, tenet nunc
     Parthenope. Cecini pascua rura duces.
     


[37] Heredes fecit ex dimidia parte Valerium Proculum fratrem
alio patre, ex quarta Augustum, ex duodecima Maecenatem, ex
reliqua L. Varium et Plotium Tuccam, qui eius Aeneidem post
obitum iussu Caesaris emendauerunt. [38] De qua re Sulpicii
Carthaginiensis exstant huiusmodi uersus:



     Iusserat haec rapidis aboleri carmina flammis
     Vergilius, Phrygium quae cecinere ducem.
     Tucca uetat Variusque simul; tu, maxime Caesar,
     non sinis et Latiae consulis historiae.
     Infelix gemino cecidit prope Pergamon igni,
     et paene est alio Troia cremata rogo’.
     


[39] Egerat cum Vario, priusquam Italia decederet, ut si quid
sibi accidisset, Aeneida combureret; <a>t is ita facturum se
pernegarat. Igitur in extrema ualetudine assidue scrinia
desiderauit, crematurus ipse; uerum nemine offerente, nihil
quidem nominatim de ea cauit. [40] Ceterum eidem Vario ac simul
Tuccae scripta sua sub ea conditione legauit, ne quid ederent,
quod non a se editum esset. [41] Edidit autem auctore Augusto
Varius, sed summatim emendata, ut qui uersus etiam imperfectos,
si qui erant, reliquerit. Quos multi mox supplere conati non
perinde ualuerunt ob difficultatem, quod omnia fere apud eum
hemistichia absoluto perfectoque sunt sensu, praeter illud ‘Quem
tibi iam Troia’. [42] Nisus grammaticus audisse se a senioribus
aiebat, Varium duorum librorum ordinem commutasse, et †qui nunc
secundus sit in tertium locum transtulisse†, etiam primi libri
correxisse principium, his uersibus demptis:



     Ille ego qui quondam gracili modulatus auena
     carmina et egressus siluis uicina coegi,
     ut quamuis auido parerent arua colono,
     gratum opus agricolis, at nunc horrentia Martis
     arma uirumque cano’.
     


[43] Obtrectatores Vergilio numquam defuerunt, nec mirum, nam nec
Homero quidem. Prolatis Bucolicis Numitorius quidam rescripsit
Antibucolica, duas modo eclogas sed insulsissime παρῳδήσας,
quarum prioris initium est:



     Tityre, si toga calda tibi est, quo tegmine fagi?
     


sequentis:



     Dic mihi Damoeta: cuium pecus anne Latinum?
     non. Verum Aegonis nostri sic rure loquuntur.
     


Alius recitante eo ex Georgicis: ‘Nudus ara, sere nudus’,
subiecit: ‘habebis frigore febrem’. [44] Est aduersus Aeneida
liber Car<u>ili Pictoris, titulo ‘Aeneidomastix’. M. Vip<s>anius
a Maecenate eum suppositum appellabat nouae cacozeliae
repertorem, non tumidae nec exilis, sed ex communibus uerbis
atque ideo latentis. Herennius tantum uitia eius, Perellius
Faustus furta contraxit. [45] Sed et Q. Octaui Auiti
Ὁμοιοτελεύτων octo uolumina quos et unde uersus transtulerit,
continent. [46] Asconius Pedianus libro, quem contra
obtrectatores Vergilii scripsit, pauca admodum obiecta ei
proponit, eaque circa historiam fere et quod pleraque ab Homero
sumpsisset; sed hoc ipsum crimen sic defendere assuetum ait: ‘cur
non illi quoque eadem furta temptarent? Verum intellecturos
facilius esse Herculi clauam quam Homero uersum surripere’; et
tamen destinasse secedere, ut omnia ad satietatem maleuolorum
decideret.

