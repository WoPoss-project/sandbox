digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De ethopoeia

Emporius Rhetor

Correzione linguistica: Beatrice Strona

Codifica XML: Nadia Rosso

2015 digilibLT, Vercelli

Fonte: Rhetores Latini Minores, ex codicibus maximam partem
primum adhibitis emendabat Carolus Halm, Lipsiae 1863, 561-563
(Bibliotheca Scriptorum Graecorum et Romanorum Teubneriana)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 DE ETHOPOEIA.  

Etsi {%adlocutio%} non est officii oratorum plena materies, est
tamen vel materiae portio vel omnium praeparatio. Adfectus etenim
inesse omnibus orationibus debet, cuius imitandi prima hic
exercitatio datur. Denique a nonnullis haec materia {%ethopoeia%}
nominatur, quod ethos, id est adfectum dicentis effingat. Dat
praeterea et eligendi stili disciplinam. Nam cum sint tres
figurae, vasta, humilis, temperata, quas Graeci characteres
vocant, Asianum, Atticum, Rhodium, hinc aptam materiae, sensuum,
sententiarum verborumque formam accommodare meditamur. Aliter
enim orationem vel incipit vel exequitur iratus, aliter timens,
aliter gaudens, aliter tristis, aliter senex, aliter iuvenis,
aliter vir, aliter femina. Refert in dicendo, deus an homo sit,
lascivus an tetricus, ignavus an fortis, doctus an rusticus. Sit
igitur alacris laetantis oratio, tumens vani, brevis et concisa
properantis, meretriculae mollis et blanda, matronae seria, senum
gravis, temeraria pueri, misera humilis, longa et multa ambiens
confitentis, parasiti faceta, matris anxia, incondita rustici,
oratoris ornata. Postremo in omnibus dictionibus mores eius,
cuius verba fingenda sunt, exprimamus. Quod genus adlocutionis,
ut supra diximus, ethopoeia nominatur.

Est sane praeter ethos et {%pathopoeia%}, qua imitamur adfectum
non naturalem, sed incidentem. Quam materiam ab ethopoeia prave
distinguunt, qui putant esse ethicas, quae laetos fingant,
patheticas vero, quae tristium sint, cum ideo hoc sit pathetica
nomine nuncupata, quod accidens alter affectus naturalem illum
morem saepe subvertat, patiaturque natura velut vim quandam, cum
is qui loquitur a suo loquendi more declinat, ut cum Hercules,
cuius constans fuit semper oratio, parricidium suum luget, vel
cum apud Homerum Achilles semper minax circumventum se a flumine
gemit, aut cum Mezentius semper crudelis vel Turnum precatur, ut
se suscipiat, vel Aenean, ut sibi tribuat sepulturam. Denique
ethos personam sequitur, pathos causam. Igitur cum incurrens
praeponderabit adfectus, tum vocabitur quidem pathopoeia, nec
tamen plene adfectus, qui ingeneratus est, deseretur. Nam neque
ipse Mezentius sic precatur ut Turnus, nec sic vulnere suo Mars
maeret ut Venus. Valeat ergo interdum mos ingenitus, dumtamen
eum, qui supervenit, propensius exequamur, si plus in materiem
vis ipsius praevalebit: sin mediocris sit, qui accessit adfectus,
leviter inseratur. Tertium genus est ethopoeiae, quod rei
gerendae causa tantum inducitur, quale est illud: {%vade age,
nate, voca Zephyros: et vidimus, o cives, Diomedem%}: quae
materies {%pragmatica%} nominatur. Raro tamen ita ponitur, ut non
vel leviter aliquis illic adfectus operetur, sicut in hac operam
suam sedulo commendat Venulus, exlollit Diomedem. Est et illud
quartum genus adlocutionis, quod ab oratoribus magnis in causis
gravioribus et tragicis frequeiilcr adsumitur, cum mutis damus
verba et fingitur persona quae non est, sicuti M. Tullius verba
provinciae Siciliae vel rei publicae loquentis inducit: id
{%prosopopoeia%} nominatur.

Perspecto igitur genere materiae et formato habitu mentis ad
speciem dicendi principium quaerendum est. Sumitur autem aut de
personis aut de re aut de tempore aut de loco. De personis ante
omnia de nostra, vel de eius apud quem sermonem habemus, vel de
illius de quo loquimur. De nostra, ut est apud Vergilium in
verbis Iunonis: {%mene incepto desistere victam?%} vel in Turni
verbis: {%equidem merui nec deprecor, inquit%}. De persona eius
apud quem loquimur, ut est in eodem: {%Aeole, namque tibi%}: et
illud: {%o fama ingens%}. De persona de qua loquimur, ut:
{%Iunonis gravis ira%}, et illud: {%Exulibusne datur?%} De re, ut
est illud: {%non haec sollemnia nobis has ex more dapes%}: et
illud: {%maxima res%}. De tempore, ut: {%dum bello Argolici%}, et
illud: {%venisti tandem%}. De loco: {%nulli certa domus.%}

Nec tamen haec in omnibus materiis universa ponenda sunt, sed
universa reputanda, ut tractatis omnibus, id quod sit aptissimum,
deligatur: quamquam aliquando et duas res ex istis aut etiam
tres recipit una materies, raro tamen, ut est in Ilionei verbis.
A pensona ad quam loquimur: {%o regina novam%}. Ab ea quae
loquitur, ut est: {%Troes te miseri%}. De re: {%non nos aut ferro
Libycos populare%}.

Repertis ergo principiis apteque conscriptis ipsa materia per
temporum ordinem digeratur. Est enim secundum naturam, ut primum,
quae gesta sunt, explicemus, deinde, quae nunc geruntur, ad
ultimum, quae gerenda sunt. In qua divisione discrimen est, ne
omnia per narrationem ac fabulam transigantur. Itaque id solum
deligemus, quod pertinebit ad rem, quac themate continetur. Sane
et hic cogitemus non omnia omnes ferre materias, sed alias
uberius, alias parcius, nonnullis pleraque deesse. Sit ergo
exemplo ex eodem Vergilio sermo Iunonis, cum Aenean in Italia
videret. Est enim persona, de qua loquitur: {%heu stirpem
invisam%}. Deinde de praeterito: {%num Sigaeis occumbere
campis%}, et deinceps usque illud: {%quid vasta Charybdis
profuit?%} De praesenti: {%optata potiuntur Troes harena%}. De
futuro: {%non dabitur regnis, esto, prohibere Latinis, et cetera
quae sequuntur%}.

