digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Alexandri Magni Macedonis epitoma rerum gestarum

Anonymus

Correzione linguistica: Raffaella Tabacco

Codifica XML: David Paniagua

2011 digilibLT, Vercelli

Fonte: Incerti auctoris Epitoma rerum gestarum Alexandri Magni
cum libro De morte testamentoque Alexandri, iterum edidit P. H.
Thomas, Lipsiae, in aedibus B. G. Teubneri, 1966.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 Alexandri Magni Macedonis epitoma rerum gestarum  

[1]Magnus Alexander rex Macedoniae postquam omne imperium Asiae
ad se redegisse credidit †neque id quod Dario vivo ostendere
ausus esset†, postea patefecit voluntatem. [2]Deinde corporis sui
custodes multos instituit, itemque Darii fratrem Oxyathrem
instituit <...>; <circum> deditque sibi diadema et tunicam
mesoleucum et caduceum zonam<que> Persicam ceteraque ornamenta
regia omnia, quae Darius habuerat; itemque equites stipatores,
quos habebat, Persico ornatu [et] sequi iussit. [3]Deinde
Alexander audivit Bessum vestem regiam sumpsisse. Agrianos et
hypaspistas armari iussit eiusque confidentiam admiratus
exercitum per montes, qua proximum putavit, ad eum ducere
intendit. Devenit ad Arios, ubi erat Ariobazanes, qui cum Besso
Darium interfecerat. <Hic> adventum Alexandri pertimuit atque in
Indiam profugit.

[4]Deinde Alexander exercitum ad Euergetas, qui antea Arimaspi
vocabantur, duxit. Ibi oppidum, qua in Indiam iter est,
constituit et nomen Alexandriam imposuit. Deinde pervenit ad
oppidum Paropanisadarum, quod est positum in †flumine medorum†.
[5]Spitamenes, qui proximus erat Besso, postquam audivit
Alexandrum adesse, Dataphernen et Catanen ceterosque Darei
propinquos convenit demonstrans tempus advenisse Darii ulciscendi
et Alexandri <in> amicitiam insinuandi, Bessumque cohortabatur
conprehensum ut Alexandro quam primum traderent. Quibus id facile
et cito persuasit, nam cotidie magis[que] Darium desiderantes
Besso iniquiores fiebant. [6]Itaque Spitamenes, quod
familiarissimus Besso erat, facile custodes ab tabernaculo
ablegavit. Deinde ipsi universi introierunt et Bessum
constrinxerunt ornamentaque regia ademerunt itaque ad Alexandrum
profecti sunt. Hosque ubi repente advenientes Alexander Bessumque
vinctum adduci conspexit, [et] ex ea re summa laetitia adfectus
eos, qui adduxerunt, collaudatos donatosque dimisit.

[7]Deinde iter <ad> Tanaim flumen facere coepit et quartum post
diem ad Maracanda devenit, quod abest a flumine Tanai dierum
<...> via. Id oppidum pulcherrimum ac munitissimum est propter
multitudinem fluminis eius, quod oppidum circumfluit; quod <in>
circuitu murus stadia LXX continuus continebat. [8]Ibi praesidio
relicto ad Tanaim, quo contenderat, perrexit, castraque secundum
flumen collocavit. Interim Scytharum imperator fratrem suum
Carthasim cum copia magna misit, qui Alexandrum flumen transire
prohiberet. [9]Deinde Alexandro nuntiatur Spitamenen et Catanen
ab amicitia discessisse et Graiorum copiam, quam in arce regia
cum praesidiis reliquerat, fugasse multosque occidisse; reliquos
in quendam locum munitum cuneatim confugisse in praefectura
Bactrina eosque Spitamenen oppugnare. Haec ubi Alexander audivit,
praeter consuetudinem indignissime tulit noctemque circa
offensas pervigilavit in cogitando.

Itaque ante utilissimum visum est [et] quo coepisset perseverare,
atque postridie rates in flumine iubet apparari. Quod Macedones
studiose regi parentes brevi tempore fecerunt; nam duo milia
ratium secundum fluminis ripam destinatam appulerunt. Postea
exercitum in ratis ascendere iussit signoque dato omnes universas
solvere iussit. [11]Itaque in altum provecti ratium multitudine
ut agmine quadrato per campum ac non per flumen ire videbantur,
barbari autem, mentibus destinati non pati eos in terram
descensionem facere, [sed] in ripa telis contentis
praestolabantur. Postquam medium iter fluminis praestiterunt,
signo dato Macedones clamorem sustulerunt; simul strepitu remorum
ac signorum sonu remigumque cohortatione animi militum
exacuebantur. [12]Barbari autem clamore facto Macedones sagittis
ceterisque telis figere coeperunt; multos sauciarunt conpluresque
occiderunt ideo, quod tela evitare propter angustias nullo modo
poterant. Deinde, simul rates ad ripam accesserunt, Alexander
turmas impressionem facere phalangesque consequi iussit, brevique
tempore, postquam primi animo constanti impressionem fecerunt,
omnes barbari se in fugam dederunt. Eos Macedones per noctem
sequentes usque ad Liberi Patris columnam pervenisse dicuntur.
Inde ad flumen Tanaim et castra reversionem fecerunt.

[13]Dein triduo post ad Maracanda versus iter festinans facere
intendit, ut Spitamenen inprudentem opprimeret. Quem ubi
Spitamenes reverti audivit, Graios oppugnare destitit. Ille autem
ad Maracanda profectus quarto die devenit. <Vbi magnae> Graiorum
caedes erant factae. Mortuos sepeliri Menedemoque praefecto
sepulchrum fieri iussit. [14]Deinde per agrum Sogdianum agmen
duxit. Ex eo porro in Bactriam pervenit et Bessum adduci iussit
eumque suspensum more Persarum fundis necavit. [10]Deinde post
diem undecimum ad flumen Ochum pervenit. Id transit. Inde ad Oxum
flumen devenit. [15]Ex eis regionibus quaedam hominum multitudo
timore inpulsa in quendam montem praeruptum atque excelsum
confugerant, cuius altitudo horribilem aspectum in se habebat;
nam ab imo ad summum non minus XX stadiis <eminebat>. Eo aditus
uno loco per speluncam patebat, reliquae partes inpendentibus
saxis erant praeruptae. [16]Hunc ubi Alexander expugnari non
posse vidit, de cuncto exercitu homines CCC, quos fortissumos
esse putavit, elegit hosque grandi praemio <in>pulsos post montem
adduxit demonstravitque, ut in saxis clavos ferreos <cum>
angulis factos figerent et lineas transducerent atque ita
minutatim scandent<es alius al>ium adlevando in summum montis
verticem reperent; id in nocte adgrederentur et, cum diluxisset,
linteis candidis sibi significarent. [17]Id illi citius Alexandri
opinione fecerunt. Cum plures praecipitantes perissent, reliqui
perfecerunt. Alexander cum primo mane mittit quendam ex suis
Daren ad Ariomazen hostium ducem, qui ei persuaderet, uti se
dederet; si id impetrare non potuisset, iubet Daren, uti eos, qui
in summo essent, significaret. [18]Id ubi Ariomazes conspexit,
admiratus est, quasi Alexander in exercitu homines volaticos
haberet. Cum de ea re timidus consultaret, quid ageret, multitudo
hominum, quae ibi erat, Ariomazen interfecerunt. Deinde ipsi se
dediderunt. Alexander autem eo interfecto reliquis ignovit.

[19]Deinde diebus post paucis partem exercitus in Bactros
Nautacen in hiberna praemisit; ipse cum reliquis Xeiniptam
eiusdem rei causa concessit. Ibi cum Sisimithre, qui more barbaro
e matre sua duos filios et tres filias produxerat, foedus fecit.

[20]Deinde hieme exacta exercitum <ad> Dahas duxit. †quo
Spitamenes ex eo loco† ob hanc causam non profugerat, quod uxorem
quandam Bactrinam forma praecellenti, quam magnificabat, ibi
habebat. Hanc in omnibus itineribus et laboribus secum ducebat.
Ea cum Alexandri adventum audisset, nega<vi>t se ex oppido
exituram; deinde post virum multis precibus orare coepit, ut
Alexandri fidei se traderet; at ille noluit. [21]Id ubi impetrare
non potuit, in convivio eum coegit, ut †poculum† biberet, eumque
defessum somno dedit. At ubi silentium esse sensit, de lecto
surrexit et pulvinar viro a capite subduxit. Ita gurgulione
extenso caput a corpore gladio abscidit et ita cum uno servulo
porta progressa ad Alexandrum in castra devenit. [22]Eam custodes
ad regem deduxerunt decoram ornatu ac formae dignitate, <etsi>
cruenta erat. At ubi Alexander <eam> repente conspicatus est
multimodisque admiratus, quae esset vel quid venisset, tum illa
caput viri extulit. [23]Tum rex exclamavit: o <im>piissime
Spitamene, tandem poenas pro sceleribus pependisti! Deinde
mulieris manum adprehendit gratiasque egit. Neque quicquam
honoris habuit, ne existimaretur ob eius formae cupiditatem
fecisse. Quod ubi factum Dahae [Spitamenen occisum] audierunt,
Catanen et Dataphernen conprehensos ad Alexandrum adduxerunt.
Ideo Alexander exercitum in oppidum ducere noluit.

[24]Deinde Alexander ex eo loco profectus est. Cum iam tertium
diem iter faceret, repente nocte caelo obducta nivis multitudo
terram contexit; deinde undique vis ventorum cum turbinibus
maximo cum caeli strepitu creberrimisque cum fulgoribus exorta
est, ut omnia everti ac perturbari viderentur. [25]Cum frigore
omnis humor terrae coiret ac glaciesceret, ut tabernacula ac
vestimenta militum rigida obdurescerent, eum laborem aliquandiu
Macedones perpessi sunt. At ubi frigus augescit ac vis
tempestatum non intermittit, <ut neque in manibus arma habere
possent, ita ut vento differrentur,> ad quos quisque potuit vicos
ac villas passim profugit. [26]Partim se ad arbores adplicabant,
nonnulli sub rupes atque inpendentia saxa confugiebant. Alii cum
ex equo descendere conarentur, ob torporem nequibant ac vestigio
se movere non poterant. Tum si quis cubuerat, cum exsurgere
conaretur, veste concreta ad terram haerebat, [ut neque in
manibus arma habere possent, ita ut vento differrentur,] ut neque
quisquam se neque alterum adiuvare posset. [27]Huius vi
tempestatis miserrima morte ad hominum XXX milia, iumentorum IV
milia perierunt consumpti; praeterea multi, qui aut corporis
dolore aut aliqua parte membrorum debilitati essent, in castra
revertebantur.

[28]Deinde iter coeptum ad Gazabes perseverare intendit. Hoc in
itinere satrapes quidam Chorienes obviam venit. Cum eo amicitiam
fecit. Isque cum Alexandrum hospitio apud se accepisset, in
convivium filias suas virgines <cum> ceteris amicorum filiis
virginibus saltatum introduxit. [29]In his fuit Oxyartis filia
Rhoxane <ex> omnibus formosissima, cuius aspectu captus Alexander
in cupiditatem adductus est. Tum quaesivit, quis ea aut cuius
filia esset. <Inveniebat> Oxyartis eius, qui ibidem cenabat,
esse. Tum poculum prehendit deosque conprecatus haec dicere
coepit: multa multis <in>sperantibus obtingere solere; [30]multos
reges ex captivis procrea<sse filios; mul>tos filias suas ad
exteras gentes nuptum misisse et ita communicatione facta
amicitias firmasse. “Quare," inquit, “neque Macedones vobis
genere antestare neque vos, si victi in amicitiam venissetis,
adfinitate indignos ducerem. Hoc cum ego <fecero>, idem quoque ut
ceteri faciant Macedones curabo." [31]His verbis amicos
cohortabatur, et sibi quisque in convivio virginem matrimonio
iunctam abduxit. Quod factum Oxyartes ceterique barbari magno
opere gavisi sunt.

[32]His rebus gestis Alexander in agrum †beionem† profectus est.
†castra† praeterit et †oxurum† flumen transit. Deinde stadia XXX
per loca sola exercitum transduxit, ut Indiam versus iter
faceret. Pervenit †drapim†. Huc rex †arines† cum liberis
maximoque commeatu obviam venit, quem exercitui divisit, ipsique
Alexandro plurimam vestem barbaricam et equorum tria milia et
argenti talenta L milia adportavit. [33]Cum ab eo quaereret
Alexander, quid vellet, Indus respondit: tuam, inquit, magne rex,
amicitiam. Alexander dixit: pater, inquit, vester moriens
<vobis> hanc pecuniam tradidit eamque ego [vobis] condono. Equis
in bello utar. Vos nostri memineritis; officium hoc erit vestrum.
[34]Hinc progressus †per phuten†, quod abest ab Indo dierum IX
via. Tum [et] hi, qui trans flumen habitabant, ubi vident
Alexandrum advenisse, gavisi sunt. Primum Iovis filium <Liberum
Patrem>, alterum Herculem, tertium Alexandrum venisse
commemorabant. Id rex gavisus fluvium transit et ducibus sumptis
ad flumen Indum pervenit. [35]Ibi naves aedificare iussit
exercitumque transportavit. Ipse cum equitatu et levi armatura
secundum flumen antecessit; Cratero cum reliqua copia ut
sequeretur imperavit. Deinde ad oppidum primum Indiae Silicem cum
accederet, ex oppido armati exierunt. Hos effugatos intra portam
redegit. Postea exercitum eorum consecutus est. Oppidum
expugnavit puberesque omnes, ut metum iniceret, occidit.

Inde progressus ad oppidum praecinctum venit. Ibi obsidibus
acceptis praesidium collocavit. [36]Ex eo protinus <progressus>
CCXXX stadia per agrum Nysaeum pervenit ad oppidum Nysam
inprudentibus Nysaeis. Oppidani ubi id senserunt, legatos ad eum
maiores natu pacificatum miserunt; hisque placuit in deprecando
regi demonstrare, quem ad modum Liber Pater, cum perambulasset,
oppidum Nysam et civitatem Nysaeorum, hominum L milia,
constituisset, montemque procul ostenderunt, quem ille ex
progenie sua Meron appellasset, quantaque amoenitate esset
demonstraverunt. [37]Deinde simul omnes flentes, ne Liberi Patris
monimenta ac beneficia tolleret, obsecrare coeperunt, hisque
Alexander oppidi libertatem suaque omnia reddidit Acuphinque
imperio praefecit. Eumque Alexander petit, ut viros bonos centum
electos secum mitteret. [38]Acuphis respondit nullam civitatem
stare posse, ex qua optimi C abducti essent. Si nos, inquit, vis
salvos, potius inprobissimos abduc ducentos. Id Alexandro
ridiculum et verum visum est. — Deinde et Meron ascendit. Totus
ager aqua abundabat et omnium generum arborum feracissimarum [et]
ubertate erat repletus.

[39]Inde profectus Cordiaeos montes transit. Ad satrapeam
Assacanam devenit; deinde ad oppidum Mazaga accessit, in quo
regnavit Assacenus, cuius post mortem mater Cleophis cum eius
filio patrium imperium obtinebat. In quo regis frater Amminais
mercennariorum IX milia, <quae> introduxerat in civitatem,
cohortatus contra Alexandrum armaverat. [pugna Indorum et
Alexandri. [40]Alexander et rex Indorum Aminais] id oppidum in
circuitu XXXV [milia] <stadia> murus ex saxo cingebat fossaque
erat vasta munitum. Hoc Alexander militum corona circumdata
oppugnare intendit. Hic dum ipse circum moenia adequitans suos
hortatur, repente a muro missa sagitta crure sinistro percussus
est. Id telum postquam evolsum est, vis magna sanguinis secuta
est. Neque [eo magis male adfectus] proelio discessit: despecto
vulnere eoque magis magisque <male adfectus> milites hortatur,
†testudinesque† ac turris ut ad murum appellant. [41]Tum
Macedones eo cupidius rege saucio scalis appositis oppido potiri
nituntur. Alii e turribus tela tormentis concitata in defensores
mittunt, alii machinationes ad murum applicant. Id ubi Cleophis
animadvertit, turris tanta multitudine ad oppidum accurrere
vimque tantam[que] telorum tormentis missorum, re invisitata
pertimuit. Credit ea saxa nervis missa scorpionis <et> catapultae
arcu expressa volare. [42]Cum tantis viribus hostes esse
putaret, †ariplicem† ceterosque amicos convocat; cohortatur, ut
oppidum Alexandro dedant. Mercennarii contra reclamantes impedire
ac seditionem facere coeperunt. Postero die Cleophis clam
legatos ad Alexandrum <de> deditione mittit oratum, uti
ignosceret ipsis; vi conductorum adactos. [43]Quae fecerint, se
fecisse. Id mercennarii suspicati de suo numero ad Alexandrum
legatos miserunt oratum, uti ex oppido exire suaque exportare
liceret. His utrisque quod postulaverunt concessit. Illi cum
uxoribus liberisque et cum impedimentis porta foras exierunt et
ab oppido haud longe consederunt. Postero die Alexander copias
expeditas ad eos ducere coepit pronuntiavitque, ut omnes
interficerentur. [44]Illi ubi quid ageretur senserunt,
inpedimentis in medium collectis ipsi armati circumsteterunt
parati aut iniuriam refutare aut pro uxoribus ac liberis mortem
fortiter obire. Simul clamare coeperunt Alexandrum in fide non
manere. Alexander dixit se ex oppido exeundi, non abeundi
potestatem fecisse. [45]Itaque impressione facta multi paucos
diuque resistentes acerrimo certamine aegre superatos omnes
interfecerunt. Deinde ad oppidum reversionem fecerunt. Eis obviam
venit Cleophis cum populi principibus ac nepote parvo, prae se
velatas verbenas ac fruges supplicii signa portantes. Tum
Alexandro facies mulieris pulchra visa est. Erat enim statu ac
dignitate ea, uti nobili loco orta atque imperio digna videretur.
Deinde Alexander cum paucis in oppidum introiit ibique complures
dies commoratus est.

[46]Hinc profectus †bagasdaram† oppidum devenit, quod dicebatur
Hercules expugnare non potuisse. Hunc ubi barbari conspexerunt,
in montem Aornum confugerunt, cuius circuitus stadia <C,
altitudo> XVII [milia] erant in summo vertice. Hic <erat>
plenissimus omnium generum avium, quae voces imitarentur hominum.
[psittaci erant multi.] [47]Eum cum montem Alexander adire
conaretur, barbari e loco superiore <veniret> dictitabant, si
Alexander se fortiorem quam Herculem putaret. Itaque Alexander
exercitum cohortatus ad montem adduxit. Ipse primus maximo cum
labore ac periculo <...> versari paulatim scandens. Sed cum multi
utrimque interissent, <in> locum summum ad planitiem penetravit
et ita victoria potitus omnes interfici iussit.

[48]Postquam haec transegit, XVI. die ad Indum flumen reversionem
fecit. Inde naves aedificatas, ut imperaverat, magnumque
commeatum ab Hephaestione compara<tum in>venit. [49]Vltra id
flumen quidam Mophis, Taxilis filius, qui iam patre vivo
Alexandri amicitiae ob eius res gestas cupidus fuisset, patre
mortuo legatos ad Alexandrum misit oratum, qui renuntiarent, quid
vellet: utrum se regnum paternum obtinere an ali<um,> quem
missurus esset. Id ubi Alexander audivit, animum eius ac
sententiam singularem admiratus est. Mophis autem neque nomen
mutare neque vestem regiam volebat sumere; itaque Alexandri
adventum expectabat.

[50]Deinde Alexander commeatu militibus dispertito exercitum in
navis oneravit flumenque transportavit. Id ubi Mophis audivit,
Alexandrum advenisse, libens cum exercitu ac elephantis profectus
est. [51]Hunc ubi Alexander agmine conferto obviam venientem
conspexit, veritus [est], ne hostis adventus esset, continuo
pronuntiare iussit, ut milites armarentur et ita armati sub
signis loco suo irent. Hoc tumultu [metu] commoti Macedones
taciti in loco constiterunt. Id ubi Mophis intellexit, iussit
suos consistere atque hastas erigere; ipse solus adequitans longe
antecessit. [52][item] Alexander ubi id vidit, item contra suos
antecessit solus soli parem se existimans. [Ibi Alexander et
Mophis, rex Indorum, qui postea Taxiles appellatus est, pacem
fecerunt.] Deinde congressi dextras dederunt et amicitiam fecere.
Deinde exercitum atque equitatum omnem et elephantos LVIII et
argenti talenta DC, tauros infulis velatos <...>, multa praeterea
vasa aurea et argentea et vestimenta omnis generis compluraque
animalia silvestria inusitata Alexandro tradidit. [53]His
acceptis Alexander cum <quaereret>, quae causa fuisset exercitum
comparandi, respondit, quoniam is <in> animo habuisset quod
voluerat ut faceret. [at] <Tum> Alexander eum interrogavit, num
quis ei finitimus molestus esset. Ille respondit trans flumen
esse duos reges; <eos> sibi bellum parare; Abisaren in montibus
habitare, Porum autem in campo secundum flumen imperare.

[54]Alexander autem pro eius bonitate animi ei gratiam restituit
dixitque uti regnum paternum obtineret nomenque mutare iussit
Taxilemque eum appellari. Tunc deinde ad fluminis ripam cum
Taxile accessit viditque hostium copias in campis passim secundum
fluvium consedisse. Cum <a> Taxile quaereret, quid copiarum in
castris esset, invenit Porum LXXXV elephantos habere, quadrigas
CCC, peditatum XXX milia ampliorem; ipsum Porum cubita V esse
altum. [55]Ea cum Taxiles narrasset, ille studio incensus
nihilominus, qua flumen transiret, cogitabat.

Non multis post diebus Abisares fratrem suum legatum ad
Alexandrum de amicitia misit. Cum hoc Alexander Nicoclen ad
Abisaren, ad Porum Cleocharen legatos remisit, qui ab utrisque
stipendium et obsides postularent; simul Poro iubet dici, ut ad
fines sibi praesto sit. [56]Abisares legatum remittere noluit;
Porus autem ubi audivit, ira commotus Cleocharen caesum plagis
vulneravit.

Simul et epistulam conscriptam tradidit hoc exemplo: Rex Indorum
Porus Alexandro dicit: Quisquis es - nam te audio Macedonem esse
- procul, opinor, abesse satius est et ad tuas miserias spectare,
non alteri invidere. [57]Porus ad hoc tempus invictus dicitur.
Darius me non commovet. Proinde, stulte, noli imperare. Sed infer
modo hostilem pedem in meum agrum et cognosces me Indorum regem
esse, mihi autem dominum neminem nisi Iovem. Et per ignem magnum
rectorem caeli Porus iurat: si quem tuorum in meo agro
deprehendero, eius sanguine meam hastam cruentabo ac tua bona
servis meis dividam; nam mihi divitiae supersunt. Vnum id, quod
iubes, faciam: ut tibi armatus <in> confiniis praesto sim.
[58]Hac epistula perlecta incensus Alexander dicit quibusdam
coactis cohortibus ac turmis, ut confestim sequerentur. Apud
exercitum reliquit Attalum quendam Macedonem non dissimilem sui
eique imperavit, ut suam chlamydem atque ornamenta regia sumeret
et interdiu identidem ad fluminis ripam cum comitatu accederet.
[59]Imperat Cratero, cum se trans flumen conspexisset, exercitum
ut transportaret. Ipse cum delecta copia prima nocte secundum
amnem circiter stadia CL progressus in loco deserto ac silvestri
quodam consedit. Ibi follibus inflatis ac materia multa iniecta
copias flumen transduxit. Deinde expeditos ad hostem ducere
coepit. Tunc Craterus, qui castris praeerat, ubi <ea> vidit, ipse
quoque flumen in his navibus, quarum copiam habuerat, ac ratibus
exercitum transportavit. [60]Porus, ubi repente duos exercitus
vidit, comminus proelium cum Alexandro committere intendit.
Interim Craterus descensione facta impetum ex altera parte dat.
Ita ancipiti periculo Pori copiae cum urguerentur, fugae se
mandavit. Alexander imperat iis. quos hippotoxotas dicunt,
sagittas in Porum uti conicerent, ceteris parcerent. Ille ubi
eorum multitudinem ire ad se vidit, cum ipse in elephanto <...>
instaret, ne se hosti dedere cunctaretur, manus ambas alte vitam
deprecans sustulit.

[61]Ita fine facto elephantos atque iumenta exercitumque
Alexandro tradidit, de se ipso ut animo regio consuleret
obsecrare coepit. Alexander ita facturum pollicitus est fecitque,
nam non modo ei suum regnum reddidit, sed et alias quoque
†finium† regiones eius regno attribuit. Eo proelio de exercitu
Pori XII milia ceciderunt, elephanti LXXX; de Alexandri pedites
DCCCC, equites CCC occisi, saucii multi facti; [62]item [ere]
equi occisi multi, in quibus equus Alexandri nomine Bucephalus
occisus est, quo equo omnibus proeliis semper vicerat. Igitur in
eo loco oppidum eo cognomine condidit, quod nunc Bucephala
nominatur. Post, ut solitus erat, mortuos sepeliri iussit suos
atque hostium fortissimos.

[63]Hac pugna Alexander cogitabat ad ultimos fines Indiae atque
Oceanum penetrare, ut, cum inde redisset, ad mare Rubrum atque ad
Atlanticum mare [ut] deveheretur. Eius rei causa multas naves
aedificare iussit. Itaque XXXIII diebus navis prima perfecta est.
[64]Interim <Poro> postquam ex vulneribus melius factum est, eum
ad se accersiri iussit. Ille ubi venit, petiit ab eo, ut sec<um
su>um in agrum proficisceretur. uti, inquit, patriam tuam, o
magne Alexander, videam, dimidium vitae amittere velim; ut me tui
cives captivum videant, <impetrare a me non poteris>; immortalis
fieri nolo; si me exempli causa deportare vis, habes potestatem
deportandi mortuum. Huic Alexander denegavit contra voluntatem
suam facturum. [65]Interim ab rege Abisare legati venerunt, qui
eum omnia facturum, quae imperasset, dicerent, praeterquam ut in
conspectum veniret. Eo Alexander exercitum duxit eumque
subiugavit. [66]Deinde protinus cetera oppida adiit. Multa vi
subegit; <ab iis, quae> cepit, partim obsidibus acceptis
stipendium exegit; cum aliis pacem fecit. Ita progressus pervenit
ad oppidum, in quo Sopithes regnabat. Hic cum multis muneribus
obviam venit Alexandro. In his canes maximos fortissimosque
donavit. [67]Horum cum virtutem ostendere regi vellet, in clusum
quendam locum intromisit leonem; deinde canes admisit duo. Cum
leonem ad terram datum urguerent, interim uni crus ferro abscidi
praecepit, cum ille neque vocem mitteret neque leonem ideo magis
amitteret. Ita dentibus appressis eo usque tenuit, dum anima cum
sanguine ipsi crure secto omnis effluxit. Horum virtutum causam
cum rex quaereret, Sopithes tigrim esse quandam bestiam dixit,
quae in his locis formidolosissima mirabili cum velocitate ac
viribus esset. Ob celeritatem id nomen esse impositum. Ideo
Persas sagittas tigres vocare eademque causa flumen Tigrin
appellari, quod is rapidissimus esset omnium fluminum. His canes
feminas solere noctu in silvis alligatas relinqui hasque ab ea
bestia partim interfici, partim iniri et [quod inde natum esset]
eum fetum canum multo acerrimum esse demonstravit.

[68]Hinc progressus pervenit in regnum Phegei. Is quoque cum
multis donis obviam venit. Deinde cum eo prodit ad flumen
Hyphasin, qui fluit <apud> oppidum, quod dicitur †altusacra†, [a]
latitudine stadiorum VI [milia]. Tum rex a Phegeo quaerere
coepit, quid trans esset. Inveniebat ab eo flumine XII dierum
<via> per solas terras flumen abesse Gangen latum stadiorum XXX;
trans habitare Prasios et Gangaridas, quorum rex Xandrames CC
milia peditum, XX equitum coegisset, quadrigarum II milia
comparasset; praeterea elephantorum habere <...> CLXXX. [69]Id
rex usque eo non credidit, donec a Poro eadem omnia percontando
repperit. Re cognita aras conplures secundum fluvium constituit
turresque aedificare iussit, quae signa suae militiae forent.
Hinc re divina facta fossas pro castris maiores lecticarumque
vestigia ampliora, quam hominis status postulabat, scutaque
omnium generum maiora frenosque item equorum ampliores, quam usus
postulabat, fieri atque in castris passim relinqui iussit. Ipse
ad flumen Acesinem reversionem fecit. [70]Ibi naves, quas Porus
ac Taxiles aedificaverunt, offendit, biremes DCCC, penarias CCC,
hasque commeatu et militibus oneravit. Interim filius Alexandri
ex Rhoxane moritur. Hoc sepulto ac re divina facta, priusquam ad
Oceanum proficisceretur, Porum et Taxilem in gratiam reduxit
eosque inter se affinitate coniunxit. Deinde classe velis
discoloribus passis flumine secundo devehi coepit. Vbi ad
†eleumezen† cum classe venit, exercitum trans flumen exposuit.

[71]Interim Indorum philosophi, qui in his regionibus habitabant,
qui amiculo duplici contenti reliquo vestitu carebant, litteras
Alexandro hoc exemplo miserunt: [72]Indorum philosophi Alexandro
Macedoni. Auditum est te ab amicis induci, nostris ut regionibus
bellum inferas nobisque uti manus adferas; quibus nostrae modus
vitae ne in somnum quidem venit umquam. Quibus si oboedieris,
corpora modo nostra loco movebis, animos quidem neque deduces
neque invitos facere quicquam coges vi maxima, <...>.
[73]Superamus humanis <corporibus> ignem. Super <hunc> nosmet
incedimus et corporis nostri partes †si partim† movemus. <...>
quorum per terram est potestas <...>. quod vero divinitus
tributum est, id potissimum in manu deorum erit. Nos, quae cara
atque utilia in vita esse putamus, ea damus operam ut
cognoscamus, hisque gratis abutimur, quae ceteri possident. Quae
cum <alii> impensa consequi nequiverint, nos laudant libenter.
[74]Neque nos Graecorum philosophorum, modo qui verbis valent,
sumus similes. Apud nos digna verba factis, <facta> similia
verbis existunt. Itaque maximum pretium accipimus, quod veritatem
ac libertatem habemus antiquissimam. Noli igitur studere vim
adhibere his, quibus invitis adimere nihil potes. Haec si contra
tendes, iniustus atque alienus virtute videbere, quam viri boni
colunt studiose.

[75]His litteris commotus Alexander exercitum ad eas regiones
ducere intendit, quo in loco hostium Oxydracarum ac Mallorum
milia peditum consederunt C, equitum XX milia. Cum his paratus ut
confligeret acie, ex Macedonibus quidam catapulta telum
tripedale misit. Id accidit ut eorum imperatorem Sambum utrumque
femur transfigeret, uti procedere nequiret. [76]Id ubi barbari
conspexerunt, perterriti ac fugientes se partim <...> in oppidum
confugerunt. Hos persecuti Macedones oppidum corona circumdata
oppugnare adorti sunt. Deinde Alexander scalas erectas ad murum
ponit celeriterque eo cum tribus ascendit ac muro potitus
protenus in oppidum desiluit. Reliqui non sunt subsecuti.
[77]Quos ubi barbari conspicantes circumsteterunt, illi ad murum
adplicati repugnantes multos occiderunt, plurimos sauciaverunt;
multisque telis contra missis Leonnatus saucius fit femore
dextro. Alexander item per loricam pectore adverso <circa>
stomachum ac caput vehementer ictus est. Cum <hoc> malo accepto
in summis periculis versaretur, Macedones portis refractis regi
subsidio cucurrerunt oppidanisque omnibus interfectis suos
saucios in castra abstulerunt. [78]Sed ubi Alexandro melius
factum est, rebus, quas voluerat, transactis Mallos atque
Oxydracas, qui proelio superfuerant, regi suo dicto audientes
iussit esse.

Tum philosophos, qui in oppido erant deprehensi numero X, hosce
adortus sic est: quandoquidem, Indi philosophi, vos hostes nobis
esse declaravistis, <...> melius est enim animadvertere, quae
dicam. Vnumquemque vestrum quod interrogavero, ad id respondeat.
<...> ceteri moriantur. [79]Deinde princeps eorum petiit, ut
unicuique eorum <rationem ad> responsum addere liceret. Id
Alexander permisit. Vt eorum principem eum <...> interrogavit.

(I) Alexander dixit, utrum mortuorum an vivorum numerus esset
maior. Indus respondit: vivorum. Nam, inquit, illis, qui nulli
sunt, nullus numerus potest esse.

(II) Alexander dixit, marinae an terrenae bestiae plures essent.
Indus respondit: <terrenae. Nam> in terra, inquit, ipsum mare
continetur.

(III) Alexander dixit: quae bestiarum sapientissima est? Indus
respondit: ea, inquit <quam nemo> hominum quae sit novit.

[80](IV) Alexander dixit: quam ob causam Sambo regi consilium
dedistis, ut mecum bellum gereret? Indus respondit: ut, inquit,
aut honeste viveret aut honeste moreretur.

(V) Alexander dixit: utrum nox an dies prior natus? Indus
respondit uno die prius noctem quam diem natam.

Deinde cum Alexander dubitaret, quid interrogaret, animadvertit
Indus et ait: dubitationem interrogandi dubitatio solet
respondendi sequi.

[81](VI) Alexander dixit: quid homo debet facere, ut omnibus
iocundus sit ? Indus respondit: si, inquit, cum potentissimus
erit, dabit operam, ne acerbus esse videatur.

(VII) Alexander dixit, quo pacto ipse homo deus posset
existimari. Indus respondit: si, inquit, quod mortalium facere
nemo potest, fecerit.

(VIII) Alexander dixit, utrum plus mors an vita valeret. Indus
respondit: vita, inquit, ideo, quod vita ex nullis, ut sint,
facit; mors autem ex his, qui sunt, ut nulli sint, efficit.

[82](IX) Alexander dixit: quandiu utile est homini vivere? Indus
respondit: adeo, inquit, dum ipse intellegit sibi utiliorem
mortem esse quam vitam.

(X) Deinde Alexander, [cum nollet suo iudicio quemquam perire]
reliquus qui erat, eum interrogavit, quis eorum, qui dixerant,
videretur deterrime respondisse. Simul interdixit, ne quid
gratiae causa iudicaret.

[83]Et ille, cum nollet suo iudicio quemquam perire, dixit alium
alio deterius respondisse. Alexander dixit: videlicet, inquit,
omnes emoriamini et tu princeps, qui tam male iudicasti. Indorum
princeps: at, inquit, Alexander, non est regium mentiri. Tu
dixisti: quem de vobis iudicare iussero, si recte iudicarit, eum
missum faciam <...>. Non igitur falsum, sed verum iudicavi. <...>
non est enim aequum aliquem nostrum meo iudicio damnari. <...>
neminem igitur nostrum ex tuo praescripto perire convenit. Nam
<...> ne iniuria interficiamur, non nobis, sed tibi est
praevidendum.

[84]Hos ubi Alexander audivit, sapientes esse existimans
vestimenta dari ac missos fieri iussit. Deinde exercitum [in]
naves iussit conscendere et signo dato solvere iussit [unde <ad>
Atlanticum ac Rubrum mare flumine Indo devehitur]. Cum inde
progressus aliquot dies navigaret, venit ad insulam Patala quae
appellatur in †ophiorum†. In ea regione dextra fluminis
†bigandar† inest; habitant in sinistra †mamalces†. Ab his
commeatum et duces propter latitudinem fluminis sumpsit.

[85]Deinde diebus aliquot post devenit in insulam desertam.
Iussit requiri, si quem locorum possent non ignarum invenire. Vbi
neminem inveniunt, deos conprecatus ex insula profectus est.
Iamque stadia CCCC decucurrerunt, cum repente auram marinam eius
rei non inperiti senserunt. Spe salutis iniecta laeti regem <...>
atque inter se alius alium hortari, ut remigarent, cum mare non
longe abesset.

[86]Deinde naves ad ripam applicare iussit et si quis locorum
peritus esset quaerere iussit. Diu cum quaesissent, quosdam
agrestes inventos ad regem adduxerunt. Ei interrogati, quam longe
navigandum esset <ad mare, mare> negaverunt se scire, sed tridui
iter esse, dum ad aquam commixtam pervenirent. Tum intellectum
est eos aquam marinam demonstrare. Animis libentibus properantes
naves conscenderunt, ut quam primum ad mare pervenirent. Itaque
post diem tertium fluctus marinos conspexerunt et †redientes†
campos aqua salsa conpleri vimque fluminis citatim supprimi
senserunt. <...>.

