digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De comoedia uel de fabula

Euantius

Correzione linguistica: Beatrice Strona

Codifica XML: Nadia Rosso

2016 digilibLT, Vercelli

Fonte: Evanzio, De fabula, introduzione, testo critico,
traduzione e note di commento a cura di G. Cupaiuolo, Napoli 1992
(I. ed. 1979).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

1. [1] Initium tragoediae et comoediae a rebus diuinis est
incohatum, quibus pro fructibus uota soluentes operabantur
antiqui.

[2]Namque, incensis iam altaribus et admoto hirco, id genus
carminis, quod sacer chorus reddebat Libero patri, ‘tragoedia’
dicebatur uel ἀπὸ τοῦ τράγου καὶ τῆς ᾠδῆς, hoc est ab hirco hoste
uinearum et a cantilena — cuius ipsius rei etiam apud Vergilium
plena fit mentio —, uel quod hirco donabatur eius carminis poeta,
uel quod uter eius musti plenus sollemne praemium cantatoribus
fuerat, uel quod ora sua faecibus perlinebant scaenici ante usum
personarum ab Aeschylo repertum: faeces enim Graece dicuntur
τρύγες. Et his quidem causis tragoediae nomen inuentum est.

[3] At uero nondum coactis in urbem Atheniensibus, cum Apollini
Νομίῳ uel Ἀγυιαίῳ, id est pastorum uicorumue praesidi deo,
instructis aris in honorem diuinae rei circum Atticae uicos
uillas pagos et compita festiuum carmen sollemniter cantaretur,
ἀπὸ τῶν κωμῶν καὶ τῆς ᾠδῆς comoedia uocitata est, ut opinor, a
pagis et cantilena composito nomine, uel ἀπὸ τοῦ κωμάζειν καὶ
ἄδειν, quod est comessatum ire cantantes; quod appotis sollemni
die uel amatorie lasciuientibus [choris comicis] non absurdum
est.

[4] Itaque, ut rerum, ita etiam temporum reperto ordine,
tragoedia prior prolata esse cognoscitur. Nam ut ab incultu ac
feris moribus paulatim peruentum est ad mansuetudinem urbesque
sunt conditae et uita mitior atque otiosa processit, ita res
tragicae longe ante comicas inuentae.

[5] Quamuis igitur retro prisca uoluentibus reperiatur Thespis
tragoediae primus inuentor et comoediae ueteris pater Eupolis cum
Cratino Aristophaneque esse credatur, Homerus tamen, qui fere
omnis poeticae largissimus fons est, etiam his carminibus exempla
praebuit et uelut quandam suorum operum legem praescripsit: qui
Iliadem ad instar tragoediae, Odyssiam ad imaginem comoediae
fecisse monstratur. Nam post illius tale tantumque documentum ab
ingeniosissimis imitatoribus et digesta sunt in ordinem et diuisa
sunt ea, quae etiam tum temere scribebantur, adhuc impolita
atque in ipsis rudimentis, haud quaquam, ut postea facta sunt,
decora atque leuia.

[6] Postquam demonstrandae originis causa de utriusque generis
initio diximus, quod necesse est iam dicamus, adeo ut ea, quae
proprie de tragoedia dicenda sunt, titulo propositi nunc operis
instantes, in alia tempora differamus et de his fabulis iam
loquamur, quas Terentius imitatus est.

2. [1] Comoedia fere uetus, ut ipsa quoque olim tragoedia,
simplex carmen, quemadmodum iam diximus, fuit, quod chorus circa
aras fumantes nunc spatiatus nunc consistens nunc reuoluens gyros
cum tibicine concinebat.

[2] Sed pirmo una persona est subducta cantatoribus, quae
respondens alternis id est choro locupletauit uariauitque rem
musicam; tum altera, tum tertia, et ad postremum crescente numero
per auctores diuersos personae, pallae, cothurni, socci et
ceteri ornatus atque insignia scaenicorum reperta, et ad hoc
unicuique suus habitus; et ad ultimum qui primarum partium, qui
secundarum partium tertiarumque, quarti loci atque quinti actores
essent, distributum et diuisa quinquepartito actu est tota
fabula.

[3] Quae tamen in ipsis ortus sui uelut quibusdam cunabulis et
uixdum incipiens ἀρχαία κωμῳδία es ἐπ’ὀνόματος dicta est: ἀρχαία,
idcirco, quia nobis pro nuper cognitis uetus est, ἐπ’ὀνόματος
autem, quia inest in ea uelut historica fides uerae narrationis
et denominatio ciuium, de quibus libere describebatur.

[4] Etenim per priscos poetas non, ut nunc, penitus ficta
argumenta, sed res gestae a ciuibus palam cum eorum saepe, qui
gesserant, nomine decantabantur, idque ipsum suo tempore moribus
multum profuit ciuitatis, cum unus quisque caueret culpam, ne
spectaculo ceteris extitisset et domestico probro. Sed cum poetae
licentius abuti stilo et passim laedere ex libidine coepissent
plures bonos, ne quisquam in alterum carmen infame componeret
lata lege siluerunt.

[5] Et hinc deinde aliud genus fabulae, id est satyra, sumpsit
exordium, quae a satyris, quos in iocis semper ac petulantes deos
scilus esse, uocitata est, etsi <alii> aliunde nomen praue
putant habere. Haec satyra igitur eiusmodi fuit, ut in ea quamuis
duro et uelut agresti ioco de uitiis ciuium, tamen sine ullo
proprii nominis titulo, carmen esset. Quod item genus comoediae
multis obfuit poetis, cum in suspicionem potentibus ciuium
uenissent illorum facta descripsisse in peius ac deformasse genus
stilo carminis. Quod primus Lucilius nouo conscripsit modo, ut
poesin inde fecisset, id est unius carminis plurimos libros.

[6] Hoc igitur quod supra diximus malo coacti omittere satyram
aliud genus carminis, νέαν κωμῳδίαν, hoc est nouam comoediam,
reppererunt poetae, quae argumento communi magis et generaliter
ad omnes homines, qui mediocribus fortunis agunt, pertineret et
minus amaritudinis spectatoribus et eadem opera multum
delectationis afferret, concinna argumento, consuetudini congrua,
utilis sententiis, grata salibus, apta metro.

[7] Vt igitur superiores illae suis quaeque celebrantur
auctoribus, ita haec νέα κωμῳδία cum multorum ante ac postea, tum
praecipue Menandri Terentiique est. De qua cum multa dicenda
sint, sat erit tamen uelut admonendi lectoris causa quod de arte
comica in ueterum chartis retinetur exponere.

3. [1]Comoedia uetus, ut ab initio chorus fuit paulatimque
personarum numero in quinque actus processit, ita paulatim uelut
attrito atque extenuato choro ad nouam comoediam sic peruenit, ut
in ea non modo non inducatur chorus, sed ne locus quidem ullus
iam relinquatur choro. Nam postquam otioso tempore fastidiosior
spectator effectus tum, cum ad cantatores ab actoribus fabula
transibat, consurgere et abire coepisset, admonuit <id> poetas,
ut primo quidem choros tollerent locum eis relinquentes — ut
Menander fecit hac de causa, non ut alii existimant, alia —;
postremo ne locum quidem reliquerunt — quod Latini fecerunt
comici, unde apud illos dirimere actus quinquepartitos difficile
est —.

[2] Tum etiam Graeci prologos non habent more nostrorum, quos
Latini habent. Deinde θεοὺς ἀπὸ μηχανῆς, id est deos argumentis
narrandis machinatos, ceteri Latini ad instar Graecorum habent,
Terentius non habet. Ad hoc προτατικὰ πρόσωπα, id est personas
extra argumentum accersitas, non facile ceteri habent, quibus
Terentius saepe utitur, ut per harum inductiones facilius pateat
argumentum.

[3] Veteres etsi ipsi quoque in metris neglegentius egerunt,
iambici uersus dumtaxat in secundo et quarto loco, tamen a
Terentio uincuntur resolutione huius metri quantum potest
comminuti ad imaginem prosae orationis.

[4] Tum personarum leges circa habitum, aetatem, officium, partes
agendi nemo diligentius a Terentio custodiuit. Quin etiam solus
ausus est, cum in fictis argumentis fidem ueritatis assequeretur,
etiam contra praescripta comica meretrices interdum non malas
introducere, quibus tamen et causa cur bonae sint, et uoluptas
per ipsum, non defit.

[5] Haec cum artificiosissima Terentius fecerit, tum illud est
admirandum, quod et morem retinuit, ut comoediam scriberet, et
temperauit affectum, ne in tragoediam transiliret. Quod cum aliis
rebus minime obtentum et a Plauto et ab Afranio et †appio† et
multis fere magnis comicis inuenimus. Illud quoque inter
Terentianas uirtutes mirabile, quod eius fabulae eo sunt
temperamento, ut neque extumescant ad tragicam celsitudinem neque
abiciantur ad mimicam uilitatem.

[6] Adde quod nihil abstrusum ab eo ponitur aut quod ab
historicis requirendum sit, quod saepius Plautus facit et eo est
obscurior multis locis.

[7] Adde quod argumenti ac stili ita attente memor est, ut
nusquam non aut cauerit aut curauerit quae obesse potuerunt, tum
quod media primis atque postremis ita nexuit, ut nihil additum
alteri, sed et aptum ex se totum et uno corpore uideatur esse
compositum.

[8] Illud quoque mirabile in eo, primo quod non ita miscet
quattuor personas, ut obscura sit earum distinctio, et item quod
nihil ad populum facit actorem uelut extra comoediam loqui, quod
uitium Plauti frequentissimum.

[9] Illud etiam inter cetera eius laude dignum uidetur, quod
locupletiora argumenta ex duplicibus negotiis delegerit ad
scribendum. Nam excepta Hecyra, in qua unius Pamphili amor est,
ceterae quinque binos adulescentes habent.

4. [1]Illud uero tenendum est post νέαν κωμῳδίαν Latinos multa
fabularum genera protulisse, ut togatas ab scaenicis atque
argumentis Latinis, praetextatas a dignitate personarum
tragicarum ex Latina historia, Atellanas a ciuitate Campaniae ubi
actitatae sunt primae, Rhintonicas ab auctoris nomine,
tabernarias ab humilitate argumenti ac stili, mimos a diuturna
imitatione uilium rerum ac leuium personarum.

[2] Inter tragoediam autem et comoediam cum multa tum inprimis
hoc distat, quod in comoedia mediocres fortunae hominum, parui
impetus pericula laetique sunt exitus actionum, at in tragoedia
omnia contra: ingentes personae, magni timores, exitus funesti
habentur; et illic prima turbulenta, tranquilla ultima, in
tragoedia contrario ordine res aguntur; tum quod in tragoedia
fugienda uita, in comoedia capessenda exprimitur; postremo quod
omnis comoedia de fictis est argumentis, tragoedia saepe de
historica fide petitur.

[3] Latinae fabulae primo a Liuio Andronico scriptae sunt adeo ut
ad has res etiam tum recentes idem poeta et actor suarum
fabularum fuisset.

[4] Comoediae autem motoriae sunt aut statariae aut mixtae.
Motoriae turbulentae, statariae quietiores, mixtae ex utroque
actu consistentes.

[5] Comoedia per quattuor partes diuiditur: prologum, protasin,
epitasin, catastrophen. Est prologus uelut praefatio quaedam
fabulae, in quo solo licet praeter argumentum aliquid ad populum
uel ex poetae uel ex ipsius fabulae uel actoris commodo loqui;
protasis primus actus initiumque dramatis; epitasis incrementum
processusque turbarum ac totius, ut ita dixerim, nodus erroris;
catastrophe conuersio rerum ad iucundos exitus, patefacta cunctis
cognitione gestorum.

