digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Excerpta rhetorica e codice Parisino 7530 edita



Correzione linguistica: Beatrice Strona

Codifica XML: Nadia Rosso

2015 digilibLT, Vercelli

Fonte: Rhetores Latini Minores, ex codicibus maximam partem
primum adhibitis emendabat Carolus Halm, Lipsiae 1863, 585-589
(Bibliotheca Scriptorum Graecorum et Romanorum Teubneriana)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 EXCERPTA RHETORICA E CODICE PARISINO 7530 EDITA.  

Civilis quaestio est, quae ad communem animi pertinet
intellectum: cuius exemplum, si quaeratur an navigandum sit.
Coniuncta ex pluribus quaestio fit, an rustico seni navigandum
sit: conparativa, ut: an navigandum an studendum sit. Est etiam
incivilis quaestio, quae ad communem animi non pertinet
intellectum, ut si de pondere aut spatio mensurave quaeratur:
cuius rei qualitatem ignorare non est erubescendum.

Finis oratorii officii est bene dicere; finis bene dicendi
persuadere, id est optinere, quatenus rerum et personarum
condicio patiatur.

Omnis controversia habet in se aetion, synechon, crinomenon.
Aetion est causa, synechon continens, crinomenon examinatio
causae, veluti: accusatur Milo quod occiderit Clodium. Causa est
quod occiderit: continens quod eum occiderit, qui sibi fecit
insidias: an insidias fecerit et an propter hanc causam occisus
sit et non propter aliam et an debuerit eum reum facere et non
occidere, hoc est crinomenon.

Fasis est res, ex qua quaestio nascitur: catafasis accusatio,
apofasis defensio.

Thesis est quaestio generalis, hypothesis specialis. In thesi, id
est in generali quaestione, tantummodo de rebus ipsis sine
persona quaeritur: adhibitis personis res quoque communiter; nam
quos genus causae premit, species saepe defendit. Si enim
secundum thesin, id est generalem quaestionem, quaeratur an
animadvertendum sit in matricidam, dubium non erit quin debeat
animadverti; sed si ex hypothesi persona accesserit, invenit
defensionem: ut si quaeratur, animadvertendum sit in Oresten
matricidam, dubium non erit, † quam debet animadverti; hac enim
se Orestes ratione defendit, quod patrem vindicaverit.

Partes circumstantiae sunt VII: quis, quid, quando, ubi, cur,
quemadmodum, quibus adminiculis. Quis significat personam:
persona constat duobus modis, nomine et qualitate: nomine, ut
Scipio, Metellus, Pompeius; qualitate, ut pauper dives,
<privatus> magistratus. Quid autem significat quattuor: factum,
dictum, cogitatum, pathos. Factum sic: quidam emit imaginem
tyrannorum et colit: reus est affectatae tyrannidis. Dictum sic:
quidam transiens per carcerem dixit: ‘securi estote vincti; cras
solvemini’: reus est affectatae tyrannidis. Cogitatum sic:
damnato altero tyrannidis extitit alius qui diceret unius diei
mora effectum quo minus ille arcem occuparet: reus est
conscientiae. Pathos sic: mulier, quae assidue flebat, rea est
adulterii. Quando significat tempus: temporis distantiae sunt
duae, semper et accidens: semper, ut interdiu nocte, accidens, ut
bellum pax. Loci distantiae sunt duae, spatium et sedes: spatium
sic, longe prope; sedes, ut intra civitatem vel extra. Cur
signiricat causam: causae sunt duae, praecedens et sequens:
praecedens odium aut timor, sequens lucrum aut hereditas.
Quemadmodum <est> facti demonstratio: quibus adminiculis
ministeria facinoris.

Asystatae fiunt modis quattuor: uno, cum aliquid deest ex
circumstantia, et vocatur pragma alogon: altero, cum eadem ex
utraque parte dicuntur, isazusa: tertio, ubi color non invenitur
et vocatur achromos: quarto, ubi iudex non invenit viam ferendae
sententiae et vocatur aporos. Primus modus est asystatarum, ubi
circmstantia deest, veluti: Quidam abdicat filium: contra dicit
hoc loco, quia circumstantia deest, id est qua re abdicet.
Controversia erit, si addas: abdicat filium, quia iuraverat se
uxorem non esse ducturum. Alter est asystatarum modus, cum eadem
ex utraque parte dicuntur, veluti: Duo adulescentes vicini
speciosas uxores habebant: noctu obviam sibi facti accusant se
invicem adulterii. Quidquid enim una pars dixerit, hoc et alia
respondebit. Tertius asystatarum modus est, ubi color non
invenitur, ut sunt communes loci, in quibus non potest esse
defensio. Quartus asystatarum modus est, ubi iudex non invenit
viam ferendae sententiae, veluti: Alter ab altero petebat
pecuniam quasi creditam, ille dicebat depositam. Pendente iudicio
lata lex est de tabulis novis: ille, qui creditam dixerat,
repetit quasi depositam, tenet ille quasi creditam.

Figurae controversiarum sunt IIII: endoxon, amphidoxon,
paradoxon, adoxon. Endoxon est, {€si€} honesta persona et honesta
causa, velut: Scipio victis Poenis petit ut ludos spectet laurea
coronatus: et honesta persona Scipionis et honestum est quod
petit. Amphidoxon est, si aut honesta persona et turpis causa
est, veluti: ‘Scipio victis Poenis petit mortem civis: honesta
persona Scipionis, sed turpe est quod petit’, <aut> honesta causa
est et turpis persona. Abdicatus fortiter fecit: <petit> praemii
nomine reditum in domum patris: turpis persona abdicati, sed
honesta petitio est. Adoxon est, {€si€} nullius opinionis persona
et causa, veluti: Pauper vestimenta vendebat: extitit alius qui
diceret sua esse; ille dixit se adultero detraxisse: accusant se
invicem, ille furti, hic adulterii.

 {%De laudibus quarumque rerum%}  

Laudes animalium vel inanimalium advertimus his locis contineri:
quis sit inventor, deinde id ipsum quanta specie sit et
pulchritudine et ubi nascatur: de utilitate, id est quod commodum
ex ea capiatur. Solet transfiguratio pro genere poni, si Daphne
in laurum conversa est, in florem Narcissus. Postremo facta
comparatione concludimus de genere ac ratione comparationis, quid
sit laudabilius. Debet autem aut cum aeque laudabilibus fieri
aut cum melioribus. Fit tamen aliquando diversarum rerum
comparatio, si comparemus eum qui in bello, et eum qui in pace
magnus est.

 {%De laudibus urbium.%}  

Vrbium laudem primum conditoris dignitas ornat idque aut ad
homines inlustres pertinet aut etiam ad deos, ut Athenas a
Minerva dicitur constitutas: et ne fabulosa potius quam vera
videantur. Secundus est de specie moenium locus et situs, qui aut
terrenus est aut maritimus et in monte vel in plano: tertius de
fecunditate agrorum, largitate fontium, moribus incolarum: tum de
his ornamentis, quae postea accesserint, aut felicitate, si res
sponte ortae sint et prolatae aut virtute et armis et bello
propagatae. Laudamus etiam illud, si ea civitas habuerit plurimos
nobiles viros, quorum gloria lucem praebeat universis. Solemus
et a finitimis civitatibus laudem mutuari, si aut maiores sumus,
ut alios protegamus, aut si minores, ut luce finitimae luminemur.
In his quoque faciemus breviter comparationem.

Comparatio est, quando duae res inter se collatae comparantur; et
fit comparatio in personis et rebus. Si Vlixes cum Aiace
comparetur, est in personis; si prudentia contenditur et
fortitudo, est in rebus: sed in utroque unus est dicendi modus;
nam quid sit melius quaeritur. Igitur de his, quibus potest
ambigi, fiet comparatio; ceterum ridiculum videtur, si Achilles
in specie vel viribus Thersitae comparatur. Ergo aut utrumque
esse dicemus primum aut alium alii praeferemus. Possunt tamen sic
fieri comparationes, ut altera pars extollatur, altera
deprimatur. Servemus per omnia laudis praecepta, quae in simplici
laude praecepimus, aut certe per ea, quae in contemplationem
possunt venire; committitur enim vitium, si non vel levi aliqua
re discernuntur. Crimina nostrorum dissimulare debemus, iniquorum
vero persequi diligenter. Malae res inter se comparantur, quando
quae sit peior ostendimus, ut si avaritia et luxuria conferatur.
Quando plures cum pluribus conferimus, de utrisque eligemus
singulos, quos inter se comparemus. Si de oratoribus et poetis
quaeritur, ut Homerus et Demostheues, <qui in Graecia>
floruerunt, cum Tullio nostro vel Marone. Deinde qui peiores, qui
meliores extiterint, singuli cum singulis aut plures cum
pluribus conferentur. — Vituperationes ex contrario ducimus pari
ratione.

 {%De historia.%}  

Historia est rerum gestarum et dignarum memoria relatio: ea
versatur aut in rebus bellicis aut in negotiis civilibus, id est
pacis. Historici officii sunt tria: ut veras res, ut dilucide, ut
breviter exponat. Verae res sunt, si rerum actarum vetustas et
obscuritas diligenter exploretur, si explorata libere, id est
sine metu aut gratia aut invidia referatur. Lucida fit historia,
si ut oportet res pro temporibus, pro locis, pro actibus stuctura
simplici et perfecta explanetur: brevis autem, si nihil vel
supervacaneum vel leve interponatur, si singulis verbis
sententiae exprimantur, si non longo circuitu elocutio
terminetur. Est et illa virtus ut grata sit, quod fieri solet, si
varietate, si translationibus, si figuris, si novis verbis, si
cultu sententiarum, si concinnatiore structura concinnetur. Opus
historiae est, ut nos notitia rerum instruat, finis autem, id est
τὸ τέλος, ut ex ea sequendas aut fugiendas res cognoscamus aut
ad usum eloquentiae adiuvemur. Principiorum ad historiam
pertinentium species sunt tres: de historia, de persona, de
materia. Aut enim historiae bonum generaliter commendamus, ut
Cato, aut pro persona scribentis rationem eius quod hoc officium
adsumpserit reddimus, ut Sallustius eo loco, ubi dicit: {%sed ego
adulescentulus initio, sicuti plerique, studio ad rem publicam
latus sum%}, aut eam rem, quam relaturi sumus, dignam quae et
scribatur et legatur ostendimus, ut Livius ab urbe condita.

 {%De epistolis.%}  

In epistolis considerandum est, quis ad quem et qua de re
scribat. In eo autem, quis ad quem scribat, personarum accidentia
spectanda sunt, quae sunt decem: genus sexus aetas instructio
ars officium mores affectus nomen dignitas. Plurimum enim
differt, nobili an seni an magistratui an patri an amico an
prospere agenti an tristi scribamus, et his similia. In re de qua
scribemus videndum est, privata an publica, sacra an extra
religionem, nostra an aliena, magna an modica: sic enim non solum
sensus temperandi et adfectiones adfectandae sunt, sed etiam
dignitas elocutionis ipsius moderanda. Observandum est illud in
epistolis, primum ut sint dilucidae et breves et significantes,
tunc deinde ne aut nimium affectatae videantur aut levi cura
compositae, sive erga eum ad quem scribuntur, sive erga rem de
qua mittuntur. De ordine illud custodiendum, ut eas res primas
ponamus quae erunt maximae, aut eas quae tempori ac naturali
ordini potissimae sunt in scribendo. Primum his epistolis
respondendum, quas accepimus, deinde tum ea quae extra sunt
suggerenda. Respondendum autem aut eodem ordine quo scriptum est,
aut ad ea primum quae nos maxime moverint. Quod ad elocutionem
attinet, sermo esse debebit purus et simplex, interdum φιλολογίαν
redolens aut figura aut apte interpositis sensibus vel poetarum
vel historicorum: verba simplicia, verum minime antiqua nec tamen
vulgaria ac sordida. Quod ad compositionem et structuram
attinet, nihil prohibebit esse violentam et conclusam, si irati
et castigantes scribamus. Quod ad totam epistolae formam attinet,
ad hostes et inimicos libera et cauta esse debebit, ad parentes
sollicita, ad amicos affectu plenissima, ad superiores officiosa,
ad humiliores moderata, ad ceteros grata: de re publica gravis,
de domesticis rebus diligens, de divinis honesta, in beneficiis
petendis verecunda, in inputandis temperata, in negandis plena
rationis et, si fieri possit, aut aequitate aut necessitate
excusata.

