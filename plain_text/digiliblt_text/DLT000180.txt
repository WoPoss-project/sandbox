digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Expositio totius mundi et gentium



Correzione linguistica: Raffaella Tabacco

Codifica XML: Nadia Rosso

2016 digilibLT, Vercelli

Fonte: Expositio totius mundi et gentium, introduction, texte
critique, traduction, notes et commentaire par J. Rougé, Paris
1966 (Sources chrétiennes 124).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

{€D Incipit liber Iunioris philosophi in quo continetur totius
mundi descriptio.€}

1. {€ Post omnes ammonitiones quas tibi commendaui de studio
uitae tuae, carissime fili, incipiens nunc uolo tibi exponere
historias plurimas et ammirabiles quarum quidem aliquas uidi,
ceteras uero ab eruditis auditu percepi, quasdam lectione didici.
Haec igitur sensibus comprehendens non solum multa utilia
cognoscebis, sed et tuam ornare sapientiam ex huiuscemodi rerum
uarietatibus praeualebis.€}

2. {€ Quaerentes autem scribere, debemus dicere primum [quando
mundus a deo fuerit institutus, dehinc] quae gentes ab oriente
usque ad occidentem constitutae sint; post hoc quanta sint genera
barbarorum, deinde omnem Romanorum terram, quot sint in omni
mundo prouinciae, uel quales in substantia ac potestate; quae
ciuitates in singulis prouinciis habeant et quid in unaquaque
prouincia aut ciuitate possit esse praecipuum. Munificum enim hoc
opus et studiosum mihi esse uidetur.€}

3. {€Vnde ergo nos oportet incipere nisi primum a magis ? Nam
priores nostri qui de his rebus scribere conati sunt, aliquanta
dicere potuerunt, [solus autem Moyses, diuino spiritu plenus
Iudaeorum propheta, quod est certum scripsit. Post hunc] de
prouinciis et temporibus sequentia dixit Berosus, Chaldaeorum
philosophus, cuius litteras secuti sunt Manethon, Aegyptius
propheta, et Apollonius, similiter Aegyptiorum philosophus,
[Josephus quoque, uir sapiens, Iudaeorum praeceptor, qui captus a
Romanis scripsit iudaïcum bellum.] Post istos uero Menander
Εphesius et Herodotus ac Thucydides similia conscripserunt, sed
non ualde de antiquis. Et haec quidem illi. Ego autem de quibus
memorati scripserunt, experiar tibi breuiter exponere.€}

4. {€Gentem aiunt esse Camarinorum in partibus orientis, [cuius
terram Moyses et Eden nominando descripsit]; unde et fluuius
maximus exire dicitur [et diuidi in quattuor flumina, quorum
nomina sunt haec: Geon, Phison, Tigris et Euphrates.] Isti autem
homines, [qui praedictam terram inhabitant,] sunt ualde pii et
boni, apud quos nulla malitia inuenitur, neque corporis neque
animi. Si autem uis aliquid certius discere, dicunt eos quod
neque pane hoc nostro communi utantur, nec aliquo simili cibo,
nec igne quo nos utimur; sed panem quidem eis plui per singulos
dies asserunt, et bibere de agresti melle et pipere; ignis autem
eorum solis esse perhibetur <' antae> fragrantiae ut, statim quod
de caelo in terram diffunditur, potuissent omnes exuri, nisi se
cito in fluuium mitterent, in quo tam [...] ?€}

5. Sunt autem et sine imperio se regentes uidelicet. Escam uero
non utuntur omnibus communem. Scilicet quod neque malitiam
corporis nostri habent; neque enim pulex, neque pediculus, nec
cimex aut lendes apud eos inuenitur, aut in corpore aliquid
infirmum. Neque enim uestimenta utuntur omnibus communia: sed ita
inlibata est uestis eorum quae neque insordidari potest; et si
hoc contingat, per ignis † gladium † loturam expectant, ardens
enim melior fit.

6. Neque seminant, neque metunt. Sunt enim species excellentes,
uariae et pretiosae, ueluti lapides pretiosi, hoc est smaragdi,
margaritae, iacinti et carbunculus et saphirus in montibus. Et
inde omnes exeunt sic, secundum hunc modum: fluuius exiens exit
in montibus per singulos dies ac noctes manans, magis nero
abscidet cacumina montium <{€et eorum€} crusta> in multitudine
aquae cingit; proximae gentis astutia inuenit artem per quam quae
exinde exeunt inuenire possit; facientes retias in coangusta
loca fluuii suscipiunt uentura.

7. Cum tanta uero felicitate neque laborant neque aegrotant,
solum autem moriuntur scientes et diem mortis suae: moriuntur
enim omnes centum decem et octo et centum uiginti annorum, et
maior minoris mortem non uidet, nec parentes filiorum. Scientes
singuli diem mortis suae sibi faciunt sarcofagum de aromatibus
uariis, quoniam ad eos aromata omnia abundant, et ponens se ibi
expectat expetentem animam; uentura autem hora omnes salutans et
omnibus ualedicens sic debitum reddit, et est multa securitas. Et
haec quidem huius gentis bona ex parte diximus; multa enim
habentes dicere praetermisimus. Habitatio autem terrae eorum est
mansionum septuaginta.

8. Post ipsam gentem quid aliud est ? Venientibus ad occidentem
Braxmani degunt; et ipsi sine imperio transigunt bene et detinent
uicinorum bonitatem. Et est habitatio eorum mansionum quinque.

9. Post hos ad <{€iacet€}> altera regio Euiltarum; et ipsi sine
imperio et paene deorum uitam uiuentes. Et horum terra mansionum
triginta duo.

10. Post hos altera gens quae uocatur Emer, et ipsa uiuens sine
imperio transigit legaliter. Et habitant terram mansionum
quadraginta septem.

11. Post hos regio quae appellatur Nebus, a qua inuenitur
tyrannorum initium; et regitur a maioribus. Et est mansionum
sexaginta.

12. Hinc seminatio et messio. Praedictae autem gentes, sine
Camarinis, uiuunt pomis et pipere et melle; Camarini panem enim
caelestem cotidianum accipiunt. Inter eos omnes nec irascuntur,
nec iudicium appetunt, neque rixa, neque cupiditas neque dolum
uel aliquid mali est.

13. Post ergo Nebus gentem adiacet regio Disaph, quam qui
habitant reguntur bene quomodo uicini. Et habitant terram
tenentem mansiones ducentas quadraginta.

14. Post hanc gens sic appellanda Choneum, cuius homines eodem
modo uicinantibus uiuentes uitam <{€bene€}> transigere putant;
indifferens enim ad eos uita. Et habitant terram centum uiginti
mansionum.

15. Deinde Diua gens eodem modo reguntur a maioribus; habentes
terram mansionum ducentarum decem.

16. Deinde est India maior, a qua <sericum> et omnia necessaria
exire dicuntur. Similiter proximis uiuentes bene transigunt. Et
habitant terram magnam et bonam mansionum ducentarum decem.

17. Deinde adiacet Exomia regio, quae dicitur uiros habere fortes
et ualde industrios in bellis et utiles in omnibus. <Vnde> India
minor, cum ei motus fuerit belli a Persis, petit auxilium. Qui
in omnibus abundant. Et habitant terram mansionum centum
quinquaginta.

18. Post hos India minor, cuius gens regitur a maioribus; et ad
eos elephantorum innumerabilis multitudo, et Persae ab ipsis
accipiunt propter multitudinem. Habitant terram mansionum
quindecim.

19. Post hos sunt Persae, Romanis propinquantes, qui historiantur
ualde in malis omnibus [ [...]] et <in> bellis esse fortes. Et
impietates ab eis magnas agi dicunt: non cognoscentes naturae
dignitatem, sicuti muta animalia, matribus et sororibus
condormiunt. Et impie faciunt in illum qui fecit eos deum. Alias
autem abundare dicuntur in omnibus; data enim <potestate negotii
gentibus adpropinquantibus suae regionis, ad eos omnia> abundare
uidentur.

20. Horum autem prope Sarracenorum gens degit, <arcu et> rapina
sperantium suam uitam transigere. <Sunt similes Persis impii ac
periuri et sponsiones non custodientes neque belli neque alterius
negotii>. Et mulieres aiunt in eos regnare.

21. Et haec quidem de praedictis gentibus historicus aït. Quoniam
uero necessarium est et nostram terram, hoc est Romanorum,
conscribere, experiar exponere, ut possit legentibus prodesse.
Incipiamus ergo. † Diximus enim Persarum terras, quot mansionum
esse dixerunt qui conscripserunt et † [quia impii ac periuri et
sponsiones non custodientes neque belli neque alterius negotii].

22. Post hos nostra terra est. Sequitur enim Mesopotamia et
Osdroena. Mesopotamia quidem habet ciuitates multas et uarias,
quarum excellentes sunt quas uolo dicere. Sunt ergo Nisibis et
Edessa, quae in omnibus uiros habent optimos et in negotio ualde
acutos et bene uenantes. Praecipue et diuites et omnibus bonis
ornati sunt: accipientes enim a Persis ipsi in omnem terram
Romanorum uendentes et ementes iterum tradunt, extra aeramen et
ferrum, quia non licet hostibus dare aeramen aut ferrum. Istae
autem ciuitates semper stantes deorum et imperatoris sapientia,
habentes moenia inclita, bello semper uirtutem Persarum
dissoluunt; feruentes negotiis et transigentes cum omni prouincia
bene. Deinde Osdroenae Edessa et ipsa ciuitas splendida.

23. Deinde iam regio Syriae omnis partitur in tres Syrias:
Punicam et Palestinam et Coelam. Et habent ciuitates uarias et
excellentes et maximas quarum ex parte memoratus delectabo
audientes. Est ergo Antiochia prima, ciuitas regalis et bona in
omnibus, ubi et dominus orbis terrarum sedet; ciuitas splendida
et operibus publicis eminens, et multitudinem populorum <undique>
accipiens, omnes sustinet; abundans omnibus bonis.

24. Iam alterae ciuitates ueluti Tyrus quae, omnium negotium
feruenter agens, magnifice felix est; nulla enim forte ciuitas
orientis est eius spissior; in negotio et diuites uiros habens et
potentes in omnibus.

25. <Post {€istam€}> Berytus, civitas ualde deliciosa et
auditoria legum habens per quam omnia iudicia Romanorum <stare
uidentur>. Inde enim uiri docti in omnem orbem terrarum adsident
iudicibus et scientes leges custodiunt prouincias, quibus
mittuntur legum ordinationes.

26. Iam etiam et Caesarea ciuitas est similiter deliciosior et
abundans omnibus et dispositione ciuitatis in multa eminens.
Tetrapylon enim eius nominatur ubique, quod unum et nouum aliquod
spectaculum.

27. Iam alterae omnes, quarum et ipsarum nomina ex parte
necessarium est dicere, quia singulae earum habent praecipua. Est
ergo et bona ciuitas et Laodicia, quae suscipiens omne negotium
et emittens Antiochiae magnifice adiuuit et <{€exercitui€}>.

28. Similiter et Seleucia ciuitas optima, quae et ipsa omnia quae
ueniunt praedictae Antiochiae offert, et fiscales species et
priuatas. Dominus orbis terrarum, imperator Constanti[n]us,
uidens quod sic utilis est ei et exercitui, montem maximum
secauit et introduxit mare, et portum fecit magnum et bonum, ubi
uenientes naues saluarentur et fiscale onus non periret.

29. Deinde aliae iam ciuitates omnes. Ascalon et Gaza, ciuitates
eminentes et in negotio bullientes et abundantes omnibus, mittunt
omni [negotio] Syriae et Aegypto uinum optimum.

30. Neapolis et ipsa ciuitas gloriosa et ualde nobilis. Tripolis
et Scythopolis et Byblus et ipsae ciuitates in industria positae.
Heliopolis quae propinquat Libano monti mulieres speciosas
pascit, quae apud omnes nominantur Libanitides, ubi Venerem
magnifice colunt: dicunt enim eam ibi habitare et mulieribus
gratiam formositatis dare. Sunt autem iterum ciuitates et ipsae
Sidon, Sarepta, Ptolemais, Eleutheropolis optimae similiter et
Damascus.

31. Quoniam ergo ex parte praedictas ciuitates descripsimus et
diximus <† [...], necessarium mihi uidetur ut etiam quidnam
unaquaeque ciuitas proprium habet exponamus, ut qui legit certam
eorum scientiam habere possit. † >. In linteamina sunt hae:
Scythopolis, Laodicia, Byblus, Tyrus, Berytus quae linteamen omni
orbi terrarum emittunt, et sunt eminentes in omni abundantia.
Similiter autem et Sarepta et Caesarea et Neapolis, quomodo et
Lydda, purpuram alithinam. Omnes autem praedictae ciuitates
gloriosae et fructiferae in frumento, uino et oleo; † hi et
omnibus bonis abundant † : Nicolaum itaque palmulam in Palestinae
regione, loco qui sic uocatur Iericho, similiter et Damascenam
et alteram palmulam minorem et psittacium et omne genus pomorum
habent.

32. Quoniam autem oportet et singula earum describere, quid ad
singulas ciuitates delectabile esse potest, et hoc dicere
necessarium est. Habes ergo Antiochiam quidem in omnibus
delectabilibus abundantem, maxime autem circensibus. Omnia autem
quare ? Quoniam ibi imperator sedet, necesse est omnia propter
eum. Ecce similiter Laodicia circenses et Tyrus et Berytus et
Caesarea; sed Laodicia mittit aliis ciuitatibus agitatores
optimos, Tyrus et Berytus mimarios, Caesarea pantomimos,
Heliopolis choraulas, maxime quod a Libano Musae illis inspirent
diuinitatem dicendi. Aliquando autem et Gaza habet bonos
auditores; dicitur autem habere eam et pammacharios, Ascalon
athletas luctatores, Castabala calopectas.

33. Omnes autem per negotia stant et uiros habent diuites in
omnibus et oratione et opere et uirtute. Et aeres temperatos
habent. Et haec quidem Syriae ex parte. Praetermisimus enim
multa, ut non extendere extra opportunum orationem uideamur, et
ceteras regiones quoque et <{€ciuitates€} > scribere possimus.

34. Habes ergo de laeua parte Syriae et Aegypti et Alexandriae et
totius Thebaidis partes, quas describere necessarium est. Habes
ergo omnem Aegypti regionem coronatam fluuio qui sic uocatur
Nilus, qui ueniens rigat omnem faciem terrae, et fructum fert
omnem, sine oleo: triticum autem, hordeum, legumen et uinum
abundanter; uiros similiter nobiles, deos colentes eminenter:
nusquam enim deorum mysteria sic perficitur quomodo ibi ab
antiquo et usque modo, et paene ipsa omni orbi terrarum tradidit
deos colere. Dicunt autem Chaldeos melius colere, tamen quos
uidimus miramur et in omnibus primos esse dicimus. Etenim ibi
deos habitasse aut et habitare scimus. Aliqui autem et litteras
ab eis inuentas esse dicunt, alii autem a Chaldeis, alii autem a
Punicis, quidam autem Mercurium inuentorem esse litterarum
uolunt; et multis <multa> dicentibus, nemo uerum scit nec credi
potest. Tamen uiros sapientes prae omnem mundum Aegyptus abundat.
<In > metro <poli> enim eius Alexandria omnem gentem inuenies
philosophorum <et > omnem doctrinam. Itaque aliquando certamine
facto Aegyptiorum et Graecorum, quis eorum Musium accipiat,
argutiores et perfectiores inuenti Aegyptii et uicerunt, et
Musium ad eos iudicatum est. Et impossibile est in quacumque re
inuenire uolueris sapientem quomodo Aegyptium; et ideo omnes
philosophi et qui sapientiam litterarum scientes ibi semper
morati sunt, meliores fuerunt: non enim est ad eos ulla
impostura, sed singuli eorum quod pollicentur certe sciunt,
propter quod non omnes omnium, sed quisque sua per suam
disciplinam ornans perficit negotia.

35. Alexandria autem ciuitas est ualde maxima et eminens in
dispositione et abundans omnibus bonis et escis diues: piscium
enim tria genera manducat, quod altera prouincia non habet,
fluminale et stagnense et marinum. Omnes autem species aut
aromatibus aut aliquibus negotiis barbaricis in ea abundant:
supra caput enim habens Thebaidis Indorum genus et accipiens
omnia praestat omnibus. Et dii coluntur eminenter et templum
Serapis ibi est, unum et solum spectaculum nouum in omni mundo:
nusquam enim terra aut aedificium <{€tale€}> aut dispositio
templi <{€talis€}> aut religio talis inuenitur; undique autem
Musium ei reddi uideatur.

36. Possidet cum omnibus quibus habet bonis et unam rem, quae
nusquam nisi in Alexandria et in eius regione fit, <sine> cuius
neque iudicia neque priuata negotia regi possunt, sed paene per
ipsam rem omnis hominum natura stare uidetur. Et quid est quod
sic a nobis laudatur ? Chartas quas ipsa faciens et omni mundo
emittens utilem speciem omnibus ostendit; sola hoc supra omnes
ciuitatesque et prouincias possidens, sed sine inuidia praestans
suorum bonorum. Et Nili autem bonitatem supra omnem prouinciam,
qui Nilus fluuius aestatis hora descendens rigat omnem terram et
ad seminationem parat, quem seminati habitantes magna
benedictione implentur: ad eos enim una mensura centum et centum
uiginti mensuras facit; et sic per singulum annum terra reddens,
et aliis prouinciis utilis est. Canstantinopolis enim Thraciae ab
ea quam plurime pascitur; similiter et orientales partes, maxime
propter exercitum imperatoris et bellum Persarum: propterea non
posse aliam prouinciam sufficere nisi diuinam Aegyptum. Quem et
nominans a diis plus esse puto, ubi deos, uti praediximus,
colentes bene historias maxime <{€eis€}> offerunt. Et sunt sacra
omnia et templa omnibus ornata; aeditimi enim et sacerdotes et
ministri et aruspices et adoratores et diuini optimi abundant; et
fit omnia ordine: aras itaque inuenies semper igne splendentes
et sacrificiorum et ture plenas, uittas simul et turibula plena
aromatibus diuinum odorem spira <{€ntia in€}> uen<{€ies€}>.

37. Iam et ciuitatem iudicibus bene regentem inuenies; in
contemptum se <{€facile mouet€}> solus populus Alexandriae:
iudices enim in illa ciuitate cum timore et tremore intrant,
populi iustitiam timentes; ad eos enim ignis et lapidum emissio
ad peccantes iudices non tardat. Et est in omnibus ciuitas et
regio incomprehensibilis. Et totius orbis terrae paene de
ueritate philosophiae ipsa sola abundat, in qua inuenitur plurima
genera philosophorum. Itaque et Aesculapius dare ei uoluit
medicinae peritiam <{€et€}> ut habeat: in toto mundo medicos
optimos praestare dignatus est, et quam plurime initium salutis
omnibus hominibus illa ciuitas constat. Et aeres uero habet ualde
temperatos. Et haec quidem de praedicta regione quoque et
ciuitate ex parte, non enim omnia scribere possibile est.

38. Deinde iam de dextris iterum Syriae supra inuenies Arabiam,
cuius ciuitas maxima est Bostra, quae negotia maxima habere
dicitur, propinqua Persis et Saracenis, in qua publicum opus
tetrapyli mirantur.

39. Deinde iterum regio Ciliciae, quae faciens multum uinum
laetificat et alias prouincias, et habet ciuitatem magnam et
bonam quae sic uocatur Tarsus.

40. Post hanc in superiori parte Cappadocia est, quae habet uiros
nobiles et ciuitatem maximam Caesaream. Frigora autem maxima
habere dicitur, ut non posse hominem imperitum locorum sine
aliquo artificio habitare. Negotia autem haec optima ubique
mittere eam aiunt: leporinam uestem et babylonicarum pellium et
illorum diuinorum animalium formositatem.

41. Inde obuiat Galatia prouincia optima sibi sufficiens.
Negotiatur uestem plurimam; aliquotiens uero et milites bonos
dominis praestat. Et habet ciuitatem maximam quae dicitur Ancyra.
Diuinum panem et eminentissimum manducare dicitur.

42. Iterum Phrygia, et ipsa regio bona, et ipsa fortes uiros
possidens secundum scripturas antiquorum, Homeri quoque et
Vergilii et aliorum qui bellum ipsorumque Phrygum et Graecorum
conscribentium. Quae et ciuitatem maximam habere dicitur
Laodiciam, quae uestem solam et nominatam emittat, quae sic
uocatur laodicena.

43. Deinde huius supra Armenia minor quam equitem et sagittarios
praestare aiunt utiles ad bellum.

44. Deinde Paphlagonia et Pontus uirorum diuitum habitatio et
ualde eminentium, similiter Cappadociis et Galatis, in doctrina
quoque et in omnibus bonis. Et mulieres speciosas <habent>.
Historia uero de iis dicit speciosas esse et candidas nimis ut
uisae deae esse putentur. Viros itaque praedictae prouinciaeque
et ciuitates, hoc est Pontus et Paphlagonia et Galatia et
Cappadocia, habent et prudentes uiros. Si autem uis et prudentiam
uirorum audire, aspice in duo comitata orientis quoque et
occidentis et multos ibi inuenies quam in aliis ciuitatibus aut
prouinciis quomodo Ponticos aut Paphlagones et Cappadoces et
Galatas; propterea et temptari per eos iussione imperatorum
negotia putantur, sunt enim ualde fideles, diuitia naturae bonum
in se habentes; sic maioribus et melioribus proficere urgentur.
Hic autem de his desinens orationem, iam incipiam sequentia
dicere.

45. Sunt enim media terrena. Quoniam autem necessarium est
significare partes propinquantes mari, iterum autem de Cilicia
est et Isauria, quae uiros fortes habere dicitur, et latrocinia
aliquando facere conati sunt, magis uero et aduersarii Romanorum
esse uoluerunt, sed non potuerunt inuictum nomen uincere. Post
quam est Pamphylia, regio optima et sibi sufficiens, oleum autem
multum faciens et alias regiones implens. Habet autem duas
ciuitates splendidas Pergen et Siden.

46. Post hanc Lycia regio sibi sufficiens; et habet montem
maximum qui Caucasus dicitur, quo maiorem sub caelo non esse
aiunt.

47. Post Lyciam Caria. Et sic est maxima Asia quae eminet in
omnem prouinciam et habet ciuitates innumerabiles; maximas uero
et ad mare multas quidem habet, ex quibus nominare duas
necessarium est: Ephesum quoque quae portum praecipuum habere
dicitur, similiter autem Smyrna et ipsa ciuitas splendida. Regio
autem tota lata et frugifera in omnia bona: uina uaria, oleum,
oridiam, purpuram bonam, alicam. Et est ualde admirabilis, cuius
laudes permultas ponere difficile est.

48. Post hanc est Hellespontus, regio frugifera, frumento, uino
et oleo ornata. Ciuitates autem habet antiquas illas, Troiam et
Ilium, horum autem maiorem Cyzicum quae et positione et
magnitudine et ornamento et formositate omnem laudem superare
potest. Et ibi enim Venus mulierum pulchritudinem, sagitta
Cupidinis ornata, constituere uoluit.

49. Post Hellespontum est inuenire admirabilem Bithyniam, quae
maxima et optima, quae sic omnem fructum facit. Ciuitates habet
<{€maximas€}> quidem et admirabiles, Nicaeam et Nicomediam. Et
Niceae quidem ciuitatis dispositionem difficile est alibi
inuenire; regulam autem putat aliquis impositam esse omni
ciuitati propter aequalitatem et formositatem, <ita ut omnia
aedificiorum culmina aequali decorata libramine splendidum
intuentibus praebere uideantur adspectum> ; et est in omnibus
ornata et constans. Nicomedia uero et ipsa eminens et admirabilis
est in omnibus abundans; et habens opus publicum optimum
basilicam antiquam, qua diuinum ignem de caelo descendisse et
combussisse eam dicunt, et condita est postea a Constantino.
Habet autem et circenses, structuram ualde bonam in qua eminet
circensium spectaculum <{€quod€}> diligentius spectatur.

50. Post Bithyniam iterum Thracia prouincia et ipsa diues in
fructibus et maximos habens uiros et fortes in bello; propter
quod et frequenter inde milites tolluntur. Habet autem ciuitates
splendidas Constantinopolim et Heracleam. Quae Constantinopolis,
cum esset aliquando Byzantium, Constantinus conditae suum
cognomen ciuitati imposuit. Heraclea uero excellens opus habet et
theatrum et regale palatium. Constantinopolis autem omnia
praecipua habere potest propter Constantinum. Nec non uero etiam
circensium spectaculum saeuissime spectatur.

51. A Thracia ergo obuiantem inuenies Macedoniam quae, abundans
omnia, negotium uero eicit ferrum et plumam, aliquotiens enim et
lardum et caseum dardanicum, adiacet enim ei Dardania. Et habet
ciuitatem splendidam Thessalonicam, quae est et ipsa una
eminentium.

52. Post Macedoniam Thessalia multa ferens <{€frumenta€}> et
<{€in€}> aliis <{€sibi€}> sufficere dicitur. Et habet montem
Olympum, quem deorum habitaculum Homerus ait. Post Thessaliam
Achaiae, Graeciae et Laconicae terra, quae in se <studia> habens
non sic <{€in€}> aliis sufficere sibi potest; nam et ipsa
prouincia breuis est et montuosa, et non tantum frugifera potest
esse: oleum uero ex pauco generat, et mel atticum et magis fama
doctrinarum et orationum glorificari potest; in aliis enim
quamplurime non sic. Ciuitates autem habet has: Corinthum et
Athenas. Corinthum enim ciuitatem multum in negotio <uigentem> et
habentem opus praecipuum amphitheatri; Athenas uero <studia> et
historias antiquas et aliquid dignum nominatum, arcum ubi multis
statuis stantibus mirabile est uidere dicendum antiquorum bellum.
Laconica uero solo Crocino lapide, quem dicunt Lacedaemonium,
ornari putatur.

53. Post Achaiam est inueniri Epiri partes et ciuitatem quae sic
uocatur Epirus; prouincia uero a quibusdam Epirus, a quibusdam
Aetolia. <Post hanc {€ciuitatem€}> ciuitas Nicopolis, quae piscem
multum marinum abundat, ut odire speciem uidentem aliquantam.
Post hanc paulo superius Dalmatia est, quae in negotiis eminens
esse dicitur. Caseum itaque dalmatenum et tigna tectis utilia,
similiter et ferrum, tres species cum sint utilia abundans
emittit. Et habet ciuitatem splendidam Salonam; Dyrrachium enim
propter habitantium malitiam a deo <destructa>, magis uero, ut
dicunt, descendit et non apparuit. Deinde iam ordine prouinciae:
Calabria, quae, frumentifera cum sit, abundat in omnibus bonis;
post hanc Bruttium et ipsa optima cum sit negotium emittit uestem
is birrum et uinum multum et optimum; post Bruttium Lucania
regio optima et ipsa omnibus abundans et lardum multum foras
emittit, propter quod est in montibus cuius esca animalium uaria.

54. Post eam Campania prouincia, non ualde quidem magna, diuites
autem uiros possidens et ipsa sibi sufficiens et cellarium
regnanti Romae.

55. Et post eam Italia, quae et nominata uerbo solum aut in
nomine gloriam suam ostendit, multas et uarias ciuitates habens
et omnibus bonis plena, regitur a prouidentia. Inuenies enim in
ipsa Italia uinorum multa genera: Picenum, Sabinum, Tiburtinum,
Tuscum, etenim Tuscia adiacet praedictae prouinciae cuius
formositatem non post multum narremus. Italia ergo omnibus
abundans insuper et hoc maximum bonum possidet: ciuitatem maximam
et eminentissimam et regalem, quae de nomine uirtutem ostentat
et uocatur Roma; quam aiunt condidisse Romulum puerum. Est itaque
quam maxima et aedificiis diuinis ornata: quisque enim <{€ex€}>
antefactis imperatorum, aut nunc qui sunt, in eam condere aliquid
uoluerunt, et singuli eorum opus qualecumque in nomine suo
faciunt. Si enim uolueris Antoninum <{€memorare€}>, opera
inuenies innumerata; sicut et quae dicitur forum Traiani, quae
habet basilicam praecipuam et nominatam. Habet autem et circenses
bene positos et aeramento multo ornatos. Sunt autem in ipsa Roma
et uirgines septem ingenuae et clarissimae, quae sacra deorum
pro salute ciuitates, secundum antiquorum morem, perficiunt, et
uocantur uirgines Vestae. Similiter et fluuium habet multis notum
Tyberim, qui utilis est praedictae ciuitati; qui incidens eam
peruenit in mare, et per ipsum omnia quae ueniunt de peregre
ascendunt ad decem et octo milia: et sic ciuitas omnibus bonis
abundat. Habet autem et senatum maximum uirorum diuitum: quos si
per singulos probare uolueris, inuenies omnes iudices aut factos
aut futuros esse aut potentes quidem, nolentes autem propter
suorum frui cum securitate uelle. Colunt autem et deos, ex parte
Iouem et Solem; nec non et sacra Matris deum perficere dicunt, et
aruspices ad eos <{€esse€}> certum est.

56. <{€Post€}> hanc habes uicinam Tusciam. Quae Tuscia
quamplurime hoc a diis nomen maximum accepit: unde enim aiunt ab
origine inuentam esse haruspiciam, et quod bonum deos esse
dicebant. Nam et ipsa abundans omnibus bonis et hoc possidet
maxime circa deos haruspicia multa, etenim huius rei certum ad
eos esse dicitur. Et haec quidem Romae et Tusciae. Italiae uero
et aliae ciuitates sunt splendidae, quae sic uocantur Aquileia et
Mediolanum.

57. Post ergo Italiam quas praetermisimus <prouincias {€et€}>
ciuitates dicamus: Moesiam et Daciam, prouincias sibi quidem
sufficientes, frigora autem magna habentes, quarum ciuitas magna
Naïssus dicitur. Deinde Pannonia regio, terra diues in omnibus,
fructibus quoque et iumentis et negotiis, ex parte et mancipiis.
Et semper habitatio imperatorum est. Habet autem et ciuitates
maximas, Sirmium quoque et Noricum, unde et uestis norica exire
dicitur. Haec Pannonia regio. Quae adiacet trans flumen Danuuium,
gens barbarorum Sarmatum est.

58. Post Pannoniam Gallia prouincia, quae, cum maxima sit et
imperatorem semper egeat, hunc ex se habet. Sed propter maioris
praesentiam, omnia in multitudine abundat, sed plurimi pretii.
Ciuitatem autem maximam dicunt habere quae uocatur Triueris, ubi
et habitare dominus dicitur, et est mediterranea. Similiter autem
habet alteram ciuitatem in omnibus ei adiuuantem, quae est super
mare, quam dicunt Arelatum, quae ab omni mundo negotia accipiens
praedictae ciuitati emittit. Omnis autem regio uiros habet
fortes et nobiles: in bello itaque plurimum exercitum et fortem
Gallorum esse dicuntur. Et est in omnibus prouincia admirabilis.
Et habet adiacentem gentem barbaram Gothorum.

59. Deinde a Gallia Spania terra lata et maxima et diues, uiris
doctis <et omnibus bonis ornata et> in omnibus negotiis
<pollens>, quorum ex parte dicemus: oleum enim et liquamen et
uestem uariam et lardum et iumenta mittens, omni mundo
sufficiens. Omnia bona possidens et praecipua in omnibus bonis,
insuper autem et sparti uirtutem omni terrae praestans, uidetur
quidem necessaria apud multos, quoniam omne nauium genus saluat
et per ipsum quamplurime omne negotium uidetur; apud multos autem
debilis esse uidetur. Inde Oceanum esse dicitur et huius partem
quam nemo hominum narrare potest. Sed quid ibi esse potest ? Est
enim desertum et, sicut aiunt, est ibi finis mundi.

60. Deinde † girantem † ad austri terram inuenies terram
Mauretaniam. Homines <qui inhabitant> barbarorum uitam et mores
<habent> , tamen Romanis subditi. Quae prouincia uestem et
mancipia negotiatur, et frumentum abundat, et habet ciuitatem
Caesaream. Deinde post Mauretaniam Numidia prouincia fructibus
abundans et sibi sufficiens, et negotia habet: uestem uariam et
animalia optima.

61. Ab hac prouincia Africae regio diues in omnibus inuenitur;
omnibus bonis ornata est, fructibus quoque et iumentis, et paene
ipsa omnibus gentibus usum olei praestat. Quae multas et
differentes ciuitates possidens unam praecipuam et admirabilem
nimium habet, quae sic uocatur Kartago; quam condidit mulier
Tyria nomine Dido, quae, cum Libyam uenisset, locum emit quantum
corium bubulum circumtenere potuit, ut Virgilius ait, cognomine
Byrsa. Quae dispositione ualde gloriosissima constat, <etenim
ordinem arborum habet in uicos aequales; formositatem uero locum
pro loco possidens, habet odeum> et portum super omne nouum uisum
habens, Neptunum sine timore nauium serenum praestare uidetur,
securitatis enim plenus est. Et iterum praecipuum inuenies opus
publicum in ea, uicum argentariorum. Ιn delectabilibus uero unum
solum spectaculum ualde contentiose expectant habitantes:
munerum. Ipsa autem regio Africae est ualde maxima et bona et
diues, homines autem habens non dignos patriae : regio enim multa
et bona, homines non sic; dolosi enim quamplurimi omnes esse
dicuntur, alia quidem dicentes, alia autem facientes; difficile
autem inter eos inuenitur bonus, tamen in multis pauci boni esse
possunt.

62. Deinde post Africae omnem regionem adiacet et deserta terra
maxima in austri partibus, ubi aiunt in minima parte ipsius
deserti habitare barbarorum <{€prauam€}> gentem quae sic uocatur
Mazicum et Aethiopum. Post hos inuenitur regio Pentapolitana,
pauca sed fructibus et iumentis diues, quae ciuitates habet
antiquas duas, Ptolemaidem et Cyrenem, quas dicunt in tempore
regnasse. Post quam altera prouincia Libyae nomine, propinquans
et ipsa ab occasu Alexandriae, quae non accipit aquam de caelo,
non pluente ei per singulos annos. Viros quidem habet paucos,
tamen bonos et pios et prudentes; puto autem quod bonum eis inest
nisi a dei eruditione. Deinde iam iterum Alexandria. Et haec
quidem orbis terrae, Romanorum quoque et barbarorum terram, quod
ex parte dicere potuimus. Non enim omnia certissime conscribere
erat; tamen etsi forte latuit nos aliqua pars, tamen, ut opinor,
non ualde <{€multa€}>.

63. Vt non autem solam totam historiam praetermittere uidear, nam
et insulas quae medio mari positae sunt et ipsarum memoratus,
sic orationem desinam. Habes ergo ab oriente insulas sic: primam
et maximam Cyprum, quae solet nauem conficere; dicitur non
indigens alterius prouinciae quicquam pro fabrica nauium:
necessaria ipsa insula habet omnia inferius declarata: ligna,
aeramentum, ferrum, picem, nec non uero linteamen pro uelaria et
funium usum. Dicunt autem et aliis bonis omnibus abundare. Deinde
Euboeam et ipsam insulam nobilem esse dicunt. Inde quae sic
uocantur Cycladas, insulas plurimas numero quinquaginta tres,
quae omnes suum iudicem habent; quarum aliquas ex nomine dicere
necessarium est. Namque Rhodum, insulam et ciuitatem maximam,
quae, sicut prophetauit Sibylla, ab ira dei esset peritura. Est
autem in ipsa ciuitate statua, quam omnes Colossum nominant,
nouum visum magnitudinis; dolus enim in ipsa fuit, secundum
prophetiam praedictae Sibyllae. Iam et alteram <{€insulam€},
Delum, quae in medio Cycladum sita in qua Latona enixa est Dianam
et Apollinem>; et <inde> Apollinis Tenedos. Ad ipsas inuenies
Imbrum quae Imbrus leporinam uestem multam eicit propter
abundantiam ipsius rei, ibi <{€enim€}> animalium multitudo, in
ceteris uero rebus moderata. <Inde Lemnus> ipsa sibi sufficiens,
uinum autem multum faciens Macedoniae et Thraciae regioni
<{€emittens€}>

64. Postea Creta insulam, quae centum numero ciuitatibus ornata
est; et est in omnibus diues et mirabilis, <uinum autem optimum
ferens>. Quae habet maxirmam ciuitatem nomine Gortynam, in qua et
circenses esse dicunt; et habet uiros diuites ex parte et
eruditos. Deinde Cythera alia insula, inde Zacynthus et
Cephalonia insulae habentes et abundantes omnia bona.

65. Post quas insulas omnes optima et maxima Sicilia insula, quae
<propter> soliditatem terrae differens <ceteris insulis
inuenitur>. Multa enim bona Sicilia generat, et emittit negotia
utilia in abundantiam: lanam <et frumentum>, similiter et
iumenta. Habet autem et uiros diuites et eruditos omni doctrina,
Graeca quoque et Latina. Ciuitates autem habet splendidas
Syracusam et Catanam, in quibus spectaculum circensium bene
completur: animalia enim bona et fortia habentes, contendunt
delectantes animalium uirtute. In qua insula <{€esse€}> et montem
qui sic uocatur Aetna: si dignum est <{€credere€}> diuinitas est
in illo monte, quoniam diebus noctibusque ardet in capite
montis, unde et fumus ascendere apparet. Qui mons in girum uineta
multa habens generat uina praecipua.

66. Deinde † Cossora. † Post hanc alia insula quae sic uocatur
Sardinia, et ipsa ditissima fructibus et iumentis et est ualde
splendidissima.

67. Deinde alia quae sic uocatur Britannia insula, sicut qui
fuerunt narrant, ualde et praecipua; in omnibus <{€bonis abundans
et habens€} uiros quoque pugnatores et fortes>.

{€Explicit Expositio Totius Mundi et Gentium.€}

{€D LXVIII. Et haec quidem secundum possibilitatem humanam
descripsimus; si enim latuerunt nos aut prouinciae aut ciuitates
aut insulae non multae ut mihi uidetur. Latuerunt autem pro eo
quod impossibile est homini certius omnia nosse; solus enim deus,
qui uniuersa creauit, potest omnia nosse.€}

