digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Opusculum

Iulius Exuperantius

Correzione linguistica: Simona Musso

Codifica XML: Simona Musso

2011 digilibLT, Vercelli

Fonte: Iulii Exuperantii Opusculum, edidit N. Zorzetti, Leipzig
1982 (Bibliotheca Scriptorum Graecorum et Romanorum Teubneriana).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

1. [1] Cum Lucius Metellus proconsul contra Iugurtham in Numidiam
exercitum duceret, Marium ex gregariis militibus genere
ignobilem sed virtute praestantem secum habuit. [2] Quem cum
militibus quaestorem fecisset, ita se factis fortibus promiserat,
ut hostibus terrori, Romano imperatori carus esset.
[3] Sed uictimas inmolanti numinibus in oppido Numidarum, cui
nomen est Vtica, haruspices magna quaedam impendere Mario
responderunt atque hortati sunt, ut quae uellet auderet
peteretque celsiora natalibus meritisque maiora: siquidem cuncta
uidebatur fauor spondere fortunae. [4] Tunc capiendi consulatus
inuasit magna cupiditas: ad quem petendum paratis suffragiis,
relicta prouincia [Metello] Romam uenit. [5] Ibique de Metelli
rebus loquendo corruptius as suam extollendo uirtutem effecit
animos uulgi cupidos nouitatis, in suum excitando fauorem
adiuuantibus tribunis plebis. [6] Nam eo tempore inter patres ac
pupulum studio dominationis erant excitata certamina: ita factum
est, ut quasi in perniciem nobilitatis, quam lacerabat iniuriis,
Marius nouis extolleretur honoribus. [7] Itaque comitiis
consularibus uniuersus popuIus, qui ad eligendum conuenerat,
Marium consulem iussit; et erepta Metello provincia in Numidiam
missus est.

2. [8] Sed is accepto consulatu quasi spolium uictoriae superatis
patribus ostentabat aperteque se eorum potentiae profitebatur
aduersum. [9] Sed cum militem nouum scriberet, primus omnium
capite censos ciues infidos atque inutiles duxit ad bellum, ut
hac ratione cum publico detrimento populo gratiam redderet, a quo
speratos honores acceperat. [10] Nam populus Romanus per classes
diuisus erat et pro patrimonii facultate censebatur. [11] Et hi,
omnes quibus res erant, ad militiam ducebantur: diligenter enim
pro uictoria laborabant, qui cum libertate bona patria
defendebant. [12] Illi autem, quibus nullae opes erant, caput
suum, quod solum possidebant, censebantur et belli tempore in
moenibus residebant: facile enim poterant exsistere proditores,
quia egestas haud facile habetur sine damno. [13] Hos igitur
Marius, quibus non fuerat res publica committenda, duxit ad
bellum. [14] Sed forte secum L. Syllam legatum, unum de
nobilibus, in prouinciam duxit, atque ibi confecto feliciter
bello et Iugurtha capto ad urbem rediere uictores, atque statim
uirtute cognita Marius in Galliam missus, quae tunc Romanos fines
hostili incursione uexabat.


3. [15] Eodem tempore Mithridates cum magnis copiis uniuersam
Asiam urbesque sociorum expugnando atque uastando coepit
affligere. [16] Ad quem coercendum L. Sylla est cum exercitu
destinatus, cuius in Africano bello probata erat corporis atque
animi magnitudo.
[17] Hoc ubi Mario compertum est, terminare quod gerebat proelium
festinauit: et homo infinitae cupidus gloriae non patiebatur
libertatem dignitatemque Romanam alterius uirtute defendi;
contusis igitur Gallis uastataque natione penitus barbarorum
Romam iterum uictor intrauit. [18] Itaque instinctu eius
Sulpicius tribunus plebis legem tulit, ut auferretur Syllae
prouincia ac Mario daretur.
[19] Hoc Syllae ubi nuntiatum est, Murenam legatum suum
prouinciae Valerianisque praefecit militibus, quos infidos bellis
existimabat esse ciuilibus, et cum parte exercitus iniuriae
dolore commotus ad extinguendam Marianam uenit factionem. [20]
Statim ut Romam uenit, resistentem sibi Sulpicium et seditiosis
contionibus rem publicam disturbantem cum multis, quos sibi
socios adsciuerat, trucidauit atque Marium ipsum machinatorem
tantae contumeliae in exilium impetu detrusit armorum. [21] Atque
ille, quotiens uictor, per Gallorum atque Afrorum rura, quae
ipse uastauerat, naufragus atque egenus errauit.

4. [22] Dum haec aguntur, Cinna et Octauius facti sunt consules,
quorum Cinna de partibus Marianis fuit. [23] Hic legem tulit, ut
noui ciues, qui aliqua ratione Romanam acceperant ciuitatem, cum
ueteribus nulla discretione suffragium ferrent. [24] Hoc
uidelicet in eorum gratiam faciebat, qui Marium suffragiis suis
extulerant et amplissimis honoribus decorarant, sed haec lex
iniuriosa erat in ueteres ciues, qui meritum dignitatis
uidebantur amittere, si cum nouis indignis in ferendo suffragio
iungerentur. [25] Ob hoc itaque Octauius collega commotus, ut
seditionibus priuaretur, collegam suum Cinnam adnitentibus
ueteribus ciuibus in exilium misit armatus, munitus uidelicet
copiis Syllae. [26] Quae cum agerentur, maximus ex utrisque
partibus ciuium numerus interemptus est.
[27] Expulsus igitur Cinna cum uagaretur, ad Africam ubi Marius
inops erat forte peruenit, atque ibi communicato consilio,
sollicitatis animis perditorum et de ergastulis erutis seruis
exercitum confecerunt et armata ualidissima manu iuuentutis ad
urbem uenerunt atque Octauium Syllae satellitem superatum
necauerunt. [28] Tunc uaria crudelitas peruagata est, ut
nobilitas omnis ad fugitiuorum trucidaretur arbitrium, atque eo
inmanis saeuitia Cinnae fuit, ut nec illis parceret, quorum opera
erat uictor effectus. [29] Et cum hac insolentia in omnis
communiter baccharetur, cum haberet contiones, a militibus suis
occisus est.
[30] Tum Marius, ne sine socio dominatum sustinere non posset, in
locum Cinnae Carbonem sibi in septimo consulatu collegam
subrogauit.
5. [31] Tum Sylla tanta indignatione commotus contra Marium atque
Carbonem exercitum duxit, et inter se ferali certamine Romani
exercitus conflixere: in quo bello superatus est Marius.
[32] Tum uero Sylla uictor, quidquid in urbe remanserat,
crudeliter persecutus est et rem publicam uindicatam non reddidit
legibus, sed ipse possedit ac se talem praebuit, ut Cinnana ac
Mariana, quam ultum ierat, dominatio quaereretur. [33] Hinc
Sallustius: “bonis initiis malos euentus habuit”; nam fuerunt
bona principia, quod oppressam uoluit ciuium defendere
libertatem, mali euentus, quod superatis dominis et ducibus
saeuis grauius ipse ciuitatem quassauit, qui se publicae
calamitatis fore promiserat defensorem. [34] Hic cum teneret
imperium, multas leges ac iura praescripsit, multis ciuitatibus
inmunitates uectigalium dedit, multos Romana ciuitate donauit.

6. [35] Huius acta cum conatur Lepidus in suo consulatu
subuertere, contra collegam Catulum ciuile proelium gessit et
uictus est. [36] Nam congregatis his, in quorum possessiones
nouos colonos de suis militibus Sylla uictor inmisit, ac sibi
coniunctis liberis proscriptorum ingentem congregauit exercitum
pollicendo, si uicissent, se bona patria restituturum. [37] Plebi
quoque multis muneribus publice priuatimque largitis carus
uidebatur ac publicae libertatis assertor. [38] Sed in Etruriae
litore commisso proelio coeperat Lepidus esse superior per
armatam multitudinem, quae odio rerum Syllanarum se Lepidi
partibus applicarat. [39] Sed Pompeius de Gallia rediens non
passus est Lepidi audaciam cum publicis detrimentis impune
bacchari: nam fugientes eius copias ac se implicantes
festinatione formidinis ita prostrauit, ut maiore numero priuatus
in Sardiniam confugeret, ut impedito commeatu populum Romanum
fatigaret inopia ac suas uires armis copiisque et omni
instrumento reficeret. [40] Atque ibi cum Triario pro praetore
uariis proeliis grauibusque conflixit: nam sollertissime tutando
prouinciam effecit, ut Lepidi consilia uana forent. [41] Vndique
enim prohibitus et munitionibus a ciuitatium expugnatione
depulsus nequiuit cogitata perficere ac dum multa parat morbo
graui oppressus et mortuus est.


7. [42] Cuius socius et administer Perpenna ob delictum tanti
facinoris supplicium timens, ex Sardinia in Hispaniam transuectus
est ac se Sertorio sociauit, qui tunc Romanum armis quassabat
imperium.
[43] Nam hic Sertorius de partibus Marii fuit. Nam Norbano et
Scipione consulibus, cum ex Asia Sylla contra Marium atque
factionem ueniret infestus, timens senatus iram, ne malo publico
certamina inter duces orirentur, statuit ut curarent consules ne
res publica acciperet detrimentum. [44] Hoc itaque senatus
consulto excitati consules contra uenientem Syllam atque omnibus
exitia minitantem praesidia sibi cuiusque generis parare
coeperunt et duces idoneos, ad quorum industriam pertineret cura
bellorum: in quis elegere Sertorium. [45] Parato ualidissimo
exercitu processere, et uetante Sertorio colloquia consules
permiserunt inter suum et Syllae exercitum; et facta proditio est
omnisque exercitus Syllae traditus.
[46] Tunc Sertorius destitutus atque omni copiarum nudatus
auxilio in Etruriam confugit iram metuens Syllae, ne exigeret
grauem quasi de superato hoste uindictam. [47] Erat autem Etruria
fidissima partibus Marianis, qui<a> ab ipsis Romanam, quam antea
non habebant, acceperant ciuitatem: timentes igitur Etrusci, ne
beneficium tantae dignitatis a Marianis acceptum Sylla reuocaret,
si aduersae partes essent amputatae penitus, ad Sertorium se
atque alios eiusdem factionis duces applicarunt, omnia quae
imperarentur sine recusatione promittentes esse facturos. [48]
Itaque factum est, ut rursus firmissimus XL cohortium
comportaretur exercitus: nam et multi milites, qui se uenienti
Syllae tradiderant, frustrati <spe pacti>onis, ad priorum ducum
castra reuerterunt, quae ante prodiderant.

8. [49] Inter haec facti sunt Marius septies et Carbo consules:
tunc Sertorius de Marii potestate securus Romam uenit et omnium
coepit accusare segnitiem et ex multis promptissimis factis
Syllae industriam uirtutemque laudare, cui nisi obuiam iretur,
actum iam ac debellatum foret. [50] Tum consules principesque
alii factionis tanto uerborum pondere castigati, siue ut aemulum
ac uehementem neglegentiae correctorem ab oculis remouerent, siue
ut feroci prouinciae, cuius infidelitatem timebant, idoneum
praeponerent ducem, misere in citeriorem Hispaniam, atque ei
mandatum est, ut transiens res in Gallia transalpina componeret.
[51] Sed ubi in prouinciam uenit, ita strenue sociorum animos iam
deficientes atque alia cupientes in fauorem partium suarum
modeste tuendo atque blandiendo perduxit, ut et carus esset et
tamen ab omnibus timeretur.
[52] Sed in urbe Sylla et Marius conflixere, atque in ipso
certamine Marius interemptus est, Carbo perditis rebus aufugit.
Tum Sertorius commissis atque deletis partibus, quas sequebatur,
optimum consilium credens exercitum non dimittere, ne nudatus
supplicia uictoribus penderet, collecta Hispaniae multitudine
contra Romanum exercitum statuit dimicare.
[54] Mortuoque itaque Sylla hostem se publicum aperte professus
est: ad quem expugnandum missi sunt Metellus atque Pompeius, qui
eum grauibus atque assiduis pugnis afflixere. [55] Qui tamen
difficile uinceretur, nisi per coniurationem in conuiuio a suis
esset occisus.
[56] Postea Pompeius Perpennam subegit, Auxummen Cluniam
Calagurrim ciuitates deleuit et factis in Pyrenaeo trophaeis
Romam regressus est.
