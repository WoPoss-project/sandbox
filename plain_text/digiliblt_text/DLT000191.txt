digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Ars rhetorica

Fortunatianus, Consultus

Correzione linguistica: Beatrice Strona

Codifica XML: Nadia Rosso

2018 digilibLT, Vercelli

Fonte: Consulti Fortunatiani Ars rhetorica, introduzione,
edizione critica, traduzione italiana e commento a cura di L.
Calboli Montefusco, Bologna 1979.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 LIBER PRIMVS  

1. [p. 81 Halm] Quisquis rhetorico festinat tramite doctus

Ad causas legesque trahi, bene perlegat artis

Hoc opus et notum faciat per competa callem.

Quid est rhetorica? bene dicendi scientia.

Quid est orator? vir bonus dicendi peritus.

Quod est oratoris officium? bene dicere in civilibus
quaestionibus.

Qui finis? persuadere, quatenus rerum et personarum condicio
patiatur in civilibus quaestionibus.

Quae sunt civiles quaestiones? quae in communem animi
conceptionem possunt cadere, id est, quas unusquisque potest
intellegere, ut cum quaeritur de aequo et bono.

Genera civilium quaestionum quot sunt? tria. Quae?
demonstrativum, deliberativum, iudiciale. Haec ab aliis quae
appellantur? genera dicendi.

Quod est demonstrativum genus? cum aliquid demonstramus, in quo
est laus et vituperatio. Hoc Graeci quid vocant? ἐπιδεικτικόν vel
ἐγκωμιαστικόν. Quod est deliberativum? in quo est suasio et
dissuasio. Hoc Graeci quid vocant? συμβουλευτικόν. Quod est
iudiciale? in quo est accusatio et defensio. Hoc Graeci quid
vocant? δικανικόν.

Partes oratoris officii quot sunt? quinque: inventio, dispositio,
elocutio, memoria, pronuntiatio. Haec a Graecis quid vocantur?
ἔργα τοῦ ῥήτορος.

2. [p. 82 Halm]Proposita controversia quid primum consideramus?
an consistat. Hoc quo modo invenimus? ex intentione et
depulsione.

Quid est intentio? quod prima pars, proponit, quae facit litem.
Id Graeci quid vocant? κατάφασιν. Quid est depulsio? quod secunda
pars respondet. Id Graeci quid vocant? ἀπόφασιν.

Cataphasis unde firmatur? ex aetio. Quid est aetion? causativum
litis, propter quod res in iudicium devocatur.

Apophasis unde firmatur? ex synechonte. Quid est synechon? quo
continetur omnis defensio.

Ex aetio et synechonte quid nascitur? crinomenon. Quid est
crinomenon? id de quo iudicandum est.

Quae materiae principaliter non consistunt? quae aut depulsionem
non habent, aut quae inpudentem aut turpem habent intentionem.
Haec a Graecis quae appellantur? ἀσύστατα.

3. Asystata quot modis fiunt? secundum Hermagoran quattuor, cum
est aut ἐλλείπουσα aut ἰσάζουσα aut μονομερής aut ἄπορος.

Quae est ellipusa? cum aliquid deest ex circumstantiis quod
faciat quaestionem: ut si aliquis abdicatur nec abdicationis ulla
sit causa: nam si ponamus, quod luxuriosus sit vel quod amicos
non habeat aut aliquid huiuscemodi, materia consistit. Ellipusa
quibus aliis nominibus nuncupatur? et κατ’ ἐλλιπές et κατὰ μόριον
et κατ’ ἀπερίστατον.

Quae est isazusa? cum eadem ex utraque parte dicuntur et nihil
proprium est partis alterius, ut: ‘duo adulescentes vicini
speciosas uxores habebant, nocte invicem se convenerunt: accusant
se adulterii’. Quidquid enim altera pars dixerit, eadem et
altera dictura est. Isazusan quibus aliis nominibus vocant? et
ἰσομερῆ et κατ’ ἰσότητα et πριονίτης.

Monomeres quae est? cum ex prima parte tantum constat, nec
quicquam ex secunda adferri potest, ut sunt loci communes. Da
exemplum. [p. 83 Halm] ‘Leno, qua parte venturos ad se
adulescentes sciebat, nocte foveam fecit occultam; ea iuvenes
perierunt: accusatur, quod causas mortis praestiterit’: hic enim
lenonis nulla defensio est. Monomeres quid aliut appellatur?
ἑτερομερής et καθ’ ἑτερομερίαν.

Quae est aporos? cum iudex non invenit quam sententiam dicat:
‘Tres simul iter agebant, duo soli reversi sunt: accusant se
invicem caedis’: hic enim iudex non invenit quid sequatur, cum
uterque ab altero dicat occisum, et nihil ab utroque ad
probationem possit adferri deficiente circumstantia.

4. Hae solae sunt asystatarum species? sunt et aliae, quas aput
varios artium scriptores invenimus. Quae sunt? ἀντιστρέφουσα,
ἄχρωμος, ἀδύνατος, ἀπίθανος, ἀπρεπής, ἀναίσχυντος, παρ’ ἱστορίαν,
ἄλογος.

Quae est antistrephusa? cum actionem suam convertunt litigantes
et neuter utitur sua priore sententia, sed adversarii sui. Da
exemplum. ‘Repetebat ab amico suo pecuniam cum usuris quasi
creditam: ille offerebat sine usuris tamquam depositam. Inter
moras iudicii lex lata est de novis tabulis; repetit ille
pecuniam tamquam depositam, retinet ille quasi creditam’.

Quae est achromos? cum color facti non invenitur, ut: ‘decem
milites belli tempore pollices cibi amputaverunt; rei sunt laesae
rei publicae’. Quo differt monomeres ab achromo? quod monomeres
in omnibus deficit, achromos in solo colore.

Quae est adynatos? cum id in themate ponitur, quod sit contra
rerum naturae fidem, ut si infans accusetur adulterii, quod cum
uxore cubarit aliena.

Quae est apithanos? cum id invenimus in themate, quod minus
verisimile sit, ut cum oculos caeci recuperasse dicuntur, vel cum
obsessi aliquo misisse legatos: quae materiae tamen solent
recipi. Cur ita? quoniam, quamvis minus verisimile sit oculos
recuperasse caecum, tamen possumus credere divina maiestate
alicui aliquando hoc esse concessum; et obsessos aliquo misisse
legatos, vel captato obsidentium somno vel per eam partem
civitatis, quam neglegentius obsederint hostes. Huiusmodi
materias quid vocamus? cacosystatas. Quae sunt cacosystatae? quae
non tam firmiter consistunt. Quot sunt autem in his genera?
tria; nam [p. 84 Halm] aliae sunt cacosystatae, quae non tam
firmiter consistunt, aliae asystatae, quae in totum non
consistunt, aliae quae nec controversiae quidem dici debeant, sed
plasmata inrationabilia, id est aloga.

5. Quae est aprepes? cum aliquid personae incongruens invenitur,
ut: ‘vir fortis praemium accipiat: quidam fortiter fecit, petit
praemii nomine nuptias filiae suae’.

Quae est anaeschyntos? cum prima pars inpudens invenitur, ut
‘luxuriosus pater abdicat filium frugi’, ita tamen si vere
abdicet; nam si ut se purget, poterit consilio materia
consistere, quamvis actione deficiat. Vnde intellegere debemus
esse quasdam controversias, quae possint consilio consistere, cum
ipsa actione deficiant.

Quo differt monomeres ab anaeschynto? quod monomeres ex secunda
deficit parte, anaeschyntos ex prima.

Quae est παρ’ ἱστορίαν? quando id in controversia invenimus, quod
sit citra historiae fidem, ut ‘reus est Q. Hortensius, quod in
consulatu suo supplicium de indemnatis civibus sumpserit’, cum
sciamus non Hortensium fuisse, sed Tullium. Hic modus in persona
tantum invenitur? immo in omnibus circumstantiis, et in re et in
tempore et in loco et in causa et in modo et in materia, si
aliquid ex his falsum ponatur et aliter quam in historiis
invenimus.

Quae est alogos? quae sine ratione componitur; quamvis omnia
asystata ‘alogos’ dici possint, si quidem nusquam in his ratio
inveniri potest.

6. Cum cognoverimus materiam consistere, quid primo quaeremus?
ductum. Quid est ductus? quo modo tota causa agenda sit. Quid
interest inter ductum et modum? ductus est totius orationis,
modus vero partis alicuius in oratione.

Ductus quot sunt? quinque: simplex, subtilis, figuratus, oblicus,
mixtus.

Simplex qui est? cum simpliciter id agimus, ita ut in themate
positum est.

[p. 85 Halm] Subtilis qui est? cum aliud est in themate, aliud in
agentis voluntate.

Figuratus qui est? cum palam dicere pudor inpedit.

Oblicus qui est? cum periculum prohibet aperte agere.

Mixtus qui est? quando non unus est ductus.

Ductum unde invenimus? ex consilio. Quo modo? si verum fuerit
consilium, simplex erit ductus; si non verum consilium, tunc non
erit simplex ductus, sed aut subtilis, si aliut fuerit in
themate, aliut in voluntate agentis, aut figuratus, si pudor
inpediat palam dicere, aut oblicus, si periculum prohibeat aperte
agere, aut mixtus, si non unus fuerit ductus.

7. Consilium unde invenimus? ex tempore. Quo modo? si praeteritum
fuerit tempus, verum erit consilium; si praesens fuerit tempus
vel futurum, non erit verum consilium.

Ipsum tempus quo modo invenimus? ex causativo litis. Exemplis
doce, quo modo singuli ductus inveniuntur. ‘Inventus est iuxta
cadaver recens hominis occisi: fit reus caedis’. Causativum litis
est, quod sit inventus; quod est praeteriti temporis, et ideo
verum est consilium, ac per hoc simplex est ductus.

Subtilis ductus quo modo invenitur? ‘Amicos non habet:
abdicatur’. Causativum litis est, quod amicos non habet; quod est
praesentis temporis, et ideo non est verum consilium, ac per hoc
nec simplex ductus. Qui ergo erit ductus? subtilis, quoniam
aliud est in themate, aliud in agentis voluntate; nam quod est in
themate, ‘abdicat filium’, non vere abdicat, sed titulo
abdicationis suadet ut amicos habeat.

Figuratus quo modo invenitur? ‘Adulteros liceat occidere. Infamis
fuit in nurum; invenit filius adulterum obvoluto capite nec eum
occidit. Interrogatur a patre, qui fuit adulter, cui pepercerit;
non dicit et abdicatur’. Causativum litis est, quod filius non
dicit; quod est praesentis, et ideo non est verum consilium, ac
per hoc nec simplex ductus. Qui ergo erit? figuratus, quoniam
pudore deterretur filius patri palam dicere: ‘tu adulter fuisti’.

Oblicus quo modo invenitur? ‘Tyrannus deposuit dominationem sub
pacto abolitionis: vult petere magistratum, contra dicitur’.
Causativum litis est quod petit magistratum; quod est praesentis
temporis vel futuri, [p. 86 Halm] et ideo non est verum consilium
ac per hoc nec simplex ductus. Qui ergo erit? oblicus, quoniam
periculo prohibetur, qui contra dicit, aperte mentionem facere
tyrannidis.

Mixtus quo modo invenitur? ‘Qui infamis fuit in nurum, arcem
occupavit vocavit ad se filium et eum interrogavit, an rumori
crederet; negavit se credere. Deposuit pater dominationem sub
pacto abolitionis; filius repudiavit uxorem. Interrogat pater
causas repudii; non dicit et abdicatur’. Causativum litis est,
quod filius non dicit causas repudii; quod est praesentis
temporis, et ideo non est verum consilium ac per hoc nec simplex
ductus. Qui ergo erit? mixtus, id est et figuratus et oblicus:
<figuratus>, quoniam pudore deterretur patri palam dicere ‘tu
adulter fuisti et ideo repudiavi uxorem’, et oblicus, quoniam
periculo prohibetur aperte mentionem facere tyrannidis.

8. Hos omnes ductus plerique quo nomine vocant? figuratos. Nos
ergo quare nominibus separamus? quoniam singuli ductus diversa et
vi et ratione consistunt nec debent uno nomine nuncupari, quorum
et vis et ratio non una est. Quid interest inter oblicum ductum
et figuratum? quod figuratus tunc est, cum pudor inpedit palam
dicere, oblicus, cum periculum prohibet aperte agere; item, quod
figuratus in coniectura est, oblicus in qualitate. Quid est
istud? cum infamia est alicuius, incerta res est; at cum deposita
dominatio est, constat tyrannum fuisse, quod est manifestae
qualitatis.

Ductus idem semper est utriusque partis? non. Quid ita? quoniam
ductus ex consilio nascitur, consilium autem non omnium semper
est unum. Nec enim utraque pars semper est eius{€dem€}
voluntatis: quod si eiusdem erit, hoc est, si unum consilium
utriusque partis invenerimus, erit unus et ductus, sicut
plerumque in foro fieri solet, cum ex conpacto agunt. Quid, cum
diversum consilium fuerit utriusque partis? erit diversus et
ductus. Quid? modus et scopos similiter ut ductus? non, quoniam
modus est ductus {€in€} parte orationis, scopos autem id quod
omnis efficit ductus.

Consilium a ductu quo differt? quod consilium voluntatis est,
ductus ipsius orationis. Item quod ductus ex consilio nascitur,
non consilium ex ductu.

9. Reperto ductu quid primo considerabimus? genus controversiae.

[p. 87 Halm] Quot ea sunt? septem. Quae? simplex rationale,
simplex legale, coniunctum rationale, coniunctum legale,
conparativum rationale, conparativum legale, mixtum.

Quod est simplex rationale? cum res una vel factum simpliciter
tractatur, ut: ‘inventus est iuxta cadaver recens hominis occisi
gladium cruentum tenens; reus est caedis’.

Quod est simplex legale? cum lex unam facit quaestionem, ut:
‘peregrinus murum ne ascendat: peregrinus murum ascendit et
hostem propulsavit; petitur ad poenam’.

Coniunctum rationale quot modis fit? duobus, rebus et causativis.
Rebus quem ad modum? cum multa quaeruntur, ut si aliquis
accusetur et adulterii et sacrilegii. Coniunctum causativis quem
ad modum fit? ut cum una res quaeritur et multis causis
adprobatur, ut: ‘luxuriosus adulescens iuravit se uxorem non esse
ducturum et abdicatur’; hic enim una quaestio est, an abdicandus
sit, sed causativis coniuncta est, et quod luxuriosus sit et
quod iuraverit se uxorem non esse ducturum.

Coniunctum legale quem ad modum fit? cum quaeritur, an contra
plures leges sit admissum, ut: ‘peregrinus murum ne ascendat et
nocte nemini liceat esse cum telo: peregrinus murum cum telo
nocte ascendit et hostem propulsavit; petitur ad poenam’. Hic
enim contra duas leges fecisse dicitur, et quod peregrinus murum
ascenderit et quod nocte cum telo fuerit.

10. Quod est genus conparativum rationale? cum aut personae aut
res conparantur. Personae quem ad modum? ut: ‘qui plus rei
publicae praestiterit, petat praemium: contendunt medicus est
orator’. Hic enim quaeritur, qui melior sit, utrum medicus an
orator. Res quem ad modum? ut ‘qui plus rei publicae
praestiterit, petat praemium: alter hostes ab obsidione reppulit,
alter hostium civitatem cepit: contendunt de praemio’. Hic enim
facta eorum et res conparantur, ut quaeratur, quid plus sit,
hostes repellere ab obsidione, an hostium civitatem capere.

Conparativum legale quem ad modum fit? cum leges conparantur, ut
‘qui auxilium parentibus non tulerit, capite plectatur et mas
templum Cereris si ingressus fuerit, capite puniatur: in templo
Cereris matri auxilium filius tulit; petitur ad poenam’. Hic enim
quaeritur per conparationem secundum quam legem filius facere
debuerit.

Mixtum quem ad modum fit? quando non ex uno genere materia [p. 88
Halm] conposita est, id est, cum et simplex est genus et
conparativum, aut cum et rationale et legale.

Simplex et conparativum quem ad modum fit? ut: ‘quidam
proditionis accusabatur; ex filiis eius alter fortiter fecit,
alter deseruit: petit pater de viro forti ut abolitionem iudicii
peteret; ille incolumitatem desertoris fratris optavit et reo
adfuit patri; absolutus pater abdicat filum’. Hic enim et
simpliciter quaeritur, an contra voluntatem patris praemium ei
licuerit petere, et per conparationem, quid magis debuerit
optare.

Mixtum ex rationali et legali quem ad modum fit? ut: ‘qui
proditionis damnatus fuerit, magistratui detur custodiendus et
tricensima die torqueatur, ut conscios dicat et adulteros liceat
occidere: proditionis damnatus magistratui collegae suo datus est
custodiendus; ille eum in adulterio deprehensum occidit: reus
est conscientiae’. Hic enim et rationale est genus, in quo
quaeritur, an hic conscius fuerit, an ille adulter, et legale, in
quo quaeritur, an eum illi licuerit occidere, qui torqueri
debuerat, ut conscios diceret.

Haec genera controversiarum cur quaerimus? ut iam formam et
faciem statuum videamus et imaginem divisionis. Haec genera ubi
inveniemus? ἐν τῷ κρινομένῳ.

11. Post haec genera controversiarum quid deinde considerabimus?
aliut quoque genus, quod appellatur publicum sive commune.

Quot ista sunt? quinque: ethicum, patheticum, apodicticum,
diaporeticum, mixtum. Quare non illis septem superioribus
iunguntur? quoniam illa septem ad imaginem statuum pertinent,
haec vero ad formam elocutionis. Quare publica appellantur sive
communia? quoniam quodcumque fuerit ex illis superioribus septem,
necesse est ut ex his quinque aliquid in se habeat.

Quod est ethicum genus? in quo moralitas quaedam est, id est ubi
mores hominum considerantur, ut sunt comoediae. Da exemplum.
‘Meretrix ex tribus amatoribus alium osculata est, alii residuum
poculum dedit, alium coronavit: contendunt quem magis diligat’.

Quod est patheticum genus? in quo motus est animi et vis quaedam
[p. 89 Halm] et impetus mentis, ut sunt tragoediae. Da exemplum.
‘Indemnatos liberos liceat occidere. Tres filios lege
indemnatorum in conspectu matris occidit; mater eodem gladio se
interemit: reus est, quod causas mortis praestiterit’.

Quod est apodicticum? in quo pugna quaestionum est. Da exemplum.
‘Peregre proficiscens reliquit aput amicum certam frumenti
mensuram; ille in fame civitatis duplo pretio frumentum vendidit;
reversus amicus contenda de lucro’.

Quod est diaporeticum? in quo addubitatio est nec quicquam certi
adfertur, ut: ‘cum duo fratres dissidentes armis contenderent,
pater intercessit; vulneratus est incertum a quo; quaerunt filii
a quo sit vulneratus; non dicentem accusant dementiae’.

Quod est mixtum? quod non ex uno genere compositum est, ut haec
ipsa est materia patris vulnerati: nam et pathetica est in
fratrum congressione, et diaporetica in addubitatione patris.

Haec genera propter quid consideramus? propter modum actionis et
genus elocutionis. Vbi ea invenimus? in personis et rebus: nam si
persona vel res moralis sit, erit ethicon, si indigna et atrox,
patheticon, si argumentis adprobanda, apodicticon, si non
proferenda, sed cum summa dubitatione servanda, diaporeticon.

12. Repertis generibus controversiarum, quid deinde quaeritur?
status.

Quid est status? quo consistit controversia. Quo modo eum
invenimus? ex intentione et delpulsione sicut asystatas vel
consistentes videmus. Quo modo una cogitatione tot res simul
invenimus? quoniam haec consistunt, quae habent statum.

Quot sunt genera statuum? duo, rationale et legale. Quid interest
inter rationales status et legales? quod rationales rei alicuius
vel facti habent quaestionem, legales autem legis et iuris
continent disceptationem.

Rationales status quot sunt? secundum Hermagoran quattuor:
coniectura, finis, qualitas, translatio: sed translationem
tantummodo legalem accipimus. Cur ita? quoniam nulla translatio,
id est praescriptio, potest esse sine lege.

[p. 90 Halm] Coniecturalis status qui est? cum id, quod ab alio
obicitur ab adversario pernegatur.

Coniectura quot modis fit? sex: aut cum de facto constat et de
persona non constat, aut cum de persona constat et de facto non
constat, aut cum de utroque non constat, aut cum de sola
voluntate fit quaestio, aut cum de re ipsa quaeritur, aut cum est
anticategoria.

Cum de facto constat et de persona non constat, quem ad modum
fit? ut: ‘cum abdicato filio, qui militabat, inventus est pater
telo filii sui occisus, reus est filius parricidii’. Hic enim de
facto constat, id est, occisum esse patrem, sed de persona non
constat; quaeritur enim an a filio sit occisus.

Cum de persona constat et de facto non constat, quem ad modum
fit? ut: ‘Luxuriosum filium abdicavit pater, abdicatus medicinae
studuit, postea decumbenti patri dedit poculum, quod diceret
sanitatis; pater in media potione ait se venenum accepisse;
filius residuum poculum bibit et decessit pater; reus est filius
parricidii’. Hic enim de persona constat, quoniam filius poculum
dedit, sed de facto non constat; quale enim dederit, utrum veneni
an sanitatis, incertum est.

Cum de utroque non constat, quem ad modum fit? ut: ‘luxuriosi
pater non conparuit; reus est filius parricidii’. Hic enim non
constat occisum esse patrem: et si constiterit, incertum est an a
filio sit trucidatus.

Cum de voluntate quaeritur, quem ad modum fit? ut: ‘Luxuriosus
adulescens nocte a meretricis domo expulsus cereum ardentem ante
fores meretricis abiecit; domus arsit; agit cum eo damni illati,
arguit eum ut restituat’. Hic enim et de persona et de facto
constat, sed tantummodo quaeritur qua id fecerit voluntate.

Cum de re ipsa quaeritur, quem ad modum fit? quando περὶ τῆς
οὐσίας quaestio est, non de facto aliquo, id est, cum quaeritur,
an aliquid fuerit illud, de quo quaestio est, non an aliquid sit
factum. ‘Repetebat a commilitone suo pecuniam tamquam creditam;
negantem se debere occidit, sed et se interfecit; repetunt
pecuniam heredes interfectoris ab heredibus pernegantis; illi
contra dicunt’. Hic enim non de facto aliquo quaestio est, sed de
eo, an ante pecunia ulla sit credita.

[p. 91 Halm] Quae est ἀντικατηγορία? mutua accusatio, id est, cum
aliqui se invicem accusant, ut: ‘Vir fortis habebat novercam,
habebat in matrimonio et captivam; ambiguis signis obiit;
accusant se invicem veneficii noverca et captiva’.

13. Finitivus status qui est? cum id, quod obicitur, non hoc esse
contendimus.

Definitio quot modis fit? quinque: aut cum simplex est, quae
anasceuastica dicitur, aut cum duplex actio est sive conparativa,
quae anthoristica dicitur, aut cum duplex quaestio est sive
coniuncta, aut cum ex partibus definimus, aut cum est
antithetica.

Quae est simplex definitio? cum unam rem simpliciter definimus,
ut: ‘naufragia ad publicanos pertineant: cuiusdam naufragae
corpus cum ornamentis ad litus expulsum harena obrutum est, id
publicani eruerunt; rei sunt sepulchri violati’. Hic enim
simpliciter quaeritur, quid sit sepulchrum violare.

Quae est duplex actio sive conparativa? cum duas res diversas
definiunt litigantes. Da exemplum. ‘Sacrilegus capite plectatur,
fur quadruplum solvat. De templo privatam pecuniam sustulit;
petitur ad poenam quasi sacrilegus; ille offert quadruplum quasi
fur’. Hic enim alter sacrilegium dicit esse commissum et hoc
definit, alter furtum: ex conparatione quaeritur, quid sit
admissum, utrum sacrilegium an furtum.

14. Quae est duplex quaestio sive coniuncta? cum duas res, quas
prima pars definit, easdem adversarius inpugnat, ut: ‘qui non
initiato sacra enuntiaverit, capite plectatur; non initiatus
sacra vidit in somnis, rettulit ei, qui fuerat initiatus; ille
ait: ‘haec sunt sacra’. Petitur ad poenam et contra dicit’. Hic
enim quaeritur, quid sit initiatum esse, et quid sit enuntiare.

Quae est ex partibus definitio? cum unam rem multis partibus
definimus. Da exemplum. ‘Qui obsidebantur ab hostibus, auxilia a
finitimis conduxerunt; dum in itinere sunt auxilia, recesserunt
hostes ab obsidione; petunt illi pactam mercedem, hi contra
dicunt’. Hic enim quaeritur, quid sit auxilium praestare, quod ex
partibus definimus: quod et decreverunt et quod miserunt et quod
hostes recesserunt.

Quae est antithetica definitio? quando ita definimus, ut non
tantum crimen negemus, verum etiam commodum aliquod adferamus. Da
exemplum. [p. 92 Halm] ‘Commendatam sibi ab ephebo chlamydem,
defuncto eo, in monumentis maiorum eius posuit; accusatur a patre
ephebi sepulchri violati’. Hic enim dicit sepulchrum a se non
tantum non esse violatum, verum esse et ornatum.

15. Qualitas in quot species dividitur? in duas, iuridicialem et
negotialem.

Quare non et in demonstrativam et deliberativam? quia deliberatio
et demonstratio genera sunt dicendi, quae statibus dominantur et
ideo non possunt qualitati servire, quia una est ex ceteris
statibus.

Iuridicialis facit statum an non? non. Quare? quia vim, quam
accipit a qualitate, non apud se retinet, sed aliis tradit.
Quibus? absolutae et adsumptivae.

Absoluta qualitas statum facit? facit, quia vim, quam accipit a
iuridiciali, apud se retinet.

Quot modis fit absoluta qualitas? duobus principalibus, facti
qualitate et iuris ratiocinatione. Facti qualitas quae est? cum
ostendimus factum id, quo arguimur, perniciosum non esse et ideo
naturali iure esse concessum. Da exemplum. ‘Damnato Milone Cicero
exclamavit urbem Romam bonis civibus sedem esse non posse; reus
est laesae rei publicae’.

Iuris ratiocinatio quot modis fit? quattuor: lege, more, secta,
arte.

Lege quem ad modum fit absoluta qualitas? ‘Indemnatos liberos
liceat occidere: tres filius lege indemnatorum occidit; reus est
uxori malae tractationis’. Hic enim se dicit lege fecisse.

More quem ad modum fit? ‘Mos apud Scythas fuit, ut sexagenarii
per pontem mitterentur: Scytha Athenis sexagenarium patrem per
pontem deiecit, reus est parricidii’. Hic enim se dicit gentis
suae more fecisse.

Secta quem ad modum? ‘Philosophus disputavit in contione de bono
mortis; cuncti qui eum audierunt, laqueo vitam finierunt; domini
eorum accusant philosophum damni illati’. Hic enim dicit se secta
sua fecisse, ut hoc disputaret.

Arte quem ad modum? ‘Pictor naufragia pinxit et publice
proposuit; nemo navigata reus est laesae rei publicae’. Et hic
enim necesse est sua [p. 93 Halm] se arte defendat, quod pictores
consueverint huiusmodi multa pingere et publice proponere.

16. Adsumptiva qualitas facit statum? non. Quare? quia vim, quam
accipit a iuridiciali, non apud se retinet, sed aliis tradit.
Quibus? relationi, remotioni, compensationi, veniae.

Relativus status quem ad modum fit? cum reus culpam refert in
eum, propter quem arguitur. Da exemplum. ‘Miles in acie
exclamavit, vincimur; occisus est ab imperatore; reus fit
imperator caedis; contra dicit’. Dicit enim militem peccasse et
ideo occidi debuisse, quod hoc exclamaverit.

Remotivus quem ad modum fit? modis fit duobus, cum aut in
personam removemus aut in rem. In personam quem ad modum? ut:
‘Legatus intra XXX. diem naviget: legatus non accepto a quaestore
viatico non navigava intra XXX. diem et reus est male gestae
legationis’. Hic enim removet in quaestorem, a quo viaticum non
accepit. In rem quem ad modum? ut: ‘missus est ad expugnandam
hostium civitatem; invenit illam lue laborare, reduxit exercitum;
reus est laesae rei publicae’. In legem possumus removere?
possumus, sed hoc idem accipimus, quod est, cum in rem removemus.

Conpensativus status quot modis fit? duobus, cum aut delicto
meritum conparamus, aut cum maiori incommodo consultum esse
contendimus.

Delicto meritum quem ad modum conparatur? ut: ‘milites ex acie ad
muros confugiebant; imperator muros diruit, victoriam
reportavit; reus est laesae rei publicae’.

Maiori incommodo quem ad modum prospectum esse contendimus?
‘Tyrannidis tempore speciosum filium pater amico commendavit;
vocavit ad se patrem eius tyrannus et tormentis expressit, ubi
esset filius; satellites misit ad amicum, amicus puerum occidit,
tyrannus re cognita se necavit; amicum mater pueri caedis
accusat; adest ei pater’. Hic enim dicit puerum maiore a se
pudoris iniuria liberatum.

17. Venia omnis qualis est? aut purgativa aut deprecativa.
Purgativa quot modis fit? quattuor: errore, casu, necessitate,
oblivione.

Errore quem ad modum fit? ‘Exulem intra fines deprehensum liceat
[p. 94 Halm] occidere: ex duobus geminis fratribus similibus
alter exulabat; fratrem eius quidam tamquam exulem occidit; reus
est caedis’. Hic enim se dicit errore fecisse.

Casu quem ad modum fit? ‘Dum venatur hastam in feram misit, in
hominem incidit; eo vulnere periit; reus fit caedis’. Hic enim se
dicit non voluntate, sed casu fecisse.

Necessitate quem ad modum fit? ‘Orator captus ab hostibus laudem
eorum scripsit, iubentibus his, et publice recitavit; gratuito
dimissus est; ad suos reversus laesae rei publicae accusatur’.
Hic enim se dicit non voluntate, sed necessitate fecisse.

Oblivione quem ad modum fit? ‘Sacerdos omnibus kalendis sacrum
non fecit; petitur ad poenam’. Hic enim aliter defendi non
potest, nisi memoria sibi adlegaverit excidisse.

Deprecativa venia quem ad modum fit? cum iam nulla potest esse
defensio, sed eum cui liceat ignoscere, tantummodo deprecamur,
quoniam negare non possumus nos voluntate fecisse id, propter
quod arguimur.

18. Negotialis status quot modis fit? principalibus duobus: in
scripto et extra scriptum. In scripto quem ad modum fit? cum lex
fertur aliqua vel rogatio. Id quot modis fit? tribus: simplici,
coniuncto, conparativo.

Simplex quem ad modum fit? cum una lex simplex fertur, ut: ‘in
aerarii inopia fertur rogatio ut honores veneant’.

Coniunctu{€s€} quem ad modum fit? cum duae leges vel plures
feruntur, ut: ‘in aerarii inopia fertur rogatio, ut honores
veneant et ut nova vectigalia instituantur’.

Conparativus in scripto quem ad modum fit? cum ita leges
feruntur, ut per conparationem quaerendum sit, quae potius
conprobanda videatur, ut: ‘in aerarii inopia alius fert legem ut
honores veneant, alius ut nova vectigalia instituantur: quaeritur
quae potior sit’.

Extra scriptum quot modis fit? duobus, simplici et conparativo.
Simplex quot modis fit? quattuor: iniectione qualitatum,
particula iuris, quantitate numeri, cum causae redduntur mortis
voluntariae.

19. [p. 95 Halm] Iniectionem qualitatum quid Graeci vocant?
ἐπιβολὴν ποιοτήτων. Quid est iniectio qualitatum? cum qualitas
qualitati supernascitur.

Iniectio qualitatum quot modis fit? quinque: lege, rogatione,
testamento, pacto, edicto vel praeconio.

Lege quem ad modum fit? ‘Rapta raptoris mortem aut indotatas
nuptias optet. Rapuit et profugit; dedit eam pater marito alii;
reversum raptorem vult pater producere ad magistratum; ille
contra dicit’. Quo modo hic supernascitur qualitas qualitati?
quoniam, quae antea rapta erat, hodie iam nupta est.

Rogatione quem ad modum fit? ‘Vir fortis petit praemium nuptias
uxoris alienae; accepit; prima nocte exanimatam priori marito
reddidit; cum aput illum convaluisset, repetit eam vir fortis;
viro forti contra dicit prior maritus’. Quo modo hic
supernascitur qualitas qualitati? quoniam, quam reddidit quasi
mortuam, repetit quasi vivam.

Testamento quem ad modum fit? ‘Decedens testamento iussit, ut
filia sua tutoris filio nuberet; reddita tutela tutoris filius
petit eam in matrimonium; illa contra dicit’. Quo modo hic
supernascitur qualitas qualitati? quoniam iussa est tutoris filio
nubere et ille iam tutoris filius esse desiit.

Pacto quem ad modum fit? ‘Pactus est daturum se in matrimonium
filiam medico, si eam ad sanitatem perduceret; perduxit ad
sanitatem; inter moras capta est ab alio, et secundum legem
raptarum puella indotatas nuptias elegit; petit medicus ex pacto
nuptias eius; contra dicit puellae pater’. Quo modo hic
supernascitur qualitas qualitati? quoniam cuius virginis pactus
est nuptias, ea iam nupta est.

Edicto vel praeconio quem ad modem fit? ‘Cuiusdam servus fugerat;
libello proposito vel per praeconem nuntians dixit daturum se
denarios mille ei, qui ad se servum suum perduxisset; quidam
perduxit, perductus in libertatem adsertus est et liber
pronuntiatus; petit ille mille denarios, contra dicit qui dominus
fuerat’. Quo modo hic supernascitur qualitas qualitati? quoniam
ille, pro quo promissi mille denarii erant, qui servus fuerat,
liber pronuntiatus est.

20. Particula iuris quae est? cum aliqua postulatio est. Haec
species quot modis fit? tribus: cum res pecuniaria est, cum ius
in posterum [p. 96 Halm] fit, cum de modo poenae agitur. [Hi sunt
tituli controversiarum, qui κατὰ τὸ πλεῖστον negotialem statum
ostendunt.]

Res pecuniaria quem ad modum est? ‘Deposuit apud amicum certam
frumenti mensuram et ait quanti emisset. Eo absente ille duplo
vendidit pretio, reverso offert ei simplam pecuniam; ille exigit
duplam’.

Ius in posterum quem ad modum fit? cum ex praesenti iudicio ius
constituitur, quod postea sit observandum. Da exemplum. ‘Orba
proximo nubat, vel, si eam noluerit in matrimonium deducere, det
decem milia. Indicenti sibi orbae proximus dedit decem milia;
indicit illi alia nuptias, et contra dicit’. Ex hoc enim iudicio
incipiet institui ius, utrum uni orbae an omnibus sit obnoxius
proximus.

De modo poenae cum quaeritur, quem ad modum invenimus? ‘Qui
causas mortis praestiterit, capite puniatur et raptor raptae det
decem milia: puellam, caeci patris ducem, rapuit; ille
praecipitio obiit; petitur ad poenam et offert decem milia’. Hic
enim quaeritur qua poena adfici debeat.

21. Tituli controversiarum, qui κατὰ τὸ πλεῖστον negotialem
statum efficiunt, qui sunt? cum tribuni appellantur de iniusto
supplicio, cum abdicatio est, cum praemii petitio est.

Da exemplum, quem ad modum tribuni appellantur. ‘Servus
meretricem dominam amat; vult illum cruci figere; appellat
tribunos de iniusto supplicio’.

Quid abdicato? Amicos non habet et abdicatur.

Cum praemii petitio est, quem ad modum fit? ut: ‘Vir fortis petat
praemium: rusticus fortiter fecit, petit praemii nomine ne oves
immolentur’.

Quantitas numeri, quam tertiam speciem esse diximus negotialis
extra scriptum, quem ad modum fit? cum quantitas sine ulla
conparatione tractatur. Da exemplum. ‘Tyrannicida praemium petat:
duos tyrannos occidit; petit duo praemia, et contra dicitur’.
Hic enim quaeritur per quantitatem sine ulla conparatione,
tyranni lex illa una fuerit an duae.

Quarta species extra scriptum negotialis status quae est? cum
causae redduntur mortis voluntariae, ut: ‘eunuchus amat, reddit
causas voluntariae mortis’.

22. Conparativa species extra scriptum quot modis fit? quattuor,
cum divinatio est, cum qualitatum conparatio est, cum
quantitatum, cum duarum qualitatum.

[p. 97 Halm] Quae est divinatio? cum de idoneo accusatore
quaestio est, id est cum duo vel plures accusationem sibi
vindicant. Da exemplum. ‘Qui habebat filium et uxorem, meretricem
diligebat; vult filius patrem accusare dementiae, uxor malae
tractationis’. Hic enim quaeritur, quis magis accusare debeat.

Qualitatum conparatio quae est? cum personae conparantur, ut:
‘qui plus rei publicae praestiterit, petat praemium: contendunt
medicus et orator’.

Quantitatum conparatio quae est? quando facta conparantur et
quaeritur quantum hoc vel illut sit.

Quot modis fit quantitatum conparatio? duobus, cum aut res
conparantur aut numeri. Res quem ad modum conparantur? ut: ‘qui
plus rei publicae praestiterit, petat praemium. Alter hostes ab
obsidione reppulit, alter hostium civitatem cepit: contendunt de
praemio’. Hic enim res gestae eorum conparantur. Numeri quem ad
modum conparantur? ut: ‘in iudicio septem iudices sedeant, et
eorum sententia probetur, quam plures dixerint: reum tres iudices
capite damnandum iudicaverunt, duo exilio, duo absolverunt’.
Quaeritur quorum potior sit sententia, trium iudicum, qui capite
damnarunt, an quattuor, qui non capite damnarunt’.

Duarum qualitatum conparatio quae est? cum personae simul et res
conparantur. Da exemplum. Vt: ‘qui plus rei publicae
praestiterit, petat praemium: in civitatis seditione orator in
senatu concordiam suasit, philosophus aput populum; contendunt de
praemio’. Hic enim et personae conparantur, philosophi et
oratoris, et facta eorum, quod alter in senatu suaserit, alter ad
populum.

23. Legales status quot sunt? secundum Hermagoran quattuor:
scriptum et voluntas, leges contrariae, ambiguitas, collectio.
Accedit ad hos et translatio, quae tantum legalis est, et
definitio, quam etiam legalem accipimus secundum M. Tullium.

Translatio quot modis fit? quattuor: a persona, a re, a tempore,
a loco.

A persona quot modis fit? duobus, rei et accusatoris. A persona
accusatoris [p. 98 Halm] quem ad modum praescribimus? ut si
infamem negemus agere posse.

A persona eius qui reus est? ut si negemus posse accusari virum
fortem.

A re quo modo praescribimus? ut: ‘filiis adversus patrem ne sit
adio nisi dementiae: filius vult accusare patrem adfectatae
dominationis, ille praescribit’.

A tempore quem ad modum praescribimus? duplici modo, si aut olim
eum agere potuisse dicamus, nunc agere non posse; aut si nunc non
posse contendamus, postea vero posse dicamus.

Olim potuisse, sed nunc non posse, quem ad modum? ut: ‘pupillus
ne agat cum tutore post acceptam tutelam nisi intra quinquennium:
pupillus accepta tutela nomen militiae dedit, post quinquennium
dimissus vult agere cum tutore; ille praescribit’. Tutor enim
dicit olim illum agere potuisse, sed nunc non posse.

Quem ad modum praescribimus, cum adversarium postea agere posse,
nunc vero non posse contendimus? ‘Pupillus ne agat cum tutore
nisi post acceptam tutelam: pupillus amat meretricem, petit de
tutore ut eam sibi redimat; non redimentem accusat male gestae
tutelae; ille praescribit’. Hic enim tutor dicit eum nondum
accepisse tutelam et ideo nondum agere posse.

A loco quem ad modum praescribimus? cum adversarium dicimus alibi
agere posse, non ibi, ubi intenderit causam: ut si dicamus, non
Romae, sed in provincia eum agere debere, non aput praetorem, sed
aput consulem.

A modo non praescribimus, sicut aput Marcomannum habemus?
praescribimus, sed hoc idem accipimus, modum, quod et rem.

Quid interest inter praescriptionem et translationem? quod
praescriptio excludit actionem, translatio autem differt.

Translatio quot modis fit? principalibus duobus: per qualitatem,
ut supra, et per quantitatem, ut si dicamus: ‘non potest adversus
tot agi vel de tot rebus vel et nunc et postea et hic et alibi’.

Praescriptioni quot modis occurrimus? quattuor: ἀντιπαραγραφῇ,
infitiatione, definitione, iuris ratiocinatione.

[p. 99 Halm] 24. Scripti et voluntatis status quot modis fit?
duobus, cum aut prima pars scripto nititur, secunda voluntate:
aut cum utraque pars omisso scripto sola voluntate contendit.

Cum prima pars scripto nititur, secunda voluntate, quem ad modum?
ut: ‘peregrinus si muros ascenderit, capite plectatur peregrinus
muros ascendit, hostes propulsavit, petitur ad poenam; contra
dicit’.

Vtraque pars omisso scripto quem ad modum sola voluntate
contendit? ‘Decedens cavit testamento, ut uxor sua decem milia
acciperet, si alii non nuberet: post annum peperit, repetunt ab
ea heredes decem milia; illa contra dicit’. Hic enim utraque pars
de testatoris voluntate contendit.

Leges contrariae quot modis fiunt? duobus, aut cum duae leges
contrariae tractantur ex singulis partibus, aut cum una lex
duplex est et eius sibi singulas partes adversarii vindicant. Cum
duae leges contrariae tractantur quem ad modum fit? ut: ‘qui
opem parentibus non tulerit capite plectatur et mas, si templum
Cereris ingressus fuerit, capite puniatur: filius in templo
Cereris pulsatae matri opem tulit, petitur ad poenam et contra
dicit’. Vna duplici lege quem ad modum? ut: ‘rapta raptoris
mortem aut indotatas nuptias optet: duas rapuit, altera petit
mortem, altera nuptias’. Quem ad modum, quidam dicunt, cum una
lex simplex est sed diversae sunt agentium voluntates? ut: ‘qui
patrem habebant proditionis reum, fortiter fecerunt; petit alter
ex filiis praemii nomine abolitionem iudicii patris, alter
actionem’. Quare hunc modum non recepimus? quoniam nulla hic
iuris conparatio est, sed sola praemiorum petitio, quae ad
negotialem pertinet statum: et quia tunc est status legum
contrariarum, cum altera lex necesse est pereat.

25. Ambiguitas quot modis fit? quinque: per discretum sive
indiscretum modo obscuro, per homonymiam, per distinctionem, per
abundantiam, per deficientiam.

Per discretum et indiscretum quem ad modum fit? ut: ‘meretrices
si ancillas habuerint, publicae sint: meretrices habent ancillas;
quaestio est, quae debeant publicari, meretrices an ancillae
earum an utraeque’.

Per homonymian quem ad modum? ut: ‘legavit testamento amico suo
discum; heres offert vas vitreum, ille petit argenteum’.

Per distinctionem quem ad modum? ut: ‘quidam duos amicos habebat,
alterum nomine Laesium, alterum Milesium; testamento ita cavit:
amicus meus heres esto milesi: contendunt de hereditate Laesius
et Milesius’.

Per abundantiam quem ad modum? ut: ‘meretrix aurata veste ne [p.
100 Halm] utatur: si usa fuerit, publicetur. Meretrix aurata
veste usa est; quaestio est quae debeat publicari, ipsa an vestis
eius’. Quo modo hic per abundantiam fit ambiguitas? quoniam si
tollas ‘ne utatur’, ita legem ponas ‘meretrix aurata veste si usa
fuerit, publicetur’, incipiet publicatio ad meretrices
pertinere.

Per deficientiam quem ad modum? ‘Testamento ita cavit: ab herede
meo dari volo amico meo decem vasa argenti, quae elegerit:
quaestio est, quis debeat eligere’.

26. Collectivus status qui est? cum ex scripto colligimus ad id,
quod scriptum non est, ut perinde esse doceamus, ac si scriptum
fuisset.

Collectio quot modis fit? quinque: a simili, a consequenti, a
contrario, a maiore ad minus, a minore ad maius.

A simili quem ad modum? ut ‘qui patrem pulsaverit, manus perdat:
matrem pulsavit et petitur ad poenam’.

A consequenti quem ad modum? ‘Adulteros deprehensos liceat
excaecare: in adulterio deprehensus cum excaecatus esset et
perductus esset postea a parasito suo in adulterium, maritus, cum
eos invenisset, parasitum excaecavit; parasitus de eo repetit
talionem; contra dicit maritus’. Hic enim collectio fit
huiusmodi, quoniam maritus dicit consequens esse ut eius oculi
eruerentur, quo ministro adulterium est commissum.

A contrario quem ad modum? ‘Desertor capite plectatur: quidam
fortiter fecit, vult petere praemium, et contra dicitur’.

A maiore ad minus quem ad modum? ‘Exulem intra fines deprehensum
liceat occidere: quidam exulem intra fines deprehensum verberavit
et accusatur quod contra leges fecerit’.

A minore ad maius quem ad modum fit? ‘Qui commilitonem in acie
protexerit, petat praemium: imperatorem protexit, vult petere
praemium, et contra dicitur’.

27. Definitio legalis quem ad modum fit? cum petitio ex lege
descendens verbis est definienda, id est, cum verbum in lege
positum definitur. Da exemplum. ‘Qui navem in periculo positam
rexerit, eius navis sit cum onere et qui navem reliquerit, is
navem et onus amittat: gubernator et mercator naufragum
receperunt; orta tempestate gubernator in scapham transiliit et
funibus, quoad potuit, navi opitulatus est; mercator [p. 101
Halm] in gladium incubuit nec potuit mori; naufragus ad
gubernaculum sedit. Sedata tempestate ad portum pervenerunt;
contendunt de navi et onere’. Quem ad modum hic definitio legalis
est? quoniam quaeritur, quid sit navem regere et quid
relinquere, quae verba in lege posita petitionis faciunt
quaestionem.

28. Status ubi invenitur? in eo quod probamus, aut in eo ex quo
probamus: secundum Theodorum in eo ex quo probamus, secundum
Hermagoran et plurimos in eo quod probamus. Nam ex quo probamus,
argumenti vim continet et non potest videri ibi esse status,
quando non id subscriptum est, sed in id quod probandum est. Cedo
exemplum. Vt, cum causa est pro Milone; nam quod ibi probatur,
relatio est: ‘P. Clodius meruit occidi’; ex quo probamus autem,
coniectura est: ‘insidias enim fecerat’.

Cum plures status invenerimus, quem ad modum eligemus
principalem? primo quaeremus, quis cuius in locis sit divisionis:
nam qui alterum in se habuerit, is erit principalis: qui vero in
locis divisionis fuerit alterius, quasi membrum eius iudicandum
est. Qui in locis fuerit alterius, ipse quoque praeceptis suis,
id est locis suis dividetur? non semper, sed quando vim habuerit
incidentis.

29. Qui est incidens status? qui confirmat principalem. Incidens
locis suis semper impletur? semper, quoniam necesse est impleri
eum, qui servit et operatur et vires suas subministrat
principali.

Si neuter in alterius locis fuerit, quid faciemus? quaeremus,
quis cui serviat: nam qui servierit, is erit incidens: qui vero
dominabitur, is erit principalis.

Si neuter alteri servierit, quem iudicabimus principalem?
utrumque.

Huiusmodi controversia, quid vocatur? conplexiva. Cur ita?
quoniam duos in se vel plures conplectitur status.

Has ergo, id est conplexivas, quem ad modum dividemus? finito uno
statu ad alium veniemus, ita tamen, ut quaeramus quem primo
tractemus, id est eum, unde incipit quaestio, hoc est, unde
nascitur origo litis et qui maiorem in se continet pugnam, ut
eum, qui ad adfectus pertinet, iuxta epilogos tractemus. Quid, si
pugna invidiosa fuerit aut periculosa? eum statum in primo
tractabimus, qui pertinet ad adfectus; melius enim lenitis ac
placatis in partem nostram iudicibus vel in adversarios
concitatis moralitate quadam vel sympathia ad pugnam sine invidia
descendemus.

[p. 102 Halm] 30. Conparativas materias quot modis dividemus?
tribus; aut enim perpetua est divisio aut partita aut duplex.

Quae est perpetua? cum una parte omnibus suis locis explicata ad
alteram descendimus.

Quae est partita? cum singulos locos in praeceptis divisionis
positos, coniunctis in unum locum ex parte diversa quaestionibus,
conparamus.

Quae est duplex? cum singulas quaestiones singulis conparamus,
non cum locos divisionis. Quando quo utemur genere divisionis?
cum singulae quaestiones pares sibi sunt in conparatione, tunc
utemur duplici divisione.

Quid, si quaedam contra nos fuerint quaestiones? partito utemur
genere divisionis, id est locos singulos divisionis locis
singulis conparabimus. Cur ita? quoniam ibi possumus quod contra
nos est latenter omittere vel obtegere. Quod si singulas
quaestiones singulis conparamus, et ibi aliquid praetermiserimus,
id quod nobis obest manifesto videbimur praeterisse.

Quid, si aliquis locus contra nos fuerit et non potuerimus uti
eius conparatione? perpetua utemur divisione, in qua etiam
quosdam contrarios nobis locos latenter possumus praeterire.

Divisio eadem est semper utriusque partis? non semper; nam
plerumque aliud alii expedit parti, si quidem divisio pro sua
utilitate formanda est.

Quid? status semper idem est utriusque partis? et ipse aliquando
diversus est aput litigantes.

 LIBER SECVNDVS  

1. Reperto statu quid consideramus? totam materiam per septem
circumstantias. Cur non statim dividimus? quoniam prius universam
causam confuse considerare debemus, tunc omnia quae reperta
sunt, capitulatim quaestionibus ordinare.

[p. 103 Halm] Quae sunt circumstantiae? persona, res, causa,
tempus, locus, modus, materia.

Persona quot modit consideratur? viginti et uno. Nomine, ut
Papirius, Turbo; natione, ut Graecus barbarus; patria, ut
Atheniensis Lacedaemonius; genere vel cognatione, ut nobilis
ignobilis; dignitate, ut vir fortis, magistratus; fortuna, ut
dives pauper; sexu, ut masculus femina; aetate, ut senex puer;
corpore ut validus longus; institutione vel educatione, quem ad
modum institutus et eruditus; moribus, ut frugi luxuriosus,
patiens inpatiens; victu, quibus amicis, ut bonae frugi
luxuriosis, quo modo rem suam administret, qua consuetudine
domestica sit; adfectione, ut equorum armorum canum; arte vel
studio, ut medicus orator; condicione, ut servus, addictus:
condicione alia, quae liberos spectat, ut adoptivus abdicatus;
effectu, ut nupta vidua; habitu, ut nitido sordido obscuro;
vultu, ut laeto tristi; incessu, ut cito tardo; oratione, ut
gravi seditiosa; adfectu, ut laetitia ira, morbo debilitate.

2. In re quid consideramus? the{€ma€}. Consideratio thematis
multiformis est, in qua videbimus quae sit et qualis, quae quasi
publica est omnium circumstantiarum: ut an illa res fieri
potuerit ab illo homine, illa causa, illo tempore, illo loco,
illo modo, illa materia, quamvis omnes circumstantiae hoc modo
sibi sint invicem iunctae.

Omnis causa qualis est? aut impulsiva, ut ira, odium; aut
ratiocinativa, ut lucrum, hereditas. Impulsivam Graeci quid
vocant? ὀρεκτικὴν αἰτίαν. Quid ratiocinativam? τεχνικὴν αἰτίαν.
Ex his quaecumque fuerit, qualis est? aut efficiens, cum dicimus:
‘illa ratione provocatus est’, quod ποιητικὸν αἴτιον Graeci
vocant; aut adiuvans, cum dicimus: ‘etiam illa causa accessit’,
quod συνεργητικὸν αἴτιον vocant; aut prohibens: [p. 104 Halm]
‘immo habui causam non faciendi, ne ad inimicum meum hereditas
perveniret’, quod κωλυτικὸν αἴτιον Graeci vocant.

Si nihil horum in causa invenerimus, quid adferemus? aut ipsum
factum causam faciendi fuisse dicemus, aut ipsam personam talem
semper fuisse monstrabimus.

In ipso facto quem ad modum causam consistere docebimus? ut
dicamus in ipso furto causam fuisse faciendi, quod συνεκτικὸν
αἴτιον vocamus.

Quid in persona? ut si seditionis aliquem arguamus, dicamus illum
semper seditiosum fuisse.

3. Tempus quot modis consideratur? publicis tribus, aut
praeterito aut praesenti aut futuro. Ex his quodcumque fuerit,
quibus modis invenimus? aut naturali, ut die nocte; aut legitimo
vel stativo, ut festo nefasto; aut accidenti, ut fame lue; aut
communi, ut messis vindemiae; aut singulari, ut quando ille togam
virilem accepit, quando ille duxit uxorem; aut proprio, ut cum
damnatus esset, cum abdicatus esset; aut oportunitate, quam
εὐκαρίαν Graeci vocant.

Locus omnis qualis est? aut naturalis, ut in mari, in monte, in
campo; aut positivus, ut in civitate. Positivum quot modis
consideramus? octo: publico, ut theatro stadio; privato, ut domo
villa; sacro, ut templo adyto; religioso, ut mausoleo sepulchro;
infami, ut lupanari; intervallo, ut prope longe; qualitate, ut
contra, post, ante; quantitate, ut angusto, spatioso loco.

Modus omnis qualis est? bipertitus, clam aut palam; nam
quaecumque alia adferri possunt, ad ista rediguntur: ut
violenter, impotenter, audaciter. Quod enim ita factum est, id
palam factum esse manifestum est; at vero quod captiose,
insidiose, fraudolenter, dolose, id clam factum esse cognoscimus.

Materia quibus modis consideratur? et haec multiformis est,
sicuti rem esse diximus, ut fusti, gladio, laqueo, veneno et
ceteris.

4. Quodcumque in themate positum fuerit, quibus ex causis
conlocatur? aut ut controversiam faciat aut ut augeat
quaestiones.

[p. 105 Halm] Post considerationem thematis quid faciemus?
controversiam dividemus.

In divisione quid καθόλου observandum est? ut primo loco ponamus
praescriptivas quaestiones, deinde generales, tunc ad locos
divisionis veniamus, qui in arte traduntur.

Praescriptionem semper in prima parte tractabimus? non semper;
nam aliquando et in novissimam partem differemus. Hoc quando
faciemus? si aut res invidiosa fuerit aut suspecta persona.

Divisionis vitia quae sunt? ἔλλειψις, πλεονασμός, ἀταξία.

5. Coniectura quot locis dividitur? decem: paragraphe,
antiparagraphe, non verisimili quaestione, ἐλέγχων ἀπαιτήσει,
voluntate, facultate, ab initio ad finem, derivatione causae,
verisimili defensione, epilogica quaestione.

Semper omnibus his locis coniecturam dividemus? non semper; nam
ut non omne nomen omnibus litteris scribitur, ita non omnibus
locis omnis materia dividitur, quod ipsum fieri etiam in ceteris
statibus scire debemus.

Cum accusator id quod negamus quaerit a quo sit admissum, quod
Graeci ἀνάκρισιν vocant, huic loco quot modis occurrimus? tribus:
aut ignorantia, si dicamus ‘nescio’; aut si in ipsum adversarium
retorqueamus, ut ‘tu fecisti’; aut si in alium quemlibet, ut
puta ‘ille fecit’.

6. Definitio quot locis dividitur? sex: definitione, collectione,
quantitate, conparatione, coniectura, qualitate, quae spectatur
iusto utili honesto, {€id est€} epilogica quaestione.

Absoluta qualitas quot locis fit? quinque: definitione, a summo
ad imum, a partibus iusti, voluntate, epilogica quaestione:
aliquando et locis scripti et voluntatis, cum scriptum recipit
quaestionem.

Relatio quot modis dividitur? undecim, nec sola relatio, sed
omnis species adsumptionis. Quibus? a summo ad imum, ab ipsa
adsumptione, quae fuerit, si relativus, a relatione, si
remotivus, a remotione, si conpensativus, a conpensatione, si
venialis, a venia.

Qui sunt alii loci? a refutatione adsumptionis per coniecturam
vel quantitatem, relatione, remotione, a fine, a collectione, a
maiestate, a [p. 106 Halm] conparatione facti et adsumptionis,
coniectura, communi qualitate, id est epilogica quaestione.

7. Omnes species negotialis status isdem locis dividuntur? non,
sed diversis; nam singulae habent suos certos locos divisionis.

Negotialis scripto, cum lex fertur vel rogatio, quot locis
dividitur? tredecim: cum verba scripti excutimus, id est, cum
quaerimus, an obscura sit lex vel rogatio, an minus plena, an
dubia et anceps. Sequens locus qui erit? cum quaerimus, an contra
legem vel decretum vel morem feratur, et si quid huiusmodi
fuerit. Qui tertius? an honesta sit lex, quam ferimus. Quartus?
an utilis vel iusta. Quintus? an necessaria. Sextus? an facilis
in accipiendo. Septimus? an possibilis in faciendo. Octavus? an
alia lege satis caveatur id, quod in hac nova significatur.
Nonus? an hoc alio modo fieri possit, quod nova lege
conprehenditur. Decimus? quo animo quis legem ferat. Vndecimus?
quo animo contra dicat. Duodecimus? coniectura, qua quaerimus,
qua causa quid factum sit vel fiat. Tertius decimus? cum
quaerimus τὴν ἔκβασιν, quid sit futurum, si lex fuerit probata
vel si non fuerit accepta. His semper locis lex dividitur et
rogatio? nonnumquam et locis scripti et voluntatis aut definitivi
status aut collectivi.

8. Iniectio qualitatum quot locis dividitur? sex: a summo ad
imum, fine incidenti, qualitate communi, conparatione qualitatum,
continentia, coniectura vel qualitate.

Particula iuris quibus locis dividitur? isdem quibus cum lex
fertur vel rogatio, si quando ex aequo et bono petitio est;
nonnumquam et locis translativi status, cum praescriptione
petitio summovetur; aliquando scripti et voluntatis, cum petitio
ex lege descendit. Quod si nihil horum fuerit, isdem locis
materia dividetur quibus iniectio qualitatum.

Quantitas numeri quot locis dividitur? quinque: quantitate, fine,
continentia, qualitate, coniectura.

Cum causae mortis voluntariae redduntur, quot locis? sex: legis
interpretatione, ab initio ad finem, definitione, transmotione,
coniectura vel voluntate, qualitate, id est epilogica quaestione
ἐκ τῆς ἐκβάσεως.

Divinatio quot locis? quinque: rerum vel formularum conparatione,
continentia, id est cum quaeritur, an in alterius postulatione
alterius quoque postulatio contineatur; temporis ratione, id est
cum significatur alterum priorem [p. 107 Halm] ad causam
accessisse; personarum conparatione, in quo spectamus, et uter
vere velit et uter magis possit, voluntate vel coniectura.

9. Qualitatum conparatio, id est personarum, quot locis
dividitur? sex: conparatione honesti, utilis, necessarii,
continentia, circumstantia, voluntate vel coniectura, cum
quaerimus scire, quid sit futurum, si ita fuerit pronuntiatum.

Quantitatum conparatio quae fit in rebus, quot locis dividitur?
quattuor: ab initio ad finem, id est rerum gestarum conparatione,
continentia, circumstantia, coniectura.

Quantitatum conparatio quae fit in numeris, quot locis dividitur?
quinque: quantitatum conparatione, id est numeri, fine,
continentia, coniectura, qualitate.

Duarum comparatio qualitatum, id est personarum et rerum, quot
locis? sex: ab initio ad finem, definitione, duarum
qua{€l€}itatum conparatione, continentia, coniectura, qualitate.

Translativus status quot locis dividitur? octo: propositione
scripti, homonymia vel synonymia, deductione generis ad speciem,
fine incidenti, a summo ad imum, translativa qualitate,
coniectura, communi qualitate.

10. Scripti et voluntatis quot locis? novem: propositione
scripti, deductione generis ad speciem, † id est voluntatis,
interpretatione †, antithetica quaestione, translatione,
transmotione, coniectura, qualitate.

Voluntas legis quot modis consideratur? tribus: uno, cum legis
scripto apparet semper eam non posse servari, ut ‘qui parentes
non aluerit, vinciatur’; neque enim infans aut debilis alere
possunt. Altero, cum ex verbis legis intellegi potest aliud
voluisse latorem eius, ut ‘qui nocte cum ferro deprehensus
fuerit, vinciatur: cum massa ferri inventus est, vult magistratus
eum alligare caedis’. Apparet enim latorem legis de telo, non de
massa cavere voluisse. Quid tertio? cum exemplo multarum legum
probamus praesentem quoque legem ita sentire, ut nos defendimus,
sicut Marcus Tullius fecit pro M. Tullio et pro A. Caecina.

Leges contrariae quot locis dividuntur? sex: interpretatione,
scripto, [p. 108 Halm] definitione, {€co€}np{€a€}ratione legum,
conparatione personarum, conparatione per qualitatem.

Leges quibus modis conparantur? cum quaerimus, utra sit
antiquior, utra ad rem publicam pertineat, utra ad res privatas,
utra ad res plures, utra ad deos, utra sit honestior, iustior,
magis necessaria, utra de specie caveat, utra de genere.

11. Ambiguitas quot locis dividitur? novem: propositione eius
quod ex scripto dictove excipimus ad utilitatem nostrae partis,
voluntate, fine, conparatione, interpretatione, conparatione
personarum vel rerum, loci, aequitatis.

Collectivus status quot locis dividitur? octo: collectione,
quantitate, conparatione, coniectura (in qua quo animo fecerit,
aut certe, ubi dabimus quasi epilogicam quaestionem τῇ ἐκβάσει,
quid sit futurum, si ita fuerit pronuntiatum), iusto, utili,
honesto, epilogica quaestione. In loco coniecturae si ecbasis
fuerit reperta, eodem loco collocabitur an eam differemus? ad
epilogicam quaestionem differemus; nam hoc facit, quod solet
plerumque, epilogica quaestio.

Definitio legalis quot locis dividitur? quindecim: propositione
scripti, deductione generis ad speciem, fine incidenti,
collectione, quantitate, conparatione, continentia, coniectura,
translatione, transmotione, antithetica quaestione, iusto, utili,
honesto, epilogica quaestione.

12. Post divisam materiam quid consideramus? partes orationis.

Quot istae sunt? quattuor: principia, narratio, argumentatio,
peroratio. Hae solae sunt, an sunt et aliae? hae κατὰ τὸ
πλεῖστον; nam et alias quidam tradiderunt. Quas? προέκθεσιν,
προπαρασκευήν, διέξοδον id est excessum, ἀνανέωσιν, partitionem,
propositionem, ὑπεξαίρεσιν, ἀνακεφαλαίωσιν, sed et ipsam
{€confi€}rmationem nostrorum argumentorum, quae προηγούμενα
dicuntur, et reprehensionem eorum, quae ab adversario
proponuntur, quae ἀναχγαῖα Graeci vocant.

13. Quem ad modum optime principia ducemus? si officia eorum
diligentius consideraverimus.

[p. 109 Halm] Quae ista sunt? ut adtentum iudicem faciamus,
benivolum, docilem.

In quibus haec observabimus? in figuris materiarum, quae Graeci
σχήματα appellant.

Quot istae sunt? quinque: endoxos, id est honesta, amphidoxos, id
est anceps, paradoxos, id est admirabilis, adoxos, id est
humilis, dysparacoluthetos, id est obscura.

In endoxo qualem iudicem faciemus? benivolum. Quid in amphidoxo?
benivolum, sed ita, ut ab eo quod turpe est ad id quod honestum
est eum avocemus. Quid in paradoxo? benivolum per insinuationem.
Quid in adoxo? adtentum. Quid in dysparacolutheto? docilem.

Figura controversiae, id est schema, quibus modis invenitur?
persona et re.

14. Quid est insinuatio? subdolum principium, quo occultius
inrepimus in animum iudicis.

Quo differt exordium a principio et insinuatione? quod exordium
genus est, principium et insinuatio species sunt eius.

Ergo principium ab insinuatione quo differt? quod principium
simplex est, insinuatio autem subdola et occultior.

Quot modis principalibus principia ducuntur? duobus, a persona et
a re. A persona quot modis? tribus, aut a nostra aut ab
adversarii aut a iudicis.

Quid? a re quem ad modum ducemus? res multiformis est, quae habet
in se et ἐλάττωσιν et accidentia.

Quid aliud in principiis observabimus? virtutes eorum.

Virtus qualibus partibus constat? qualitate et quantitate. In
qualitate quid observabimus? ut et de re sit et pro re, id est ut
ea quae nos adiuvant augeamus, et ut adversis occurramus, et ut
materiam conplectamur, et ut ab extremo principio ad narrationem
descensus subtiliter fiat, et ne sint vitiosa principia.

15. Quot sunt vitia principiorum? septem, quae omni sunt ratione
vitanda.

[p. 110 Halm] Quae sunt? vulgare sive generale, commune,
commutabile, longum, separataum, translatum, contra praecepta.

Contrarium prohoemium non vitiosum est? contrarium non tantum
prohoemium esse non debet, verum omnis pars orationis.

Sunt et alia vitia prohoemiorum? sunt, quibus nonnunquam uti
possumus, sed certa compellente ratione, id est cum desiderat
causa. Quae ista sunt? ἀπολογητικόν, γνωμικόν, ἐνθυμηματικόν,
παραδειγματικόν, ἐσχηματισμένον, ἀμεταφορητικόν.

In quantitate quid observabimus? ne aut nimium pauca sint aut
nimium plura.

Quando paucioribus utendum est principiis? quando insinuatio non
est necessaria. Quando plurimis? quando insinuatione fuerit
utendum, ita tamen, ne nimium plura sint. Cur ita? quoniam non
ibi consumenda oratio est.

Quando insinuatione utemur? cum animum iudicis infestum nobis
senserimus. Quibus modis hoc intellegemus? tribus: aut enim est
in ipsa causa quaedam turpitudo; aut ab iis, qui ante dixerunt,
iam quiddam auditori persuasum videtur; aut eo tempore locus
dicendi datur, cum iudices iam defessi sunt audiendo.

Quid est proecthesis? cum ante narrationem aliquid causa
docilitatis adferimus, ut fecit Cicero pro Roscio.

Quid est proparasceue sive praeparatio sive praestructio?
Procatasceua est, qua iudicem nobis praeparamus, cum aut quaedam
nobis obsunt et illis prius occurrendum est, ut fecit Cicero pro
Oppio contra M. Cottae auctoritatem: aut cum quaedam prosunt et
ea debemus utiliter spargere, quae nobis per totam actionem
prodesse possint, ut pro rege Deiotaro, ubi ostendit qua fiducia
adversarii et quid opinantes Deiotarum reum ad Caesarem
devocarint.

16. In narratione quid primo videndum est? an ea uti debemus; nam
in plerisque narrationem materia non recipit.

[p. 111 Halm] Quando non est narrandum? cum aut obsunt causae res
gestae, aut quando nihil prosunt, aut cum totam orationem
consumptura narratio est.

Si oberunt res gestae, quid faciemus? quaestionibus erunt
reservandae et per totam orationem concidendae, ut statim
singulis occurramus, quod ipsum in narratione facere non
possumus.

Quid, si quaedam obsint et quaedam prosint? quae profuerint
narrabimus, quae vero obfuerint, ea quaestionibus reservabimus.

Hoc genus narrationis quod vocatur? concisum.

Quando nihil prodest narratio? cum quem ad modum adversa pars
narravit, ita et nos narraturi sumus.

Quando totam orationem narratio consumit? cum res gestae vicem
optinent argumentorum, id est cum causae redduntur mortis
voluntariae, cum fertur lex vel rogatio, cum divinatio est, cum
qualitatum vel quantitatum conparatio est; in his enim res gestae
adprobant causam. Item cum coniecturaliter fecisse nos negamus.

Concisa narratione tunc tantum utemur, quando quaedam adversa
sunt nobis? immo et cum singulae res gestae maximam invidiam
continent, adversariorum possumus narrationem concidere, ut
propositis singulis rebus statim exaggeratione utamur. Cur ita?
ut indignationem iudicum non semel, sed saepius in rebus singulis
excitemus, sicuti fecit M. Cato de re Floriana.

17. Quando non loco ponitur narratio? quando non in ea parte
orationis conlocatur, ubi res postulat: ut si quibusdam rebus
gravioribus ante narrationem prius fuerit resistendum, ut fecit
Cicero pro Milone.

Quando non quem ad modum causa postulat narratur? cum aut id quod
adversario prodest, dilucide et ornate exponitur, aut id quod
nos adiuvat, obscure dicitur et neglegenter.

Narratio omnis qualis esse debet? brevis, ut libentius audiatur,
manifesta, ut intellegatur, verisimilis, ut probetur.

18. Narrationum quot sunt genera? quinque: directum, conversum,
convincens, solutum, conparativum.

Quando quo utemur genere? pro causae qualitate. Nam cum aliquid
adprobandum est, directo utemur et convincenti. Quod est
convincens genus? quo ita utimur, ut non tam iudicem doceamus
quam adversarium revincamus, [p. 112 Halm] ut Cicero: ‘fuisti
igitur aput Laecam illa nocte, Catilina’. Quid, si aliquid
inprobandum fuerit? converso utemur genere. Quando conparativo
utemur? si causa rerum vel personarum desideraverit aliquam
conparationem. Quid, si causa hoc non exegerit? soluto utemur.

19. Species narrationis quot sunt? octo: nam prima diegesis, quae
narratio est principalis. Est et antidiegesis, cum adversarii
adferimus narrationem converso genere, sicuti dixi. Est et merice
diegesis, cum partes singulas narrationis inducimus. Est et
paradiegesis, cum aliquas res gestas extra causam positas
inducimus, quibus iudicis animum ad id, quod causa desiderat,
confirmemus. Est et hypodiegesis, quando quaestionem narrativo
modo adprobamus. Est et catadiegesis, cum sola narratione materia
continetur, quae in his controversiis conlocatur, in quibus tota
oratio narrativa est. Est et epidiegesis cum latius in
quaestionibus vel ante epilogos exequimur eas res gestas, quas in
narratione breviter attingimus. Est et diasceua, quae res gestas
non tam docet quam exaggerat.

Quando ea utemur? si quando vel propter invidiam in adversam
partem faciendam narrationem concidemus, aut cum ipsa res ita
aspera est, ut amplificanda potius sit quam docenda.

Proemium μερικόν potest in aliqua narratione poni? potest, si ad
aliquam relationem iudex est praeparandus.

Apostrophas et prosopopoeias in narratione possumus facere?
possumus, si aut elegantia se varietatis obtulerit aut utilitas
actionis exegerit. Quid? ἐκφώνησιν possumus interponere?
possumus, ut plerumque M. Tullius facit: ‘quas inimicitias si tam
prohibere potuisset quam metuere solebat, viveret’: et omnia
denique, quae in tota oratione suis locis ponuntur, nisi quod hoc
differunt, quod in oratione perpetuum et plenum sibi vindicant
locum, ut excessus, partitio, epilogus, in narratione autem, cum
haec fiunt, ea breviter attingimus.

Ante narrationem potest partitio induci? potest, quando ad
invidiam [p. 113 Halm] narratio fuerit concidenda, aut si fuerit
longa narratio, ut ad docilitatem iudicem praeparemus.

20. Καθόλου narratio omnis qualis esse debet? προκατάσκευος, id
est, ut habeat in se quaestionum semina et sit praestructiva.
Quem ad modum id facere poterimus? si septem circumstantias
diligentius viderimus.

Possumus aliquando omissis principiis a narratione incipere? immo
etiam necesse est, cum festinare iudicem senserimus, ne utendo
principiis magis eum offendamus, dum illi moram facimus. Sed hoc
in foro tantum. Quid in his scolasticis declamationibus? minime;
non enim hic certi sunt iudices, quorum animus perspici possit,
maxime cum ad audiendum sint voluntarii.

Quid in narratione novissimo loco observabimus? ut ibi
narrationem finiamus, ubi est initium quaestionis, et ut
subtiliter ad eam descensum faciamus, ne quaestiones abrupte
incohemus. Post narrationem semper inducemus excessum, quem
διέξοδον vel παρέκβασιν Graeci vocant? si materia desideraverit,
id est cum ea res est in narratione, quae maximam in se continet
atrocitatem.

Cur non igitur inter partes orationis excessus conlocatur?
quoniam eo non tantum post narrationem uti possumus, sed
ubicumque rei atrocitas postulat.

Excessus ubi sumitur? ex septem circumstantiis. Si nihil
exaggerari poterit, ante quaestiones quid faciendum est? ananeosi
utemur, qua nobis ad argumentationem iudices praeparemus ad
prohoemiorum modum, ut fecit Cicero pro Quintio et pro Caecina.

Ananeosis quo differt a prohoemio? quod prohoemium in quacumque
orationis parte potest poni, ananeosis autem non nisi post
narrationem anta quaestiones.

Ananeosis a proparasceue quo differt? quo proparasceue, id est
praeparatio, ipsam rem tractat, qua iudex concilietur: ananeosis
autem ad rem audiendam iudicem praeparat, non ipsa re ut
procatasceua.

21. Partitione semper utemur? non, ne hoc non tam causae quam
oratoris esse videatur.

Quando ea utemur? cum causa fuerit vel coniuncta vel longa vel
obscura. Partitionis genera quot sunt? duo, cum aut ostendit,
quid cum adversario [p. 114 Halm] conveniat et quid in
controversia relinquatur, quod vocatur per seiunctionem; aut cum
eas res, de quibus erimus dicturi, breviter exponimus, ut eas
animo teneat auditor, quod vocamus per enumerationem.

In ea partitione, qua quid conveniat et quid non conveniat
ostendimus, quid observabimus? ut illud, quod convenit, ad
utilitatem nostram adplicemus.

Quid in ea, quae rerum distributam continet expositionem,
observabimus? ut in ea sit brevitas, absolutio, paucitas.

Quid aliud in partitione observandum est? ne in multas partes
partiamur, et ut sic eam inducamus non quasi certi, sed quasi ita
aestimantes, ut Cicero pro Sexto Roscio: ‘tres sunt res, de
quibus me dicere arbitror oportere’.

Quid aliud observabimus? ut quod primo loco proposuerimus, primo
exequamur, et ne statim partem principalis partitionis in partes
alias dividamus, sed suo loco, cum eam exequi coeperimus, ut
Cicero de imperio Gn. Pompei. Hoc quid vocamus? μερικὴν
διαίρεσιν.

22. Semper ordinem distributionis in partitione factum in ipsa
executione servabimus? non semper.

Quando ergo ordinem non servabimus? quando non in multas partes
oratio fuerit distributa: nec enim metuendum est, ne iudicem
mixtus causae ordo confundat. Item cum id quod nobis adversum
est, novissime ponimus in partitione, ne ad cetera iudex nos non
admittat; in executione autem id primo ponimus, ut purgationem ei
iungamus: et ne ea quae adversa sunt, bis proponamus: quod
plerumque in μερικῇ διαιρέσει fit.

Quid aliud observabimus? ne post partitionem inductam aliam
principalem inducamus partitionem, sed alicuius partis
principalis, et quidem eo loco, cum ad eam venerimus in ipsa
executione: quamvis et principalem aliam partem post partitionem
inductam principalem novissimo loco adferre possimus, vel ad
elegantiam varietatis vel ad causae utilitatem, id est, si in
propositione pars aliqua invidiosa fuerit et proponi non debeat
et novissimo loco conlocanda sit, ut ἀπροθέτως inpleatur et ne
adstringi iudex ad plura videatur.

[p. 115 Halm] Omnis partitio qualis est? aut nostra, quae
προηγουμένη διαίρεσις dicitur, aut adversarii, quae ἀναγκαία
διαίρεσις nominatur, aut communis, quae μικτή potest dici, ut
Cicero de rege Alexandrino.

Propositio omnis, id est πρόθεσις, qualis est? aut simplex aut
coniuncta. Coniuncta qualis est? aut nostrarum quaestionum aut
adversarii aut utriusque.

Principales tantum quaestiones coniungi possunt an et incidentes?
et incidentes.

23. Post partitionem quid considerabimus? argumentationem.

Quo differt argumentatio ab argumentis? quod argumenta ea sunt,
quibus causa adprobatur, argumentatio vero est elocutio, qua
argumenta ipsa verbis explicantur.

Argumentationem in quot partes M. Tullius divisit? in duas, in
confirmationem et reprehensionem.

Quot sunt genera argumentorum? duo, artificiale et inartificiale.

Artificiale quot locis principalibus tractatur? quattuor: ante
rem, in re, circa rem, post rem.

Ante rem quot loci sunt? septem: a persona, a re, a causa, a
tempore, a loco, a modo, a materia: de quibus plene in
circumstantiis diximus.

In re quot loci sunt? duodecim: a toto, a parte, a genere, a
specie, a differentia per septem circumstantias (qui locus
recipit in se etiam a maiore ad minus et a minore ad maius), a
proprio, a definitione, a nomine, a multiplici appellatione, ab
initio, a progressione vel profectu, a perfectione vel
consummatione.

Circa rem quot loci sunt? decem: a simili, cuius species sunt
quinque: exemplum, similitudo, fabula, imago, exemplum
verisimile, id est quod de comoedia sumitur; addunt quidam et
apologos, ut sunt Aesopi fabulae.

Qui sunt alii circa rem loci? a dissimili, a pari, a contrario
per positionem et negationem, ἀπὸ τοῦ πρός τι, id est ad aliquid,
quod figuratur casibus quattuor, quibus colligimus coniuncta et
copulata, id est genetivo, dativo, accusativo, ablativo; ab inter
se collidentibus per habitionem et amissionem, id est ἕξιν καὶ
στέρησιν, a maiore ad minus, a [p. 116 Halm] minore ad maius, a
praecedenti, ab eo quod simul est vel a coniunctis, [vel] a
consequentibus.

Post rem quot sunt loci? duo: ab eventu et a iudicato.

A iudicato quibus locis argumentamur? cum aut omnium hominum
iudicio nitemur aut plurium aut optimorum aut eminentium ex his
aut eorum qui in unaquaque arte vel scientia versati sunt. Est
iudicatum et religiosum? quod ad deos pertinet.

24. Hi soli sunt loci argumentorum, an et alii? Sunt et alii,
quos aput varios auctores artium invenimus: ἀπὸ τῆς συζυγίας, id
est a coniugatione sive coniugatis, quod quasi iunctum est
personae qualitati: ut si eum, qui hostilia sentiat, hostem
iudicandum esse dicamus, ut eum, qui inimica consilia suadet,
inimicum existimandum.

Qui sunt alii loci? a qualitate, ut: ‘si iracunde fecit, sine
ratione fecit’. Et a quantitate, ut: ‘si s{€a€}epius, eodem modo
factum est’. Et a coniunctis, id est ἀπὸ τῶν† ΠΟΣΕΩΝ καὶ
συνθέτων, ut fasces, lictores, toga praetexta, sella curulis,
imperia, privinciae magistratuum ornamenta sunt. Item a
partitione, id est ἀπὸ τῆς διαιρέσεως, per omnes circumstantias
cum partimur aut personas aut tempora aut cetera.

His omnibus locis accusator tantum utitur? utique et reus. In
coniecturali tantummodo statu? immo in omnibus. Quae καθόλου in
his argumentorum locis observabimus? ut varie his utamur in
singulis statibus.

25. Inartificialia argumenta in quas partes dividuntur? in
praeiudicia, in rumores, in tormenta, in tabulas, in ius
iurandum, in testes. Haec quem ad modum tractabimus? quem ad
modum et artificialia tractantur, quoniam ex his locis omnia aut
approbantur aut refelluntur.

In argumentis quae cavenda sunt? ne in aliqua parte nobis
noceant, ne inter se discrepent, ne vulgaria sint, ne cum
adversario communia, ne alte petita aut supra dignitatem causae
aut infra dignitatem.

Ab adversario proposita argumenta quem ad modum reprehendimus?
aut redarguendo, cum aut totum aut partem eius contra facere
monstramus; aut repugnando, cum docemus falsa sumpta esse pro
veris, vel si ex iis quae sumpta sunt, non effici eiusmodi
conclusionem docemus; aut [p. 117 Halm] conpensando, si contra
argumentum quod adversum nos est, aliut opponamus.

26. Species quaestionum quot sunt? octo: generalis, specialis,
principalis, incidens, voluntaria, quam προηγουμένην vocamus,
necessaria, quam ἀναγκαίαν dicimus, accidens, erratica sive
thetica.

Omnis quaestio qualis est? aut προηγουμένη, quae a nobis
inducitur, ut confirmetur, aut ἀναγκαία, quae ab adversariis, ut
refellatur.

Nostrae quaestiones quot modis principalibus inducuntur? duobus:
aut singulae separatim aut plures coniunctim.

In quaestionibus inducendis quid observandum est? ut eas varie
inducamus: aut per simplicem propositionem aut per
par{€ti€}tionem aut per figuras dianoeas, qui locus multiformis
est; nam paene tot sunt occasiones inducendae quaestionis in hoc
genere, quot sunt figurae sententiarum: aut per solutionem, id
est κατ’ ἀνάλυσιν, aut per adiectionem aut per praeteritionem aut
per concessionem aut per seiunctionem, id est ἀφορισμόν, aut per
admonitionem aut per dissimulatam propositionem aut per
instructam propositionem aut per partitam aut per similitudinem
superioris quaestionis aut per similitudinem superioris
responsionis aut per inversionem, id est cum primo eam
quaestionem tractamus, quae secunda est, dehinc primam.

27. Quibus modis hypophoras inducimus? isdem fere quibus et
nostra προηγούμενα.

Non sunt alii modi in anthypophoris inducendis? sunt: aut cum
obscure ponitur, aut cum adversarius aliquid a{€u€}gendi causa
potius dixit quam probandi, aut cum per hypophoran gradum facimus
nostrae propositionis, aut cum adversarii propositionem in
nostram partem convertimus, quam περιστροφήν vocamus, aut cum
secunda proposita quaestione primam tractamus.

Hoc quando faciemus? vel cum elegantiam varietatis adfectamus,
vel cum prima quaestio contra nos valde facit et non est in primo
loco ponenda.

Hypophoran semper inducimus? non semper; nam elegans ratio est
eam aliquando dissimulare, ac tamen ita respondere, quasi eam non
subtraxerimus.

Possumus post responsionem hypophoran inducere? possumus, quando
invidiosa propositio est et fortior responsio, ut in divinatione
Verrinarum.

In hypophoris quae cavenda sunt? ne plene et copiose ponantur:
[p. 118 Halm] quod tamen aliquando facimus duabus ex causis, aut
inridendi adversarii gratia, si hoc augeat, de quo nulla quaestio
est, ut pro Cornelio maiestatis, aut si discrepans aliquid
ostendamus, ut de rege Alexandrino.

Quot modis inminuimus hypophoras? tribus: adiectione verborum,
inmutatione, detractione.

Quo differt hypophora ab anthypophora? hypophora est intentio
adversae partis, anthypophora responsio eius.

28. Quid est argumentatio? oratio ipsa, qua exequimur argumentum
quo probamus.

Quot sunt genera argumentationum? duo, per inductionem, quam
Graeci ἐπαγωγήν vocant, et per ratiocinationem, quam ἐνθύμημα
appellant.

Quid est inductio? oratio, quae rebus non dubiis captat
adsensiones eius, cum quo instituta est.

In hoc genere quid observandum est? ut illud, quod inducimus per
similitudinem, eiusmodi sit ut ab adversario necesse sit concedi,
et ne intellegat quo spectent illae primae inductiones. Cur ita?
quoniam aut inductioni nostrae non respondebit, aut male
respondendo longius procedere interrogationem non sinet, et tamen
hoc extremum est, ut aut taceat aut concedat aut neget.

Si negabit, quid faciemus? ostendenda similitudo est earum rerum
quae ante concessae sunt. Quid, si concedet? concludenda
argumentatio est. Quid, si tacebit? aut elicienda responsio est
aut, quoniam taciturnitas imitatur confessionem, pro eo ac si
concessum sit, concludemus.

Quid ratiocinatio? quo aliquid adprobamus. Hoc Graeci quid
vocant? enthymema, quod differt a syllogismo, quod syllogismus
philosophorum est, enthymema rhetorum; item syllogismus alte
habet probationem, enthymema ex proximo; item quod syllogismus
plenus est omnibus partibus probationis, enthymema non omnibus.

29. Quae sunt partes probationis? propositio, exsecutio eius,
conclusio.

Quid est epichirema? exsecutio sive adprobatio propositionis aut
adsumptionis. In epichiremate possumus inducere locos communes et
exempla et prosopopoeias? possumus; est enim epichirema latior
exsecutio.

Quot sunt genera enthymematum? quinque, ἐλεγκτικόν, δεικτικόν,
γνωμικόν, παραδειγματικόν, συλλογιστικόν.

[p. 119 Halm] Potest una argumentatio duobus enthymematum
generibus fieri? potest.

In epagoge et enthymemate quid observandum est? ut varie his
utamur et ea commisceamus, ita tamen ut enthymemate frequentius
utamur.

Quid in ipsis enthymematibus observandum est? ut his varie
utamur, tum elencticis, tum dicticis, et ceteris, pro qualitate
generum dicendi et causarum et statuum et personarum, tam
agentium quam iudicum.

Ἐξεργασία, id est elocutio enthymematum, qualis esse debet?
varia: nec semper brevis, quam βραχὺ ἐνθύμημα vocamus, id est
correptum, nec semper lata, quam πλῆρες ἐνθύμημα dicimus, id est
longum.

In omni argumentatione, id est in omnibus quaestionibus, quid
observandum est? non tantum ut varie eas inducamus, verum ut
invicem sibi omnes cohaereant et sint concatenatae, ne intervulsa
et concisa videatur oratio.

Novissima quaestio qualis esse debet? quae aut descensum nobis
subtilem faciat ad epilogos, aut quae ipsa sit epilogica.

Epilogica quaestio semper communis est utriusque partis? non,
quoniam ad adfectum magis pertinet quam ad pugnam, et non eundem
iudicis adfectum semper pars utraque desiderat.

30. Et ὑπεξαίρεσιν dixeras a quibusdam additam inter partes
orationis: quae ista est? cum aliquid in actione subtrahimus,
quod tunc faciemus, non utique cum contrariae nobis res gestae
fuerint, qual adversarius proponit (ceterum tum refutandae sunt),
sed cum id nobis periculosum est, quod nec adversarius proponit
vel ignorantia vel periculo communi: tunc subtrahimus. Nec nos
movere debet, si tacemus quaestionem, quam nec adversarius
opponit nec iudices sciunt: ut in illa materia, in qua noverca a
piratis retenta est, quae duplam iis pecuniam obtulit, ut
privignum crucifigerent. Hic enim filius debet in actione
subtrahere, quod noverca duplam pecuniam obtulit et quod a
piratis retenta est, ne a patre redimatur. Neque id timendum est
praeterire, cum pater non proponat, quod ignorat.

31. Anacephalaeosis pars est orationis? immo pars epilogorum.

Quot partes sunt epilogorum? tres: enumeratio, id est
ἀνακεφαλαίωσις, indignatio, id est δείνωσις, miseratio, id est
οἶκτος sive ἔλεος.

[p. 120 Halm] In anacephalaeosi quid observabimus? ut eam varie
inducamus.

Quando ea utemur? quando aut partitionem fecimus, aut quando in
multas quaestiones causa processit.

In hac quid observandum est? ut summa quaeque repetamus, et iam
non partes partium retexamus.

Hac possumus uti et in alia parte orationis? possumus, ubicumque
iudicis memoria retinenda est, quod ἐπιμερισμόν vocamus.

Indignatio, id est δείνωσις, unde sumitur? ex locis argumentorum;
nam bis non tantum probamus, verum etiam augemus.

Conquestio, id est miseratio, quibus modis sumitur? quibus et
indignatio, id est locis argumentorum.

Peroratione in fine tantum orationis utemur? immo ubicumque
materia permiserit, et plerumque in digressione principiorum aut
narrationis, sed et quaestionum nonnumquam.

Quid καθόλου in epilogis servandum est? ut breves sint, quoniam
commotus iudex statim dimittendus est ad sententiam ferendam, dum
adversario irascitur, et cum in nostram misericordiam provocatus
est lacrimis, etiam commotus statim debet ferre sententiam, dum
pro nobis movetur.

 LIBER TERTIVS  

 DE DISPOSITIONE  

1. Quot sunt generales modi dispositionis? duo. Qui? naturalis et
artificialis, id est utilitatis.

Quando naturalem ordinem sequemur? si nihil nobis oberit in
causa.

Quid, si aliquid occurrerit necessitate utilitatis? ordinem
immutabimus naturalem. Et quid sequemur? artificialem.

[p. 121 Halm] Quot modi sunt naturalis ordinis? octo. Qui? totius
orationis per tempora, per incrementa, per status, per
scriptorum partes atque verba, per confirmationis ac
reprehensionis discrimen, per generales et speciales quaestiones,
per principales et incidentes.

Prima quaestio semper eadem ex utraque parte tractatur? non
semper; nonnumquam enim quam quaestionem primo loco tractat
adversa pars, eandem altera novissimo loco ponit, cum hoc
utriusque expedit causae: aliud enim alii prius dicere expedit.
Alioquin semper petitoris aut accusatoria arbitrio dicetur.

2. Qui rerum gestarum ordo est? Celsus tradit primo firmum
aliquid esse ponendum, novissimo firmissimum, inbecilliora in
medio conlocanda. Cur ita? quia et initio movendus est iudex et
novissimo inpellendus.

Pro reo non plerumque gravissimum quidque primo movendum est?
utique, ne illud expectans iudex reliquae defensioni sit
adversus. Hoc potest aliquando mutari? potest, si leviora illa
palam falsa erunt, gravissimorum defensio difficilior, ut
detracta prius accusatoribus fide, id est, cum ea, quae levia
obiecta fuerint, refutar{€i€}mus, adgrediamur ad ultimum crimen.

Iam iudicibus omnia infirma esse credentibus, hic quid faciemus?
praeparatione utemur, qua et ratio reddatur delati criminis et
defensio promittatur, ne quod statim diluerimus timere videamur.

Concatenatio criminum cui prodest? accusatori. Quid separatio?
defensori.

 DE ELOCVTIONE  

3. Elocutio quibus partibus constat? quantitate verborum et
structurae qualitate.

In verbis quid observabimus? ut copia abundemus et bonitate.

[p. 122 Halm] Copia quo modo gignitur? legendo, discendo,
novando, exercendo.

In lectione quid observabimus? ut varios auctores variarum
materiarum legamus.

In discendo quid observabimus? ut a peritis multa discamus, quae
sint [aut] propria aut comitiorum aut artium vel studiorum, ut
nauticae, rusticae rei et de iure civili.

Tertius modus qui est? ut novemus verba, quae tamen parcius
debemus attingere: nam et aegre novum verbum facere possit leve
ac decorurn, et fere aspernant{€ur€} homines quae non
recognoscunt. Vir perfectissunus dixit: ‘Verbis utendum est ut
nummis publica moneta signatis’.

Verba quibus modis novantur? primo Graeca transferimus, ut nova
ex his Latina confingamus, dehinc per conglutinationem, ut Cicero
‘feras solivagas’ ait, et per derivationem novare possumus, ut
ab autunno Cato ait ‘autumnitatem’ et a perpetiendo Cicero
‘perpessionem’.

Exercitatio verbis quid praestat? quod non quidem generat verba,
sed alit ac tuetur.

Quae igitur summa est exercitationis, id est quot partibus
constat? quattuor. Quibus? ut Graeca in Latinum convertas, ut
difficilia scribas, ut μετάφρασιν facias, ut de tempore adsidue
dicas.

4. Habeo de verborum copia: bonitas quem ad modum conparatur? ut
mala vitemus et optima adpetamus.

Quae sunt mala? vulgaria, obsoleta, aliena, gentilia, obscura.

Bona quae sunt, quae adpetenda esse dicis? splendida, antiqua,
propria, translata.

Vulgaria ergo quae sunt? quibus utitur vulgus, id est indocti,
sine ratione atque {€e€}lectione: nam sunt quaedam verba, quae
quamvis obsoleta [p. 123 Halm] sint, tamen vitanda non sunt, si
nimirum propria sint et illis melius expediatur oratio, ut M.
Tullius et ‘serracum’ et ‘picem’ et ‘scalas’ dicere non turpe
duxit.

Aliena verba quae sunt? quae non sunt oratori accommodata, sed
historico aut poetae, ut si ‘genitorem’ et ‘genitricem’ et
‘gnatum’ dicamus et ‘satorem’ et ‘altricem’.

Gentilia verba quae sunt? quae propria sunt quarundam gentium,
sicut Hispani non ‘cubitum’ vocant, sed Graeco nomine ‘ancona’,
et Galli ‘facundos’ pro ‘facetis’, et Romani vernaculi plurima ex
neutris masculino genere potius enuntiant, ut ‘hunc theatrum’ et
‘hunc prodigium’.

Obscura quae sunt? quae nimis prisca sunt et a paucis
eruditissimis intelleguntur.

5. Quae sunt verba splendida? quae natura sua nitida sunt, quae
copulata facilius claritatem suam ostendunt, ut: ‘quadriremem,
quam in salo fluctuantem reliquit’.

Haec magnificentia atque magnitudo omnibus locis accommodata est?
non omnibus. Cur ita? quoniam sunt quaedam partes causae
perpetuae, quae verba humilia desiderent, ut: ‘latet in scalis
tenebrosis Cominius’. Nam aliquando res atroces humilibus verbis
invidiam suam praeferunt, ut: ‘multos cives Romanos virgis
concidit’, et pro Cluentio: ‘post noctem mortuus et postridie,
antequam lucesceret, conbustus est’: non ait ‘concrematus’.

Verba semper longiora esse debent? non utique semper; nam
aliquando et brevia sunt splendida. Non longioribus verbis decora
et latior fit oratio? verum, sed non semper id adfectandum est.
Vbi frequentius ponenda sunt longiora? in fine elocutionis, ut:
‘ipse me causam campus paene docuit Leontinus’. Quid? cum
sententiam torquemus? verbis brevioribus finiemus, ut: ‘quod in
tempore mali fuit, obsit’, et ‘quod in causa boni fuit, prosit’.

[p. 124 Halm] 6. Habeo de coniunctis verbis: in singulis quae
observabo? ut naturam eorum consideres. Sunt enim quaedam sono
litterarum aut levia aut gravia aut splendida et plena: alia
contra dura, [levia] sordida, exilia: de quibus facilius auribus
iudicari quam oratione tradi potest. A quali syllaba magis
incipiendum est? a longa; nam vitandae sunt plures breves et
plura monosyllaba.

Quid hic aliud observabimus? ut quae verba magis sonantia sunt,
ea potius conlocemus, quae Lucilius εὔφονα appellat, id est quasi
vocalia, ut pro Caelio: ‘aliut fori lumen est, aliut lychnorum’,
cum potuisset etiam structius dicere ‘aliut lucernarum’.

Antiqua verba quae maxime adfectabo? quae non adeo sunt abolita,
ut sunt in XII tabulis et saliari carmine; nam haec supra docili
esse vitanda propter obscuritatem.

Propria verba quae partes orationis magis desiderant? principia
et narrationes.

Quid? graves ornataeque sententiae et sublimes orationis loci non
plerumque propriis verbis pulchre et graviter explicantur? vero,
qualia sunt: ‘vehebantur in essedo trib. pl., lictores laureati
antecedebant’ et cetera.

In elocutione proprietas tantum verborum captanda est an et
significationis? ita, ut dictatorem ‘dictum’ dicas, flaminem
‘proditum’, Vestae virginem ‘captam’.

7. Translatione verborum quot ex causis utimur? quattuor. Quibus?
necessitatis, decoris, brevitatis, intentionis. Etiam illa inter
translationes ponimus, quae non verbis, sed nominibus translatis
immutantur? vero, cum Atratinus Caelium ‘pulchellum Iasonem’
appellat et Cicero Clodiam ‘Palatinam Medeam’.

In translatione quid observandum est? ut non longe sumatur; si
quando audentius verbum aliquod transferemus, ne omnino praeceps
abruptumque [p. 125 Halm] videatur. Quem ad modum id ponemus?
aliquo verecundiore adminiculo fulciemus, ut inseramus ‘paene’
aut ‘quodammodo’ aut ‘prope dixerim’ aut ‘ausim dicere’ et cetera
talia.

Quid aliut observabimus? ut obscuritatem vitemus, quam creat
multitudo et continuatio translationum. Cur ita? quoniam auditor
propria intellegit, de translatis suspicatur; simul et translatum
verbum, si infrequentius positum fuerit et excitatius, dices
insignius factum ac notabile.

8. Quae alia in elocutione observanda sunt? ut verba sint Latina,
aperta, ornata, apta.

Latina quem ad modum? duplici modo, tam singula quam copulata.

In singulis quid observabimus? ne sine ratione sint posita eorum,
quae a grammaticis in eorum arte traduntur, aut sine auctoritate
aut sine levitate.

Quid in copulatis? ne insequenter ac perturbate proferantur, vel
generibus vel casibus vel personis.

Aperta quem ad modum erit elocutio? si utamur verbis propriis,
usitatis, sicuti nummis, ut dixi, publica moneta signatis; item
si abstineamus ambiguitate, frequentia translationum, alte
petitis translationibus vel longius tractis vel nimis amputatis,
et fere quae de lucida oratione praecepta sunt.

Ornata elocutio quem ad modum fit? ex rebus ipsis et locis
communibus et generalibus egressionibus et sententiis
perpetualibus et inlustribus exemplis et conlationibus et
imaginibus et synonymis et adlocutionibus.

In elocutione id quod aptum est quo modo observabimus? si rerum
qualitatem consideremus, item perpetuae orationis, partium quoque
eius, personarum, temporum.

In rerum qualitate quid providendum est? utrum parva res agatur
an magna, privata an publica, ut ita genus elocutionis
accommodemus tenue parvis, moderatum mediocribus, sublime magnis.

9. Quot sunt genera principalia orationis, id est characterum
elocutionis? tria: ποσότητος, ποιότητος, πηλικότητος.

[p. 126 Halm] Ποσότητος quot sunt genera? tria: ἁδρόν, id est
amplum sive sublime, ἰσχνόν, id est tenue sive subtile, μέσον, id
est mediocre sive moderatum.

Ἁδρόν uniforme est? non; nam est aut αὐστηρόν aut ἀνθηρόν. Ἁδρῷ
quod est contrarium? tumidum et inflatum. Ἰσχνόν uniforme est?
non; nam est aut severius aut floridius. Ἰσχνῷ quod est
contrarium? aridum ac siccum. Μέσον uniforme est? non; nam est
aut severum aut laetum. Μέσῳ quod est contrarium? tepidum ac
dissolutum, id est velut enerve.

Ποιότητος quot sunt genera? tria: δραματικόν, διηγηματικόν,
μικτόν.

Sunt et alia ποιότητος genera? sunt, quae vocari possunt publica
sive communia. Quae ista sunt? ὀρθόν, ἀποφαντικόν, ἐγκατάσκευον
sive λοξόν, ἀσύνδετον, ἐκ παραλείψεως, συγκριτικόν, ἐλεγκτικόν.

Cur haec genera publica appellas? quia omnibus superioribus
serviunt.

Πηλικότητος quot sunt genera? tria: μακρόν, βραχύ, μέσον.

In oratione perpetua aptum quibus modis servabimus? duobus: aut
in tota oratione aut in partibus.

Elocutionis species quot sunt? duae, singulorum verborum et
coniunctorum.

Singulorum quae ratio est? ut splendida sint, non dura, antiqua,
non abolita, propria ad exprimendum, translata non inprobe.

Coniuncta verba quem ad modum fiunt? figuris, id est schematibus,
et conpositione.

10. Genera figurarum quot sunt? tria: λέξεως, λόγου, διανοίας.

Quae eorum differentia est? quod λέξεως in singulis verbis fiunt,
ut nuda genu, quas uno nomine ἐξηλλαγμένας possumus dicere;
λόγου vero in elocutionis compositionibus, quae pluribus modis
fiunt, ut πολύπτωτον, [p. 127 Halm] ἐπαναφορά, ἀντιστροφή,
παρονομασία; διανοίας autem in sensibus, ut προθεράπευσις,
ἠθοποιία, ἀποστροφή: quibus etiam, sive elocutionem mutaveris aut
verborum ordinem inverteris, eaedem tamen figurae permaneant,
verum utraque λέξεως et λόγου non ita.

Opera figurarum quot sunt? quinque: ut augeas, ut abicias, ut
probus existimeris, ut inparatus, ut ornes elocutionem.

Quid est compositio? quam structuram vocamus.

Quae sunt principales eius species? κόμμα, id est caesum, κῶλον,
id est membrum, περίοδος, id est circuitus.

Structurae qualitas est tripertita: aut enim rotunda est, id est
volubilis, aut plana, id est procurrens, aut gravis, id est
stabilis ac resistens.

His vitiosa quae opponuntur? resistenti aspera et confragosa,
procurrenti fluxa, volubili contorta et nimis rotata.

Quot modis struimus? quattuor. Quibus? conversione verborum,
adiectione, detractione, inmutatione.

11. Quae in structura observanda sunt? ut frequentior sit rotunda
quam plana; ne hiulca sit vocalium et maxime longarum crebra
concursione, ne aspera duarum consonantium conflictu; ne
monosyllaba una plura iungantur; ne brevia multa continuentur, ne
longa multa; ne ultima syllaba prioris verbi eadem sit quae
prima posterioris; ne prima et ultima efficiant obscenitatem; ne
multis exilibus verbis aut syllabis vastis deformetur oratio; ne
plures genetivi plurales iungantur.

Quando utimur structura gravi? cum aut indignatio est aliqua aut
nimia miseratio.

Qui est conpositionis ordo? ut ante ponamus genera quam species,
communia quam propria, remota quam proxima, leviora quam gravia
verbi, ut non nimis longe differamus; ut verbis plerumque in
conclusione quam nominibus utamur, nisi et melius cadant nomina
et maiorem vim habeant novissime conlocata: item ut caveamus, ne
ordo faciat ambiguitatem.

[p. 128 Halm] Quid aliud in structura observandum est? ne studium
operis appareat, ne cessantem numerum verbis inanibus
compleamus, ne numerosa sint omnia, ne dissoluta, ne eodem modo
structurae saepe utamur.

12. In singulis generibus dicendi qua structura frequentius
utendum est? in demonstrativo, si laudatio sit, rotunda et plana,
si vituperatio, rotunda et gravi, in deliberativo plana et
gravi, in iudiciali rotunda.

Quid in generibus orationis? in tenui plana, in mediocri rotunda
et plana, in amplo rotunda et gravi.

Quid in partibus orationis? in principiis rotunda et gravi, in
narratione rotunda et plana, in excessu rotunda et gravi, in
partitione plana et gravi, in argumentatione rotunda et plana, in
peroratione omnibus.

Quid in generibus argumentationis? in epagoge, id est inductione,
plana et gravi, in enthymemate, id est ratiocinatione, varie,
prout genus enthymematis fuerit; nam in elenctico rotunda, in
dictico plana, in gnomico gravi, in paradigmatico gravi et plana,
in syllogistico rotunda.

In agentium personis qua structura frequentius uti debet orator?
omnibus. Pater, senex, rusticus, imperator et quaecumque est
gravis persona plana et gravi, iuvenis, miles et quaecumque
colorata persona est rotunda et gravi.

 DE MEMORIA  

13. Memoria qualis est? naturalis et artificiosa: quae in se ita
mixtae sunt, ut naturalis arte servanda sit, artificiosa natura
adiuvanda. Cur ita? quoniam utraque sine altera levis est.

In omni memoria quid observandum est? ut non tantum firme
contineamus, verum etiam cito percipiamus. Scripta sola? immo et
cogitata.

Et quae sunt ab adversa parte dicta, semper eo quo dicta sunt
ordine re{€f€}utabimus? non semper sed opportunis locis disponere
debemus.

[p. 129 Halm] In memoria quid plurimum valet? mentis intentio,
qua ea quae dicimus quasi videmus, si quidem, dum alia dicimus,
alia quae dicturi sumus provideamus.

Artem memoriae quis primus ostendit? Simonides. Ex Simonidis
facto de convivio quid adsumimus? iuvari memoriam signatis animo
sedibus. Tunc ad scripta vel cogitata aliquid signi ad eius
similitudinem conlocabimus.

Hac exercitatione qui utebantur? Charmadas et Scepsius
Metrodorus.

Quae melior et simplicior memoriae ratio est? ut si longior
fuerit oratio, per partes ediscatur. Cur ita? quoniam dandi sunt
quidam termini, ut contextum verborum, qui est difficillimus,
continua et crebra meditatio, partes deinde ipsas repetitus ordo
coniungat, et his, quae difficilius haeserint, aliquas adponamus
notas et eas saepe repetamus, et iisdem ceris ediscamus, quibus
scripsimus.

Quem ad modum discendum est? voce modica et magis murmure, item
ut saepe nos temptemus an teneamus.

14. Quid vel maxime memoriam adiuvat? divisio et conpositio: nam
memoriam vehementer ordo servat, sicut accepimus de Simonidis
convivio.

Quae est maxima ars memoriae? exercitatio et labor.

Quem ad modum hanc exercebimus? primo poematibus, dehinc
orationibus, novissime operibus durioribus, qualia sunt scripta
iuris.

Cur ea quae nocte meditamur, facilius ac firmius tenemus? quoniam
nusquam avocatur intentio et post istam cogitationem vel
lectionem nihil amplius animo cogitamus, sed statim capimus
quietem.

Semper ad verbum ediscendum est? si tempus permiserit; sin minus,
res ipsas tenebimus solas, dehinc his verba de tempore
accommodabimus.

Quid aliud in hac observabimus? ne consuescamus nobis ignoscere:
nam et admoneri et, cum dicas, ad librum respicere vitiosum est.

[p. 130 Halm] Si natura memoria durior fuerit aut non
suffragabitur tempus, quid faciam? non te ad omnia verba
alligabis: nam oblivio unius verbi aut deformem haesitationem aut
etiam silentium indicet.

 DE PRONVNTIATIONE  

15. Pronuntiationem quid Tullius vocat? actionem. Ea quid
praestat? ut conciliemus, persuademus, moveamus.

His generaliter et naturaliter quid acc{€e€}dit? delectatio.

Pronuntiatio quibus modis constat? voce, vultu, gestu. His quid
accedit? cultus sive habitus.

Vox quibus constat? natura et scientia.

In natura vocis quid observabo? qualem vocem habeas. Ea quibus
constat? quantitate et qualitate.

In vocis scientia quid observabo? quo modo ea utaris.

Bonitas vocis quibus constat? claritate, firmitate, suavitate.
Claram quae res efficit? ἀναφώνησις; quid firmam? usus; quid
suavem? observantia cibi et potus et Veneris continentia.

Haec omnia quae res praestat? natura, quae augetur diligentia.
Quae est diligentia et cura vocis? triplex, alendi eam,
custodiendi, restituendi.

16. Vox quo modo alitur? si a lectulo statim corpus deambulando
moveamus intra mille passus, quia, si quid indigestum adhuc
insidet, parva exercitatio corporis deducit, nimia extenuat ac
fatigat.

Post ambulationem quid faciendum est? statim ad studia nos
conferemus et priusquam scribere incipiamus, ut animus legendo
calescat, legemus aliquid tacite vel cum tenui murmure, tunc
deinde scribemus [sed non clara voce, ut quidam].

Post stilum quid faciendum est? ad curam vocis nos transferemus.
Quae ea est? ut sedentes versus paucos pronuntiemus lenta et
gravi voce, deinde per gradus paulatim extollamus, ut quantum
potest surgat; tunc rursus per eosdem gradus eam paulatim
revolvamus, donec sine damno ad murmur usque perveniat.

[p. 131 Halm] In exercitatione ista qui modus est? non amplius
quingentorum versuum, quia plus vox laborat in lectione quam in
vera actione, si tamen angustiae temporis tolerent et vires
pronuntiantis.

17. Vox quo modo custodienda est? quotiens declamandum fuerit, si
occupationes permiserint, aliquid ante pronuntiabis, ut vocis
itinera praemollias. Quid, si fuerit repente dicendum? hoc idem
consequi poteris ipsa moderatione actionis, ut in principiis vox
tua submissa sit, deinde paulatim se intendat.

Quid in desinendo observandum est? sicut vitandum est, ne vox in
clamorem subitum prorumpat, ita etiam ne a clamore subito
concidat.

In cibo capiendo sunt aliqua observanda? sunt, ut stomacho
inservias: nam si melius prandio valet, prandendum est saepius,
non tamen semper, sed cibo tenero et exiguo, qui ante cenae
tempus dissipetur: in cenando autem non multis nec gravibus
utendum est. Quid in potu? frigidis potionibus abstinendum, quia
iis indurantur arteriae, calidis autem aperiuntur; nam per illas
vox fluit.

18. Si leviter vexata vox fuerit, quid faciam? uteris acrioribus
cibis, quibus, si quid obstat voci et obstrepit, perrumpatur: nam
medici dormituris etiam lasar instillant et experrectos iubent
sorbere aliquid aceti acris.

Quid, si vehementer fracta vox fuerit, quem ad modum eam
restituam? siti, ut eius itinera siccentur, item ambulatione
multa, ut umor in inferiore loca ex superioribus evocetur, et
vini abstinentia, quod est voci laesae infestism simum. Quod si
non possumus, dulci utemur ac diluto potius. Cibus quoque
lenissimus arteriae prodest aliquid, si simplex sit nec multis
medicamentis impedita: maxime tamen glycyrizia utendum est, vel,
si possis, sucum eius modice sub lingua habeto ad imaginem
lenticulae vel pisi.

In summa quid observabo? Ne operosam votis tutelam habeas, ne ei
nimium indulgeas et tamen parcas, et ut arteriis nec desit umor
nec supersit; oportet enim illas non umidas esse, sed lubricas.

[p. 132 Halm] 19. Quae ratio est elocutionis, ea est et
pronuntiationis an non? ea. Cur ita? quoniam ut elocutio emendata
esse debet, dilucida, ornata, apta, ita et pronuntiatio. Quo
modo erit emendata? si vitio careat. Quid dilucida? ut sonus
vocis medius sit, nec gravissimus nec acutissimus. Quid ornata?
ut virilis sit. Quid apta? ut monotonian vites, id est, ut varia
utaris pronuntiatione. Id quem ad modum faciam? pro qualitate
rerum, id est negotiorum.

Rei observatio qualis est? quadruplex, una in tota causa, ubi
sunt et genera dicendi, altera in partibus orationis, tertia in
sensibus, quarta in verbis. Nam pro qualitate horum omnium
pronuntiatio esse debet.

Huic distributioni quid accedit? ut personarum etiam et locorum
et temporum servemus qualitatem.

20. Apte principia quem ad modum pronuntiabo? Si qualitatem
schematum, id est figurarum, diligenter inspexeris: aliter enim
in causa endoxo et amphidoxo et paradoxo et adoxo et
dysparacolutheto pronuntiandum est.

Quid narrationem? si omnes species eius diligenter
consideraveris. Quid partitionem? expedite ac simpliciter. Quid
argumentationem? varie, agiliter, acriter, pugnanter, instanter.
Quid epilogos? si partes e{€or€}u{€m€} perspexeris.

Quid sensus? Si locos quoque communes intuearis, invectivi sint
an defensionales, descriptivi an auctivi an minutivi; item, si
figuras schematum spectes.

Verba quoque quam in re vim habeant considerabo? utique: nam ut
res ex sensibus constat, ita et sensus verbis explicantur.

Omnibus verbis pronuntiationem accommodabo? non omnibus, sed
necessariis.

Personarum qualitatem quem ad modum spectabo? ut scias quis agat,
aput quem agat, pro quo, adversus quem, quibus praesentibus,
quibus obpugnantibus, quibus faventibus.

[p. 133 Halm] In locis quid observabo? ut scias ubi agas. Quid in
tempore? ut videas quando tibi sit promenda oratio, ne temporis
non conpetat qualitati.

21. Quae de vultu praecepta sunt? primo ut a personis eorum,
quorum res agitur, adfectus mutuetur.

In vultu quae res plurimum valent? oculi. Hos quem ad modum
conmovebimus? pro causarum qualitate et personarum et omnium
illarum rerum, de quibus in praeceptis vocis plenius dixi.

In vultu oculorum tantuin perspectio necessaria est? immo et
palpebrae scire debes quem ad modum moveri debeant. Cur ita?
quoniam eae velut deserviens ministerium praestant oculis.

Quid aliud observabo? supercilia. Cur ita? quoniam his multum
agitur: nam et oculos formant et fronti inperant: his enim vultus
et contrahitur et attollitur et remittitur.

Qualia καθόλου supercilia esse debent? nec inmota nec nimium
mobilia nec ulla inaequalitate dissidentia nec contra ea, quae
dicimus, ficta.

Quid aliut in volto observabo? ne naribus quicquam ostendas. Cur
ita? quoniam his non fere quicquam decenter ostenditur. Quid
aliut observabo? ne labris quicquam ostendas, similiter ut
naribus.

In summa vultus qualis esse debet? severus, non maestus nec
stupens nec languidus.

22. De gestu quae praecepta sunt? ut scias gestum voci conpetere
et animo debere, quoniam gestus motu corporis constat.

In singulis membris corporis quid observabo? ne capite solo
gestum facias, et ut scias quale id esse debeat, id est rectum,
et ubi et quem ad modum moveas.

Quid? cervix qualis esse debet? et ipsa recta. Quid collum? ne
contrahatur aut tendatur. Quid mentum? ne pectori sit adfixum.
Quid humeri? ne eorum sit indecens adlevatio atque contractio.
Quid brachia? ut eorum sit moderata proiectio. Quid manus? ut has
diligenter observes, quoniam plurimos habent motus. Has quem ad
modum movebimus? pro qualitate rerum, [p. 134 Halm] id est
generum dicendi, causarum, partium orationis, personarum,
sensuum, verborum, sicut etiam de voce dixi. Quae alia de manibus
praecepta sunt? ut eo ne protendantur, quo facies spectat, nisi
forte aliquid execremur.

In pedibus quid observandum est? ne prolato dextro stemus; nam
eandem manum ac pedem proferre deforme est: item ne nimium sint
extensi, quod non tantum deforme, verum etiam obscenum est.

23. Quae de cultu praecepta sunt? ut is sit splendidus et
virilis: nam quarundam rerum levior quidem cura est, notatur
tamen neglegentia.

Quem ad modum cingemur? nec submisse nec subcincte. Quid in
umbone? nec fluxe nec adstricte. Amictum semper observabimus? dum
incipimus tantummodo: ceterum procedente actu iam paene ab
initio narrationis minime possumus. Sinus ab humero recte potest
labi? potest in ipso actu velut sponte: nam cum ad argumenta ac
locos ventum est, reicere a sinistro togam et deicere eam etiam,
si haereat, convenit.

Quae καθόλου in actione observanda sunt? ne pronuntiatio artem
redolere videatur, quod quidem non tantum in pronuntiatione,
verum etiam in omni opere vitandum est; item ut id, quod nos
magis decet, adfectemus, et ut nihil sit in nobis notabile.

