digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De metris Horatianis

Atilius Fortunatianus

Transcodifica di base da rtf a xml-tei: Piero Colombo - Step SRL

Testo : Marinone, CD-GL, adeguato su edizione Morelli

Adeguamento testo su nuova edizione: Gianmario Cattaneo

Controllo marcatura XML-TEI: Gianmario Cattaneo - Alice Borgna

2018 digilibLT, Vercelli

Fonte: Caesii Bassi De metris et Atilii Fortunatiani De metris
Horatianis, a c. di G. Morelli, Hildesheim 2011-2012 (Collectanea
Grammatica Latina 11), Vol. I, pp. 59-100.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

<{$ATILII FORTVNATIANI DE METRIS HORATIANIS$}> [p. 278 vol. VI
Keil][p. 59 Morelli] etsi scio te omni studio atque uirtute in
hoc maxime laborare, ut oratorem te perfici uelis, et hoc unum in
animo uoluere, quo auo et quo patre sis natus, <et> dies
noctesque insistere, ut eloquentia senatoriam cumules dignitatem
– quid enim pulchrius disertissimo praetore? aut quid sublimius
eloquentissimo consule? – tamen arbitror ab illa uirtutum omnium
uia aliquando in deuerticula flectendum discendumque esse
praeterea aliquid, pedetemptim tamen et tantum quantum oratorem
et non ualeat auocare et possit ornare. cogita enim te de omnibus
bonis artibus iudicaturum, et quanto dignitate omnes homines
<...> anteire, tanto scientia debere praestare.
accipe igitur horatiana metra, quae saepius flagitasti. nam quid
refert hunc poetam imitari, tenere, diligere, si non omnes
uirtutes eius penitus cognoueris? quare necessario altius et a
uiuo <fonte> mihi – quod aiunt – repetenda res est, ut de metris
ipsis principalibus ante percurram, quo magis haec quibus
intendimus [p. 60 Morelli] in aperto esse possint. sed, ut ille
ait, 'carptim, uti quaeque memoria digna uidebantur', de multis
auctoribus excerpta perscripsi. quod si omnia uelis cognoscere et
nomina et genera metrorum, cum tibi ab oratoria otium fuerit,
ueteres legemus, id est, ut ait Lucilius, 'archetypa, unde haec
sunt omnia nata'.
 [p. 279 vol. VI Keil] {$DE LITTERIS VOCABVLIS$}  

igitur ut a certo initio auspicemur, de litteris uocalibus pauca
dicam, simul ne onerare te uidear, cum artem grammaticam et
intellexeris apud me et memoriae mandaueris diligenter,
praesertim cum satis meminerim me tibi omnem summam metrorum
breuitate pollicitum. ergo omissis omnibus quae iam nosti
admonendus es uocales nostras dichronas esse, <id est> et produci
et corripi. apud Graecos enim accepisti separatim natura longas,
natura breues et dichronas.

 {$DE CONSONANTIBVS$}  

de consonantibus hoc uelim te diligenter tenere, esse apud nos
quaedam elementa, quae minus uirium habeant et sic in
pronuntiatione, ut ita dixerim, liquescant atque soluantur, ut
positione longam facere non possint, <e>t sunt 'l', 'm', 'n', 'r'
[p. 61 Morelli] (haec Graeci ὑγρά appellant, 'λ', 'μ', 'ν',
'ρ'); ne[c] forte uersum illum contra rationem putes factum:
'at regina graui iamdudum saucia cura'.
nam in illo pede, qui est 'ginagra', 'g' littera consonantis uim
tenet, 'r' pro nulla habetur et hygra accipi debet in secundo
loco posita, id est cum alia consonans uocali propior praecedit.
ceterum si aliqua harum <litterarum> primum locum teneat, id est
prope uocalem sit, consonans accipi debet. item cum metri
necessitas exigit, consonantes habentur.
 {$DE SYLLABIS$}  

syllaba est litterarum consensus per uocalem uel uocales
comprehensus. aliquando tamen unam uocalem pro syllaba positam
abusiue syllabam uocamus. syllaba enim a Graecis dicitur ἀπὸ τοῦ
συλλαμβάνειν τὰ στοιχ<ε>ῖα. syllabae aut breues sunt aut longae.
breues efficit correpta uocalis. longae autem duobus modis fiunt,
aut natura aut positione: natura cum uocalis extenditur;
positione fiunt modis sex, cum aut duae consonantes in eadem
syllaba uocalem sequuntur, ut 'ars'; aut in duas syllabas
separatae, ut 'arcus'; aut cum duplex littera in eadem syllaba
est, [p. 280 vol. VI Keil] ut 'nux', aut in sequenti, ut 'axis';
aut cum sequuntur 'I' uel 'u' loco consonantium positae
praecedente alia consonante, ut
'cum Iuno aeternum seruans sub pectore uulnus'
et:[p. 62 Morelli]
'o nimium, uirgo, nimium crudele <l>u<is>ti
supplicium'.
breuis syllaba tempus unum habet, longa, siue natura siue
positione fuerit, duo.
 {$DE PEDIBVS$}  

pedes simplices f<i>unt duabus uel tribus syllabis a sublatione
in depositionem certis temporibus terminatis, paucissimis duobus,
plurimis sex. sunt autem hi uniuersi pedes duodecim. ex his
disyllabi quattuor: pyrrichius ex duabus breuibus; spondeus ex
duabus longis; iambus ex breui et longa; trochaeus, quem quidam
chorion appellant, ex longa et breui; trisyllabi octo, dactylus
ex longa et duabus breuibus; anapaestus ex duabus breuibus et
longa; creticus ex longa et breui et longa; amphibrachys ex breui
et longa et breui; bacchius ex duabus longis et breui;
antibacchius ex breui et duabus longis, molossus ex tribus
longis; tribrachys ex tribus breuibus.
igitur simplices duplicati faciunt compositos pedes sedecim, qui
sunt hi: ex spondeo et pyrrichio ionicus ἀπὸ μείζονος, ex
pyrrichio et spondeo ionicus ἀπ' ἐλάσσονος; ex chorio et iambo
choriambus, ex iambo et chorio antispastus, ex trochaeo et
pyrrichio [p. 63 Morelli] παιὼν πρῶτος; ex iambo et pyrrichio
paeon παιὼν δεύτερος; ex pyrrichio <et trochaeo> παιὼν τρίτος; ex
pyrrichio et iambo παιὼν τέταρτος; ex duobus trochaeis
ditrochaeus; ex duobus iambis διπλοῦς ἴαμβος; ex duobus spondeis
dispondeus; ex duobus pyrrichiis proceleumaticus; ex iambo et
spondeo ἐπίτριτος <πρῶτος, ex trochaeo et spondeo ἐπίτριτος >
δεύτερος; ex spondeo et iambo ἐπίτριτος τρίτος; ex spondeo et
trochaeo ἐπίτριτος τέταρτος. ergo cum unus pes simplex bis
positus compositum pedem fecerit, graece [p. 281 vol. VI Keil]
συζυγία, latine coniugatio dicitur. haec autem, cum duos similes
pedes iungit, tautopodia, cum diuersos, dipodia appellatur.
hi sunt qui in usum omnium carminum ueniunt, qui excepto dactylo
gressibus alternatis quasi incedunt per uersus <et> mouentur. hic
est motus et ingressio, quam Graeci βάσιν appellant; de
sublatione constat et positione, quae et thesis dicitur, <ut> est
'armaui'; 'ar' sublatio est temporum duum, 'maui' depositio
temporum duum. pedes qui ex utraque parte paria tempora habent
ἄρτιοι et ἴσοι, qui inaequalia πέρισσοι et πάρισοι appellantur.

depositio est, qua perspicitur qua specie metrum finiatur.
Depositionis [p. 64 Morelli] genera sunt quattuor: aut enim
ἀκατάληκτον est, quando plenum metrum siue uersus est; aut
καταληκτικὸν, quando syllaba deest; aut βραχυκατάληκτον, quando
pes deest; aut ὑπερκατάληκτον, quando pes e[s]t syllaba deest.
ἀκατάληκτον est, ut:
'auete fontes caeruli';
duo enim pedes integri integrum metrum dederunt. καταληκτικόν,
ut:
'qui<s> hic manus tenellis';
syllaba deest quo minus dimetron sit.< βραχυκατάληκτον, ut:
x — U — x — ;
pes deest quo minus dimetron sit.> ὑπερκατάληκτον, ut:
'uallis per imas';
pes e[s]t syllaba deest quo minus dimetron sit.
has omnes species [p. 282 vol. VI Keil] inueniemus in his metris,
quae per συζυγίας basin, id est ingressionem, habent. in
dactylico uero, cui nec pes nec syllaba potest in ingressione
deesse, quippe cum eius simplicibus pedibus basis constet, non
nisi acatalectum inuenire poterimus. ideo autem dactylica sola
simplicibus pedibus [p. 65 Morelli] ingrediuntur, quoniam
dactylus et spondeus aequalitatem temporum habent, alia autem per
syzygias, <quoniam> diuersae potestatis pedibus constant.

 {$DE METRO$}  

metron est conceptio certis et legitimis pedibus expedita.
dicitur autem et unus pes metron, unde hexametron uersum
appellamus, et una συζυγία, unde iambicum siue quem alium ex
coniugationibus constantem trimetrum dicimus. similiter et uersum
unum, unde trochaicum metrum dico et paginam metra habere decem,
cum uersus eius numero. unam quoque syllabam metron dixerunt, a
qua mensura incipit. ergo et syllaba, a qua pes, et pes, a quo
συζυγία, et συζυγία a qua comma uel colon, <et comma uel colon,>
a quo uersus nascitur, metra dicuntur.

 {$ DE RHYTMO$}  

inter metrum et rhythmum hoc interest, quod metrum circa
diuisionem pedum uersatur, rhythmus circa sonum, <et> quod etiam
metron sine plasmate prolatum proprietatem suam seruat, rhythmus
autem numquam sine plasmate ualebit. est etiam rhythmus et in
corporali motu. cum enim histrio indecenter signum aliquod
expressit, arythmos dicimus, decenter eurythmos. item si fuerit
aequalitas corporis modice temperata, eurythmos, inaequalis uero
et toris quibusdam confusa arythmos appellatur, unde Virgilius:
[p. 66 Morelli]
'tum longo nullus lateri modus';
toris enim extantibus et interrumpentibus latera arythma latera
sunt facta.
 {$DE COLO ET COMMATE$}  

colon est pars siue partes uersus integris pedibus impletae, ut:
«defecisse uidet sua»;
habet enim tres pedes integros. comma pars uersus siue partes
imperfectae, ut:
'arma uirumque cano';
habet enim [p. 283 vol. VI Keil] duos integros pedes et dimidium.
et colon dictum quasi a corpore abscis[s]um integrum membrum,
comma uero quasi trunca pars membri a corpore amputata.
 <{$DE METRIS OCTO$}>  

nunc dicere aggrediar metra principalia, quae a Graecis πρωτότυπα
et ἀρχέγονα dicuntur. cetera enim ex his nata sunt, quae
mutilata per cola et commata aut partibus adglutinantur
simi<libus> aut sola ponuntur, et sumunt uel a pedibus nomina ex
quibus constant, ut dactylica et anapaestica; uel ab
inuentoribus, ut phalaecia et sotadica; uel ab iis qui ea maxime
frequentarunt, [p. 67 Morelli] ut aristophania et asclepiadia;
aut ab usu, ut priapea; aut a numero syllabarum, ut
hendecasyllaba, aut a numero pedum, ut uersus senarios dicimus;
aut a numero syzygiarum, ut trimetros et tetrametros dicimus; aut
a passionibus, ut coluros et scazontas; aut a tempore, ut
saturnios, quod eodem tempore primum in Italia usurpati sunt, quo
Saturnia urbs erat.

igitur originalia sunt, ut dixi, numero octo, quae omnia proprio
suo pede consistunt, unde nomina acceperunt, et sunt haec:
dactylicum, anapaesticum, iambicum, trochaicum, ionicum ἀπὸ
μείζονος, ionicum ἀπ᾽ ἐλάσσονος, choriambicum, antispasticum. his
quidam adiciunt proceleumaticum et paeonicum, quae possunt
uideri non inter prototypa ponenda, sed inter illa quae ex
prototypis nascuntur. sed nos post octo prototypa haec duo
coniungemus.

 {$DE DACTYLICO$}  

dactylicum metrum dictum, quod ex omnibus dactylis constat. sed
melius sonat uersus dactylicus hexameter, si catalecticus fiat,
hoc est si disyllabum pedem in ultimo habeat, ut est:
'at tuba terribilem sonitum procul aere canoro'. [p. 68 Morelli]
sed admissus in societatem dactyli spondeus, scilicet propter
temporum similem potestatem, heroum fecit. uolunt enim heroum
illo distare a dactylico, quod dactylicus ex dactylo solo sit,
herous et ex spondeo. [p. 284 vol. VI Keil] [et] hexametrum autem
et heroum uolunt ab eo dictum, uel quod heroum facta primus
Homerus hoc uersu cecinerit, uel quod uetustissimus et ante omnes
primus fuerit hic uersus (heroica enim uetera et antiqua
dixerunt), uel quod hoc magna et sobria canantur, ut heroes magni
et sobrii. idem et epicus dicitur, quod sermonum capax, et quod
per eius pedes simplicius et facilius uerba eant atque decurrant,
ἀπὸ τοῦ ἕπεσθαι. hunc Ennius longum uocat, Graeci delphicum,
quia hoc genere <metri> Phemonoe, Apollinis uates, uaticinata
est, et pythicum a Pythone. nam cum arcum in eum Apollo
intenderet, hoc uersu eum nymphae hortatae dicuntur. hexameter
autem dictus, quod sex metris, hoc est sex pedibus, feritur. idem
tamen, qui herous, etiam dactylicus nominatur, quamuis inueniri
possit qui omnes spondeos habeat. recipit, ut dixi, pedes
dactylum et spondeum omnibus in locis indifferenter, aliquando in
ultimo et trochaeum. omnis enim ultima syllaba in uersu
ἀδιάφορος erit. item diligenter attende quod omnis syllaba, quae
partem orationis finit, in omni uersu similiter indifferenter
accipitur, ut est: [p. 69 Morelli]
'inualidus etiamque tremens, etiam inscius aeui';
'dus' syllaba indifferens. maximus qui est uersus syllabas habet
XVI<I>, ut:
'at tuba terribilem sonitum procul aere canoro';
minimus habet XII, ut est ennianus:
'olli respondit rex Albai Longai'.
sed hos et eos qui plures spondeos quam dactylos habent, quasi
minus bonos et sine dactylo parum teretes et sonoros,
spondiazontas appellauerunt. proprium huius est quod semper a
longa incipit et disyllabo pede finitur. optimus habetur, cuius
prima caesura penthemimerim habet orationis parte finita<m>, ut:
'arma uirumque cano Troiae qui primus ab oris',
aut duos pedes et trochaeum similiter partem orationis finientem,
ut:
'infandum, regina, iubes renouare dolorem'.[p. 285 vol. VI Keil]
haec interim catholica eius tibi erunt.
nunc exempla uideamus a dimetro. dimetrum catalect<ic>um, in quo
clausula est hexametri:
'terruit urbem';
hoc et choriambicum est. trimetrum [a]catalectum:
'caeditur icta securi'.
<trimetrum acatalectum:
—ŪŪ—ŪŪ—UU.>
tetrametrum catalecticum: [p. 70 Morelli]
'Italiam fato profugus',
tetrametrum <a>catalect[ic]um:
'caelicolae Veneris sacra semina',
pentametrum acatalectum:
haec mare canificat nec agit freta caerula,
hexametrum [a]catalecticum:
'conticuere omnes intentique ora tenebant'.
 {$DE ANAPAESTICO$}  

dactylico contrarium est anapaesticum metrum. huic naturale
catholicum est partes orationis singulis pedibus terminare: hic
enim uersus optimus est, secundus ab optimo ille qui συζυγίας
parte orationis finit. nam sicuti in ceteris metris uitiosum est,
si singuli pedes partem orationis finiant, ita hic bonum est
quod in aliis contrarium est. recipit pedes suum scilicet
anapaestum, dactylum et spondeum, raro et proceleumaticum: hos
omnes omnibus in locis. dimetrum brachycatalectum:
'similes nobis uolumus'.
dimetrum acatalectum:
'similes nobis uolumus pueros'.
item, si adicias 'edere', facies trimetrum brachycatalectum, ut:
'similes nobis uolumus pueros edere',
et, si<adicias 'matres', facies> sic acatalectum: [p. 71 Morelli]
'similes nobis uolumus pueros edere matres.
tetrameter plenus erit, si addas 'tu quoque perge':
<'similes nobis uolumus pueros edere matres tu quoque perge'>.
hic quoque similiter tetrameter acatalectus est:
'operas uobis dedimus, domini, reddite nobis debita similes'.[p.
286 vol. VI Keil]
 {$DE IAMBICO$}  

sequitur ut de iambico dicere debeamus, cuius auctorem alii
Archilochum, alii Hipponactem uolunt. sed primus Homerus hoc usus
est in Margite:
ἧλθέ τις εἰς Κολοφῶνα γέρων καί θεῖος ἀοιδός,
Μουσάων θεράπων καὶ ἑκηβόλου Ἀπόλλωνος.
φίλην ἔχων ἐν χερσὶν εὔφθογγον λύραν'.
iambica maledica carmina appellant, quod hoc pede, id est metro,
olim lacerare et laedere solebant. iambicus trimeter qui est
minimus habet syllabas XII, ut:
'beatus ille qui procul negotiis',
qui maximus, XVII, ut:
'rapite, proceres, agite, rapite, [o] iuuenum decus'. [p. 72
Morelli]
hic latine senarius, quod pedes sex simplices habeat, graece
trimeter, quod tres συζυγίας habeat, appellatur. constat autem
iambo suo principe. nam uersus, qui ex hoc uno est, legitimus
iambicus erit, quem Graeci ἄρτιον uocant, ut ille est:
'beatus ille qui procul negotiis'.
sed iambus, ut ait Horatius, spondeum in partem recipit, qui pes
omnia paene metra ornat atque disponit. item solutio longae in
iambo tribrachyn facit, alterutrius longae spondei aut dactylum
aut anapaestum: utraque enim longa spondei in iambico metro non
potest solui. fiunt ergo hi uniuersi pedes quinque. inueniuntur
semper hi omnes <in> incipientibus locis, id est <in>
sublationibus, quae loca imparia quidam uocant, in desinentibus
uero, id est in depositionibus, quae loca paria appellant, non
nisi qui a breuibus incipiunt. dimetron hypercatalecton ut: [p.
287 vol. VI Keil]
'ualles per imas'.
dimetron brachycatalecton, ut:
'plenus cadus musti'.
dimetrum catalecticum:
'aquae sonant liquentes'.
dimetrum acatalectum:
'auete fontes caeruli'. [p. 73 Morelli]
trimetrum acatalectum:
'amare nolo nec dolere, Clinia'.
iambicum hoc metrum, etiam si defuerit uersui iambus uel rarus in
eo fuerit, appellabimus. ille enim legitimus solus, quem ἄρτιον
dixi, iambo solo constat. sed ut diximus iam dactylicum
hexametrum etiam eum dici, qui omnes spondeos habeat, ita et hic
iambicus dicetur, quamuis unum iambum habeat:
'pauidumque leporem et aduenam laqueo gruem'.
 {$ DE TROCHAICO $}  

contrarium huic trochaicon metron, quod aeque quinque pedibus
constat, trochaeo et ceteris quibus supra. nam trochaei longa
soluta tribrachyn, alterutra spondei aut anapaestum aut dactylum
faciunt. hi pedes omnes ponuntur paribus in locis, in imparibus
non nisi hi qui breuibus finiuntur. dimetrum hypercatalectum:
'nympha rorida'.
<dimetron> brachycatalecton:
'fontium sorores';
hoc et ithyphallicum dicitur. dimetrum catalect<ic>um:
'Martium canunt tubae'. [p. 74 Morelli]
<dimetrum acatalectum:
— U — x — U — —>.
trimetrum catalecticum:
'Sol, superna qui regis, parens deus'.
trimetron acatalecton: [p. 288 vol. VI Keil]
'tu, profunda quae regis, parens Diana.
tetrametrum catalecticum:
'tale quale uere primo sibilat teres donax';
hic, quia quattuor metris constat, et quadratus uocatur.
 {$DE CHORIAMBICO$}  

choriambicum metrum constat initialibus locis ipso choreo, id est
trochaeo, et tribracho, in sequentibus iambo. dimetrum
hypercatalectum:
'o quis Adonem'.
dimetrum acatalectum:
'sanguine quis purpureo'.
trimetrum catalecticum:
'heu miserandae uolucres Martiae'.
tetrametrum catalecticum:
'quoque uocarit uolucer te choriambus ito'.
tetrametrum acatalectum:
'ur<or> amoris stimulo, cor quatit artus pauidos'. [p. 75
Morelli]
 {$ DE ANTISPASTICO$}  

antispasticon metrum Sappho inuenit: constat iambo et trochaeo;
conceditur tamen in συζυγίᾳ prima primo loco pro iambo quouis
alio pede disyllabo uti, pyrrichio aut spondeo aut trochaeo.
dimetrum hypercatalectum:
'uolant praepetes'
trimetrum catalecticum:
'quae rupes habeant hic et opacae'.
tetrameter brachycatalectus:
'Maecenas atauis edite Pegaee bonis';
item si unam syllabam adieceris, erit catalecticus:
Maecenas atauis edite Pegaee beatis';
<et, si unum pedem addideris, fiet> acatalectus:
'Maecenas atauis edite Pegaee Reatine' .[p. 289 vol. VI Keil]
 {$ DE IONICO <A MAIORE>$}  

<ionicum metrum>, quod a maiore dicitur, constat spondeo et
pyrrichio <aut trochaeo> et trochaeo, et praeterea solutionibus
[p. 76 Morelli] spondei, id est anapaesto uel dactylo, et
solutione trochaei, id est tribrachy, indifferenter in locis
omnibus, ita tamen ut omnis coniugatio sex tempora habeat.
dimetrum brachycatalectum:
'ueris coma florens'.
dimetrum catalect<ic>um:
<— — U U — — x.
dimetrum acatalectum:>
'quae Pegaseis fontibus'.
trimetrum brachycatalectum:
'non Idalio<s> sic puer alto'.
tetrametrum brachycatalectum:
'uolo li[t]toris in margine solus ambulare';
hoc et sotadicum dicitur. tetrametrum acatalectum, quod apud
Cleomachum inuenitur, ex duobus colis coniunctum:
'uuas nitidis frondibus Euan hederis illigat'.
 {$ DE IONICO A MINORE$}  

ionicum metrum, quod a minore appellatur, constat pyrrichio et
spondeo, et spondei solutioni<bus>, anapaesto <v>el dactylo. hic
quoque in singulis coniugationibus sex tempora impleri necesse
est. dimetrum acatalectum: [p. 77 Morelli]
'Ararim sic[ut] super altum';
Horatius:
'neque dulci mala uino';
trimetrum catalect<ic>um:
<UU — — UU — — UU —.
trimetrum acatalectum>:
'miserarum est neque amori dare ludum'.
tetrametrum catalect<ic>um:
'equus aluo uehit, uber tumet albo latice'.
tetrametrum acatalectum:
'propere qui residens in gremio Faune celocis'.[p. 290 vol. VI
Keil]
 {$[DE ANADIPLVMENO] $}  

anadiplumenon ex hoc minore ionico nascitur, quod ab illo hoc
distat, quod a <molosso vel a> cretico incipit et est
tetrametron,
'defeci neque amori dare ludum libet ultra'.
est et aliud ex hoc metro ionico, quod galliambon dicitur, quod
in fine degenerat, quo minus integrum ionicum ἀπ' ἐλάσσονος
faciat:
'miserarum est neque amori dare posse remedia'. [p. 78 Morelli]
ex hoc genere est quod anaclomenon appellatur, quod ordinem pedum
naturalem ac solitum amittit et immutatis pedum coniugationibus
copulatur. dimetrum acatalectum:
'Paphias amor columbas'.
nam constat pyrrichio et trochaeis duobus et spondeo: quarta enim
syllaba, quae debet longa esse, breuis et sequens longa est,
quam oportebat breuem esse. hoc metrum si geminetur, facit
tetrametrum ionicum a minore anaclomenon, quod <h>eteromeres
sapphicum nominatur, hoc modo:
'docuit patens labellum bifido iugare rictu'.
simile tetrametrum mensura, non coniugationibus:
'uiridi Palladis umbra sonat oscinum loquella'.
has tres species ideo iunxi, quoniam paene idem sunt quod ionicus
ἀπ' ἐλάσσονος.
 {$ DE PROCELEVMATICO$}  

quidam adiciunt his octo et proceleumaticum, cui nec addi
quicquam nec detrahi potest; omnibus enim breuibus constare
debet. dimeter catalecticus:
'aue[s] nemora silent'.
tetrameter catalecticus:
'itinera maritima peragere cupio'. [p. 79 Morelli]
 {$DE PAEONICO$}  

paeonicon metron ex ipso pede suo nomen accepit. recipit autem in
principio creticum praeter ipsum paeona, in ultimo <creticum>
vel paeona, duos autem paeonas in medio. exemplum utriusque
linguae sic erit, tetrametrum catalecticum: [p. 291 vol. VI Keil]
ὦ πόλι φίλη Κέκροπος αὐτοφυὲς Ἀττική,
'†rote† ne facilis esto magis ad tuos'.
 {$<DE PENTAMETRO EPODICO>$}  

haec sunt, ut dixi, metra originalia. cetera omnia ex his sunt
deducta, quae a Graecis παραγωγά appellantur, de quibus pauca
adhuc dicam (nam quaedam iam suis originalibus iunxi), ut uideas
quanta horum, quae supra dixi, permixtione metra aut facta sint
aut fieri adhuc possint. et primo quidem de pentametro epodico
dicam, ut ad initia redeamus; nam et hic a dactylico nascitur,
cuius diuisio duplex traditur. nam prima eius parte duo pedes ex
dactylico, <dactylus> et spondeu<s>, sed uarie commutatis
uicibus, inueniuntur; tertius spondeus, ita ut prima eius syllaba
[p. 80 Morelli] hemistichium et partem orationis finiat, sequens
hemistichii sequentis partem orationis incipiat. inde mutat
dactylicam condicionem et transit in anapaesticam: nam iam
residui erunt duo anapaesti. aut sic, ut media caesura duo
pent<h>emimere[s] diuidat; in primo uarie positis pedibus, ut
dixi; in secundo semper duo dactyli erunt (dictum pent<h>emimeres
quasi τῶν πέντε τὸ ἥμισυ, <ut:
'hei mihi cum domino non licet ire tuo'>.
habet enim pars prima duos pedes et syllabam partem orationis
finientem, secunda item similiter diuisa; prima sic:
'hei mihi cum domino [non licet ire tuo]' ,
secunda:
'non licet ire tuo'.
hic et elegus uocatur, quando per uices heroo subiungitur nec
seorsum ac solitarium carmen facere potest; subiungitur autem
sic:
'Pasiphae niueo gaudebat adultera tauro,
inuida formosas oderat illa boues'
 {$DE PRIAPEO DACTYLICO$}  

priapeum dactylicum metrum tertium pedem parte orationis finit,
producta tamen in ultimo syllaba (nam glyconius uersus [p. 81
Morelli] sic habet) et duas [p. 292 vol. VI Keil] aequales
diuiditur partes. quod heroum manifestum esse et Homerus et
Vergilius probauerunt, qui hoc usi sunt; Homerus:
Κουρῆτές τ' ἐμάχοντο καὶ Αἰτωλοὶ μενεχάρμαι,
et Vergilius:
'immotamque coli dedit et contemnere uentos'
et:
'cui non dictus Hylas puer et Latonia Delos'.
prima autem pars glyconius uersus est, secunda pherecratius, quae
utraeque partes dactylicae sunt. nam et horatianos duos si
iungas, priapeus fiet:
'cui flauam religas comam grato, Pyrra, sub antro'.
ergo et glyconium metrum et pherecratium et quod ex iis
componitur priapeum de dactylico nascitur. est alius priapeus,
qui et bucolicus uocatur, ut:
'hunc lucum tibi dedico consecroque, Priape'.
hic quoque octaua syllaba partem orationis finit, ideoque hoc
metrum παρωρισμένον dicitur.
 {$DE BVCOLICO$}  

bucolicus similiter ab heroo uenit. herous, si quarto pede partem
orationis finiat, bucolicum facit, ut: [p. 82 Morelli]
'ab Ioue principium Musae, Iouis omnia plena'.
Theocritus hanc metri legem custodiuit, Vergilius contempsit.
 {$ DE PENTAMETRO HEROO$}  

qui autem quintum pedem parte orationis finit, pentameter herous
dicitur, ut:
'incidit ad terram duplicato poplite [Turnus]'.
 {$ DE LOGAOEDICO$}  

et de anapaestico nasci logaoedicum metrum uidemus, si metrum
anapaesticum antibacchio concluseris; graece:
ἀγέτω θεός, οὐ γὰρ ἔχω δίχα τῶνδ' ἀείδειν,
latine:
'agito deus huc, ego me dabo fessa uobis'.[p. 293 vol. VI Keil]
 {$DE SCAZONTE$}  

in iambico metro si paenultimam longam feceris, scazon uocatur,
quem et c<h>oliambon et hipponaction uocant, ut:
'salax taberna uosque contubernales'. [p. 83 Morelli]
 {$ DE PHALAECIO HENDECASYLLABO$}  

ecce et phalaecium metrum partem primam de antispast<ic>o metro
habet, sequentem de iambico, ut:
'passer deliciae meae puellae'.
nam prima συζυγία antispastica est, at uero pars sequens, 'ciae
meae puellae' dimetrum iambicum catalecticum habet. eadem pars
dicitur comma anacreontion. potest prima pars a dactylico nasci,
sequens ab iambico sic [ut]:
'castae Pierides meae Camenae';
diuisio erit talis:
'castae Pierides, nostris adsistite uotis'
et:
'meae Camenae, uos sorores inuoco'.
 {$DE ITHYPHALLICO$}  

ithyphallicum metrum de trochaico est. nam ex tribus trochaeis
constat, quod fit, si ter 'Bacche' dicas:
'Bacche, Bacche, Bacche',
et sic:
'conditor uel orbis'.
dictum est autem inde, quod in mysteriis Liberi Athenis uates
stipitem rectum in modum fascini ciebant, et qui hoc genere [p.
84 Morelli] metri canebant φαλλοφόροι et φαλλῳδοί dicebantur. hoc
et aesc<h>r<i>onium uocant.
 {$DE SATURNIO$}  

saturnio metro primum in Italia usi; dictum autem a Saturnia,
urbe uetustissima Italiae. hic uersus obscurus quibusdam uidetur,
quia passim et sine cura eo homines utebantur; maxime tamen
triumphaturi in Capitolio tabulas huius modi uersibus incidebant,
id est sic [p. 294 vol. VI Keil]
'summas opes qui regum regias refregit'
habet autem in prima parte iambicon dimetron catalecticon, in
secunda trochaicon dimetron brachycatalecton, quod et
ithyphallicon diximus, ut:
'dabunt malum Metelli Naeuio poetae'.
cetera partim in Horatio recognosces, partim in archetypis
auctorum libris, unde haec nos excerpsimus. [p. 85 Morelli]

 {$DE METRIS HORATII$}  

nunc priusquam ad horatiana metra ueniamus, quae partim a
ueteribus Graecis transtulit, partim sibi ipse composuit,
admonitum uelim omnia quae παραγωγά diximus componi ex illis
principalibus metris aut adiectione aut detractione aut
concinnatione aut permutatione. adiectione, ut:
'soluitur acris hiems grata uice ueris et fauoni';
accessit enim heroo metro syllaba, quae uersum faceret longiorem.
detractione, tamquam:
'trahuntque siccas machinae carinas';
detracta enim syllaba trimetron fecit minorem. concinnatione:
'iam satis terris niuis atque dirae';
huius enim prima caesura trochaica, sequens iambica est.
permutatione, sicut cum Archilochus primam partem heroi fecerit,
sequentem iambici, ut est:
'scribere uersiculos amore percussum graui',
Horatius permutauit et fecit priorem iambicam, sequentem heroicam
sic:
'occasionem de die dumque uirent genua'.
haec autem Horatii carmina, de quibus dicere institui,
monostropha Graeci appellauerunt, quod prima strophe duobus uel
tribus <uel quattuor> colis explicata ceteras sequentes similes
habeat, nec in aliqua parte interueniente epodo cola [p. 86
Morelli] mutentur. colon quid sit iam diximus, a quo <dicola
siue> tricola siue tetracola dicuntur haec carmina. in
cantionibus autem lyricis legitime scriptis, hoc est <non>
monostrophis, haec tria inueniri necesse [p. 295 vol. VI Keil]
est, strophen, antistrophen, epodon. olim enim carmina in deos
scripta <ex his tribus> constabant: circumire aram a dextra
strophen uocabant, redire a sinistra antistrophen, post, cum in
conspectu dei consistentes canticis reliqua peragebant, epodon,
ὅτι τῇ στροφῇ κα<ὶ> τῇ ἀντιστρόφῳ ἐπῇ<δον>. hinc translatum nomen
est in has epodos, quae binos uersus impares habent. nam ut
illic epodos canticum finit, ita hic uersus secundus sensum: hoc
est enim legitimum in epodis. ergo secundum haec et elegia
epodicum carmen. haec igitur cantio lyrica, quae tres has partes
habet, periodos appellatur; eadem τριάς, si ex <t>ribus his
constet. solet enim abundantior et plenior cantio habere ante
strophen proodon, aliquando et in medio, hoc est inter strophen
et antistrophen, mesodon. inueniuntur autem in strophe cola uel
commata aliquot ex uoluntate scribentis uaria metri lege finita:
huic antistrophe redditur totidem colis, [h]isdem metris; tertio
additur epodos iam quolibet metro. haec est, ut dixi, quam τριάδα
appellant. sed quoniam haec accuratius graeci poetae
seruauerunt, melius te graeci magistri de exemplis graecis
docebunt. nunc ueniamus ad diuisionem metrorum.

<I.>'Maecenas atauis edite regibus'.
asclepiadeon metron uocatur, non quod repertor eius Asclepiades
[p. 87 Morelli] fuerit, sed quod eo familiarius et frequentius
sit usus. ante illum enim usi Alcaeus et Sappho, <quae> hoc
integro usa est libro quinto. inter binos <uel [p. 296 vol. VI
Keil] ternos uel quaternos> uersus decurrunt melica: systematica
sunt, hoc est binis uel tribus uel quattuor uersibus constant.
hoc metrum uidetur a pentametro epodico natum. nam habet duo
pent<h>emimere, primum acatalectum, secundum catalecticum:
'Maecenas atauis edite regibus';
huic si reddas in ultimo syllabam, integer erit pentameter, ut:
'Maecenas atauis edite regibus o'.
ab eo tamen pentametro nascitur, qui XIII syllabas habet, hoc est
cuius prima pars de spondeo et dactylo constet. ceterum
asclepiadeon duodecasyllabon esse oportet. potest et
antispasticon esse trimetron acatalecton, cuius paenultimam
adfectauit pro longa breuem facere, cuius ingressio est talis:
'Maecenas a΄tauis edi΄te regibus':
tetrametron fecit eius generis:
'tu ne quaesieris, scire nefas, quem mihi quem tibi'.
quidam uolunt adiectis duobus <pedibus>, spondeo ad caput,
pyrrichio ad finem, in medio dimetron choriambicon clausum, ut
ingressio talis <sit>:
Maece΄nas atauis edite re΄gibus'. [p. 88 Morelli]
nam si solas duas συζυγίας pronunties, choriambicum sonant. eius
generis trimetron fecit sic:
'tu ne quaesieris, scire nefas, quem mihi quem tibi'.
denique si tertium choriambum tollas, remanet asclepiadeus, ut:
'tu ne quaesieris scire nefas tibi'.
alii de hexametro uolunt natum. nam si tertio loco adicis
'pater', quinto 'regibus', hexametrum facies sic: 'Maecenas
atauis pater edite regibus altis'.
II. 'iam satis terris niuis atque dirae
grandinis misit pater et rubente
dextera sacras iaculatus arces
terruit urbem'.[p. 297 vol. VI Keil]
hos hendecasyllabos alii alcaicos, alii sapphicos uocant. prima
in his caesura trochaica est: nam habet dimetron
brachycatalecton; sequens iambica dimetron hypercatalecton; et
ingrediuntur sic:
'iam satis terris ni΄uis atque dirae'.
alii faciunt primam syzygiam trochaicam, in qua secunda pars
aliquando et spondeum habet, secundam choriambicam, tertia
bacchium habet; diuiditur sic:
'iam satis ter΄ris niuis at.que dirae'.
nasci autem uidetur ab alcaico hendecasyllabo: [p. 89 Morelli]
ὦ ἄναξ Ἄπολλον, παῖ μεγάλω Δίος
et
'uides ut alta stet niue candidum'.
huius si primam syllabam in ultimum transtuleris, facies
hendecasyllabum sapphicum:
'[ui]des ut alta stet niue candidum <ui>.
quarto loco clausula est hexametri ex dactylo et spondeo, ut est:
'primus ab oris'.
denique si hanc tollas et horatianam adicias, facies integrum
hexametrum:
'arma uirumque cano Troiae qui terruit urbem'.
eadem clausula et in anapaesticam syzygiam cadit. nam si iungas
hanc illi uergilianae, dimetrum anapaesticum facies,
'primus ab oris terruit urbem.
haec eadem habet choriambicum dimetron hypercatalecton.
III. 'sic te diua potens Cypri,
sic fratres Helenae lucida sidera'.
tertia ode dicolos est; habet primum octosyllabum anacreontium,
quem et glyconium uocant; habet originem ab heroo, constat ex
spondeo et duobus dactylis. huic si iungas heptasyllabum
pherecratium, qui constat ex spondeo et dactylo et spondeo,
priapeum facies, qualis apud Homerum: [p. 90 Morelli]
Κουρῆτές τ' ἐμάχοντο καὶ Αἰτωλοὶ μενεχάρμ<α>ι
et
'immotamque coli dedit et contemnere uentos'.[p. 298 vol. VI
Keil]
anacreonteon est:
γουνοῦμαί σ' ἐλαφηβόλε.
usi sunt hoc genere metri Alcaeus; Sappho, Alcman. secundus
uersus:
'sic fratres Helenae, lucida sidera',
asclepiadeus, de quo iam dictum est.
IIII. 'soluitur acris hiems grata uice ueris et fauoni,
trahuntque siccas machinae carinas'.
quarta quoque dicolos ad exemplum Archilochi facta:
οὐκέθ' ὁμῶς θάλλεις ἁπαλὸν <χρόα· κάρφεται γὰρ ἤδη,
ὄγμος κακοῦ δὲ γήραος καθαιρεῖ>.
differunt primi hoc uno, quod in graeco secundus spondeus, in
latino tertius est. neque tamen ordinem Flaccus in omnibus
seruauit, sed uarie et licenter, dummodo ne ab heroo recederet.
habet ergo prima caesura heroum tetrametrum et talis est haec
pars qualis illa homerica:
'ὡς ἔφατ' εὐχόμενος, τοῠ δ' ἔκλυε [p. 91 Morelli]
<uel haec> uergiliana:
'solue metus feret haec aliquam tibi'.
quorum alteri deest:
Φοῖβος Ἀπόλλων,
Alteri:
'fama salutem',
quae, si adicere flacciano et archilochio uolueris, implebuntur
et fient solidi heroi <s>ic: 'soluitur acris hiems grata uice
fama salutem',
οὐκέθ' ὁμῶς θάλλεις ἁπαλὸν χρόα Φοῖβος Ἀπόλλων.
posterior pars:
'ueris et fauoni'
ithyphallicus uersus est ex tribus trochaeis. talis est pars ex
catulliano hendecasyllabo detracta priore parte:
'pumice expolitum',
idque si adieceris ad horatiani partem superiorem, fiet
archilochius: 'soluitur acris hiems grata uice pumice
expolitum'[p. 299 vol. VI Keil]
graecus est talis:
<κάρφεται γὰρ ἤδη>,[p. 92 Morelli]
quod metrum quidam et aesc<h>r<i>onium uocant. plerique uersum
totum ex heroo factum per adiectionem unius syllabae tertiae ante
ultimam dixerunt; et parte sublata siue mutata formam hexametri
recipit, ut: 'soluitur acris hiems grata uice ueris et anni' uel:
'soluitur acris hiems grata uice uere fauoni'.
secundus uersus:
'trahuntque siccas machinae carinas',
syllaba breuior est quam trimeter iambicus, qua reposita expletur
sic:
'trahuntque siccas machinae carinulas'.
uel si malis scazonta facere:
'trahuntque siccas machinae carinatas'.
Archilochus:
ὄγμος κακοῦ <δὲ γήραος καθαιρεῖ>
<... reliquum> in Archilocho attendendum. hunc quidam
hendecasyllabum archilochium dixerunt.
V. 'quis multa gracilis te puer in rosa
perfusus liquidis urget odoribus
grato, Pyrra, sub antro? [p. 93 Morelli]
cui flauam religas comam?.
quinta ode habet duos primos asclepiadeos, tertium
<pherecratium>, quartum anacreontium, <qui et> glyconius, de
quibus iam diximus. <pherecratius> priapei erit pars, praeposito
tamen glyconio sic:
'cui flauam religas comam grato Pyrra sub antro';
talis hic qualis ille:
'immotamque coli dedit et contemnere uentos'.
item hos si iungas, idem fiet:[p. 300 vol. VI Keil]
γουνοῠμαί σ' ἐ<λαφηβόλε δέσποιν' Ἄρτεμι θηρῶν>.
utraque haec pars Anacreontis est.
VI. 'scriberis Vario fortis et hostium
uictor, Maeonii carminis alite,
quam rem cumque ferox nauibus aut equis
miles te duce gesserit.
tres primi asclepiadei, ut:
'Maecenas atauis edite regibus';
quartus glyconius, ut:
γουνοῦμαί σ' ἐ<λαφηβόλε>
[utraque haec pars Anacreontis est]. [p. 94 Morelli]
VII. 'laudabunt alii claram Rhodon aut Mitylenen
aut Epheson bimarisue Corinthi'.
primus herous, secundus item herous, sed tetrameter, cui si
reddas duos pedes, erit solidus hexameter sic:
'<a>ut Epheson bimarisue Corinthi primus ab oris'
uel:
'sic tristis adfatus amicos Cynthius auctor'.
VIII. 'Lydia dic per omnis
te deos oro, Sybarim cur properas amando'.
hoc totum choriambicum metrum est. primum colon dimetron
catalecticum est. sed quo minus integrum choriambicum esse
uideatur, facit ultimus bacchius; nam similiter in secundo colo
adfectauit in ultimo bacchium habere. in hoc etiam recessit ab
Alcaeo, quod primum choriambum durum fecit secundum pro iambo
spondeum ponendo. nam si secutus fuisset Alcaeum, sic ordinasset:
'hoc dea uere Sybarim cur properes amando'.
sed affectasse potius quam errasse Horatium apparet, quod eadem
lege usque ad finem eglogae perseuerauit. erit ergo et [p. 95
Morelli] secundum colon tetrametron catalecticum. [...] ex hoc
hendecasyllabum sapphicum sic facies:[p. 301 vol. VI Keil]
<'— U — — Lydia dic per omnes'>
[...]
'quaeso Lydia dic deos per omnes'.
de secundo hexametrum sic:
'hocne deos uere Sybarim cur quaeris amando'
apud Anacreontem:
εἶμι λαβὼν †εισαρας†,
Sappho:
πάρθενον ἁδύφωνον'.
secundum colon Anacreon sic:
ἀσπίδα ῥίψας ποταμοῠ κ<α>λλιρόου π<α>ρ' ὄχθας,
Sappho sic:
δεῦτέ νυν ἄβραι Χάριτες καλλίκομοί τε Μοῦσαι. [p. 96 Morelli]
VIIII. 'uides ut alta stet niue candidum
Soracte, nec iam sustineant onus
siluae laborantes, geluque
flumina constiterint acuto'.
iocunda confusio horum metrorum aut permixtione facta aut
detractione. nam in duobus primis prima tome dimetron habet
iambicon hypercatalecton, secunda clausulam asclepiadei, id est
duos dactylos – nam sic est:
'stet niue candidum',
ut est:
'edite regibus'
– et diuiduntur sic:
'uides ut alta ΄ stet niue candidum
Soracte, nec iam ΄ sustineant onus'.
alii hendecasyllabos appellant factos ex iambico trimetro
detractione unius syllabae, quam si restitues, facies trimetron
acatalecton:
'uides ut alta stet †niue candidum†'
et:
'Soracte nec iam †sustineant onusti†.
tertium colon trimetron hypercatalecton; <nam si adicias pedem et
syllabam trimetron acatalecton>, [p. 302 vol. VI Keil]
'siluae laborantes geluque candido.
quartum compositum est ex penthemimeri et bacchio. hexametrum de
hoc facies redditis quibusque partibus sic:
'flumina constiterint scopulo pugnantia acuto'. [p. 97 Morelli]
X. 'tu ne quaesieris, scire nefas, quem mihi quem tibi'.
heccedecasyllabus sapphicus. de hoc iam supra dictum est,
adiectione spondei ad caput et pyrrichii ad finem in medio esse
choriambicum trimetrum, ut illud dimetrum diximus habere:
'Maecenas atauis edite regibus'.
et nota quod et in hac et in illa egloga strophen in singulis
uersibus expediuit. his et Alcaeus usus:
Νύμφαις, <ταῖς> Δίος ἐξ αἰγιόχω φασὶ τετυγμένα<ι>ς'.
cetera quae sequuntur eadem metra sunt, de quibus iam dictum est.
in secundo libro metrum nouum est:
'non ebur neque aur<e>um
mea renidet in domo lacunar.
hoc semel omnino usus est Horatius, Alcaeus frequenter. ab
iambico natum est; nam si reddas huic partem suam, integrum
trimetrum facies sic:
'beatus ille non ebur neque aur<e>um. [p. 98 Morelli]
Philoxenus ait hoc heptasyllabon choria[mbi]con uocari et esse
dimetron catalect<ic>on euripidion. ille inquit sic:
νῦν δέ μοι πρὸ τειχέων
reliquum in Euripide attendendum. et sequens pars talis est
qualis illa:
'trahuntque siccas machinae carinas',
iambicum curtum, quod et hendecasyllabon <archilochium>dicunt, et
facit trimetrum plenum:
'mea renidet in domo lacun<ul>ar',
Sicut:
'trahuntque siccas machinae carinulas'.[p. 303 vol. VI Keil]
'miserarum est neque amori dare ludum
neque dulci mala uino lauere aut ex-
animari metuentes patruae uerbera linguae'.
omnes hi ionici ἀπ' ἐλάσσονος sunt <a>catalecti[ci], duo primi
trimetri, tertius tetrameter. [p. 99 Morelli]
'diffugere niues, redeunt iam gramina campis
arboribusque comae'.
primus hexameter herous; secunda pars penthemimeres habet, quod
iteratum integrum pentametrum faciet sic:
'arboribusque comae arboribusque comae'.
'o crudelis adhuc et Veneris muneribus potens'.
hi omnes quo minus heroi[ci] hexametri dici possent commutatio
quarti pedis fecit; nam pro dactylo anapaestum habent. simul et
illud uidendum, quod nullam habent uarietatem pedum, sed ordo
idem omnibus, ut primum et tertium spondeum habeant, secundum et
quintum et sextum dactylos, quartum anapaestum, per quod et
syllabarum se[s]decim numerus in omnibus perseuerat.
nunc de epodis, quoniam supra originem nominis dixi, metra eorum
quamquam simplicia sint et intellectu facilia, tamen breuiter
excurram.
'ibis Liburnis inter alta nauium,
amice, propugnacula'.
ambo iambici acatalecti, primus trimeter, secundus dimeter; et
deinceps omnes eglogae quae sequuntur consimiles sunt usque ad
illam quae sic incipit:
'Petti nihil me sicut antea iuuat
scribere uersiculos amore perculsum graui',
primus iambicus trimeter, secundi prima tome penthemimeren habet,
sequens dimetron iambicon. [p. 100 Morelli]
'quid tibi uis, mulier nigris dignissima barris?
munera cur mihi curue tabellas'.
primus herous hexameter, sequens tetrameter similiter dactylicus,
qui bucolicon facit, si illi duos pedes reddas sic:
'munera cur mihi curue tabellas omnia plena;
qualis est:
'ab Ioue principium Musae, Iouis omnia plena'.[p. 304 vol. VI
Keil]
'horrida tempestas caelum contraxit et imbres
niuesque deducunt Iouem, nunc mare nunc siluae'.
primus hexameter, secundus compositus ex dimetro iambico et
penthemimeri.
'mollis inertia cur tantam diffuderit imis
obliuionem sensibus'.
hexameter primus, secundus iambicus dimeter.
'altera iam teritur bellis ciuilibus aetas,
suis et ipsa Roma uiribus ruit'.
hexameter et iambicus trimeter.
'iam iam efficaci do manus scientiae'.
omnes hi trimetri iambici erunt.
