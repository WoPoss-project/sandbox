digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Fragmentum Berolinense de heroo hexametro



transcodifica di base da rtf a xml-tei: piero colombo - step srl

Testo : Marinone, GL-CD

Controllo marcatura XML-TEI: Ermanno Malaspina

2017 digilibLT, Vercelli

Fonte: Grammatici Latini, VI. Scriptores artis metricae. Marius
Victorinus, Maximus Victorinus, Caesius Bassus etc., ex
recensione H. Keilii, Hildesheim 1961, 633-634, 9
(reprografischer Nachdruck der Ausgabe Leipzig 1874).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

Fragmentum Berolinense de heroo hexametro hoc creditur ab
Apolline inuentum uel ab eius sacerdote Phemonoe, et heroum
idcirco appellatum, quod Homerus tali metro res gestas heroum
scripsit. dactylicum autem idcirco dici arbitrantur, quia generis
huius duos pedes recipit, et ex his iustus constat herous.
hexametrum quoque non nulli propterea dici existimant, quia sex
pedibus ingreditur, quos metra eodem modo Graeci nominant, quo et
illa quibus metimur, cum et trimodia sit iusta mensura et modius
et hemina nihilo minus et cyathus, exigua trimodiae portio,
similique ratione decempeda et pes et digitus. sic et totus
uersus metron et singuli pedes, per quos eum metimur, metra
nominantur. item quem ad modum et uas, quo metimur triticum,
modius appellatur, et quod illo mensi sumus triticum modius,
similiter et pes, quo uerba metimur, et ipsa uerba, quae
conpleuerunt pedem, metra nominantur.

huic hexametro dactylico trimetrus iambicus iungitur, quem Latine
senarium nominamus, id est hexametron. sex enim pedes iambicos
habet, quem ad modum herous sex habet dactylicos pedes. trimetrus
autem uocatur a Graecis, quia tribus percussionibus feritur. de
qua re ingens quaestio est, quid ita, cum sex pedes habeat et
herous et iambicus, hic ter, at ille sexies feriatur. quam
quaestionem necesse est ut in praesentia differamus. festino enim
demonstrare, quid ita et heroum et iambicum uersum antiqui
Apollini adsignauerint paresque esse crediderint, cum sint non
tantum alio inter se genere sed etiam dispari ratione conpositi.
nam ferunt Apollinem obsidentem Delphos draconem depugnantem
sagittis acutis adiutum exhortatione hominum et incolentium illa
nemora nympharum his fere uerbis, ἰὴ παιών. haec dissyllaba uerba
producta ter singula faciunt spondeis sex heroum uersum, et
rursum eadem [et] correptis prioribus utriusque uerbi syllabis
faciunt iambicum senarium. ideoque dicitur Homerus in {€Margite€}
suo miscuisse hos uersus tamquam pares [Ὁμήρου], [p. 634 vol. VI
Keil]«ἦλθέ τις εἰς Κολοφῶνα γέρων καὶ θεῖος ἀοιδός, / Μουσάων
θεράπων καὶ ἑκηβόλου Ἀπόλλωνος, / φίλῃς ἔχων ἐν χερσὶν εὔφθογγον
λύρην».

quod exemplum posuissem, si in animo esset Latinum librum Graecis
conplere uersibus, cum praesertim hoc cognoscere uolentibus
liceat Homeri legere {€Margiten€}. igitur cum constet esse
quandam his uersibus inter se germanitatem, probabimus omnia
metra ex his profluere fontibus et <ad> haec referri ueluti
capita, neque aliam esse originem metrorum in tam immensa
uarietate.

