digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Fragmentum Parisinum de iambico metro



transcodifica di base da rtf a xml-tei: piero colombo - step srl

Testo : Marinone, GL-CD

Controllo marcatura XML-TEI: Ermanno Malaspina

2017 digilibLT, Vercelli

Fonte: Grammatici Latini, VI. Scriptores artis metricae. Marius
Victorinus, Maximus Victorinus, Caesius Bassus etc., ex
recensione H. Keilii, Hildesheim 1961, 630, 2-631, 12
(reprografischer Nachdruck der Ausgabe Leipzig 1874).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

Fragmentum Parisinum de iambico metro iambicum metrum a monometro
hypercatalecto usque in octametrum acatalectum Iuba teste
procedit. recipit autem pedes quinque, iambum, tribrachyn,
spondium, dactylum, anapaestum. sed locis inparibus, id est
primo, tertio, quinto et deinceps, omnes quos diximus
indifferenter suscipit pedes; locis uero paribus, id est secundo,
quarto, sexto et deinceps, tantum tres, iambum, tribrachyn et
anapaestum. et hoc omnes fere, qui diligenter iambico usi sunt,
custodiuerunt. sed Latini comici, dum satis student communibus
fabulis et gestiunt comoedias ad sermonem uitae uocare,
corruperunt leges iambi. nam primum secundo et quarto et sexto,
id est paribus locis, non illis tribus tantum pedibus utuntur,
sed omnibus quinque. nec illud etiam seruant, ut uel quadam
uarietate in ipsis pedibus utantur, sed quoniam recipit, ut
diximus, spondium, plerumque omnes spondios faciunt; quoniam
anapaestum, plerumque omnes anapaestos, atque eadem de ceteris
seruant. quin etiam contenti sunt plerumque unum tantum locum in
toto uersu pedi legitimo reseruare, nec non solutiones ita
crebras ponunt, ut plerumque decem breues et amplius sequentes
[p. 631 vol. VI Keil] deprehendas. plerumque etiam aut acephalos
faciunt eosdem iambos aut hypercatalectos, quae res metrum hoc,
id est iambicum, in trochaicum conuertat necesse est. nam siue
unam syllabam demas ab initio, siue unam addas de iambo,
trochaicum facis. quae res dedit eis occasionem, ut <in> iambicis
metris etiam legibus trochaicorum uterentur. igitur propter has
causas sciendum est in comoediam plerumque incidere et dactylica
metra propter dactylum, et anapaestica propter anapaestum, et
spondiaca propter spondium, et quae de tribrachi fiunt, nec non,
ut diximus, propter acephalos uel hypercatalectos uersus etiam
trochaica. nec illud seruant Latini, ut trimetros tantum uersus
efficiant. nam crescunt a trimetris usque in octametros, id est
faciunt uersus de sedecim pedibus, ultra numquam, nec iterum
minorem sex pedibus uersum esse permittunt.

