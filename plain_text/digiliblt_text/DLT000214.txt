digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Fragmentum Parisinum de rhythmo



transcodifica di base da rtf a xml-tei: piero colombo - step srl

Testo : Marinone, GL-CD

Controllo marcatura XML-TEI: Ermanno Malaspina

2017 digilibLT, Vercelli

Fonte: Grammatici Latini, VI. Scriptores artis metricae. Marius
Victorinus, Maximus Victorinus, Caesius Bassus etc., ex
recensione H. Keilii, Hildesheim 1961, 631, 14-632
(reprografischer Nachdruck der Ausgabe Leipzig 1874).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

Fragmentum Parisinum de rhythmo dicimus rhythmum esse, ubi tantum
legitimi pedes sunt et nullo modo certo fine; metrum esse, ubi
pedes legitimi certo fine coercentur.

rursus quoniam eorum metrorum, quae certo fine clauduntur, alia
sunt in quibus non habetur ratio diuisionis circa medium, alia
sunt in quibus habetur, est haec differentia notanda uocabulis.
quapropter illud, ubi non habetur haec ratio, rhythmi <genus>
metrum proprie uocatum est; hoc autem, ubi habetur, uersus
nominatur. unde apparet quoniam non est uersus ex eo appellatus,
ut non nulli putant, quod a certo fine ad eius caput reditur: nam
hoc illi cum eis etiam metris, quae uersus non sunt, apparet
esse commune. sed magis formasse a contrario nomen inuenitur,
<ut>, quem ad modum grammatici deponens uerbum appellauerunt,
quod r litteram non deponat, [sed] ita quod duobus membris
confit, quorum neutrum in alterius loco salua lege numerorum
constituitur, [et] quia uerti non potest, uersus uocetur. quod ut
manifestius fiat, subiciamus exempla. «arma uirumque cano», ecce
una pars uersus: «Troiae qui primus ab oris», ecce altera. uerte
ordinem et pronuntia Troiae qui primus ab oris arma [p. 632 vol.
VI Keil] uirumque cano. uides quia hae partes in tantum
differunt, ut alii pedes metri esse cernantur. quia ergo
diuisiones istae omnimodis a se inuicem dissident et metrum ex
eis rursum non fit heroicum, ab hac causa uersus dicitur κατ’
ἀντίφρασιν, quod reuerti non possit. si autem tales diuisiones
sint, quales in illo metro sunt, «cornua uelatarum uertimus
antemnarum», et uertere poteris iterum, ut est uertimus
antemnarum cornua uelatarum, quia sibi praepostero ordine
copulari possunt, nihilo minus metrum faciunt heroicum. tales
compositiones uersus omnino appellari non [proprie] possunt, nisi
abusiue, sed tantum metra uocantur. haec etiam in reliquis
metrorum generibus fieri similiter dicimus.

