digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Fragmentum Sangallense de scansione heroici uersus



transcodifica di base da rtf a xml-tei: piero colombo - step srl

Testo : Marinone, GL-CD

Controllo marcatura XML-TEI: Ermanno Malaspina

2017 digilibLT, Vercelli

Fonte: Grammatici Latini, VI. Scriptores artis metricae. Marius
Victorinus, Maximus Victorinus, Caesius Bassus etc., ex
recensione H. Keilii, Hildesheim 1961, 637, 18-638, 21
(reprografischer Nachdruck der Ausgabe Leipzig 1874).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

Fragmentum Sangallense de scansione heroici uersus heroicus
uersus fit dactylo pede, spondio et trochaeo. dactylus pes
constat syllabis tribus, longa et duabus breuibus. syllaba longa
duo tempora habet; breuis autem unum habet tempus. ergo dactylus
pes habet tempora quattuor, quanta habet <et> spondius, qui duas
syllabas <longas> habet. itaque nihil interest, quem ex ipsis quo
loco ponas, siue dactylum siue spondeum, quoniam aequali numero
tenent temporum positionem.

dactylus dictus est a mensura digiti, eo quod pars digiti quae
iuncta est articulo longa sit, aliae duae breues sint in media
parte uel in capite digiti. trochaeus semper in fine ponitur et
dactylus quinto loco. quotiens autem quinto loco spondius
ponitur, uersus spondiadeus dicitur, ut hic uersus est,
«constitit atque oculis Phrygia agmina circumspexit».

sexto autem loco trochaeus ponitur aut spondeus. illi autem, id
est dactylus et spondius, uarie ponuntur, quem ad modum uersus
exegerit. saepe [p. 638 vol. VI Keil] quinque dactyli et unus
spondius faciunt uersum, ut est hic uersus, qui dactylicus
dicitur, «at tuba terribilem sonitum procul aere canoro».

saepe sex spondii faciunt heroicum, ut hic «Amphion Dircaeus in
Actaeo Aracyntho».

caesurae heroici uersus sunt quinque, penthemimeres,
hephthemimeres, cata triton trochaeon, cata tetarton trochaeon,
bucolice. sed ex his penthemimeres prior fit, deinde
hepthemimeres: reliquae si non sint, nihil interest.
penthemimeres est syllaba catalectica quae post duos pedes
conplet partem orationis. simili modo hephthemimeres est syllaba
quae post tertium pedem partem orationis conplet, ut hic, «arma
uirumque cano Troiae».

quid est herous? ipse est et hexameter sex, ut diximus, pedibus
constans, cuius exemplum superius posuimus.

pentameter uersus isdem fit pedibus et syllaba catalectica.
ponuntur enim duo pedes aut spondii aut dactyli et una syllaba
longa, quae conplet partem orationis, deinde duo dactyli et
syllaba in fine, quae dicitur semipes.

quae est autem in medio et quae <est> in fine, faciunt unum
pedem, et erunt quinque, et est hic uersus qui elegiacus dicitur,
ut Ouidius «laeta triumphanti de summo mater Olympo / plaudet et
adpositas spargit in ore rosas» *

