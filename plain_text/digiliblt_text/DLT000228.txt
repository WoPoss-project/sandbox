digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Fulgentii ut fingitur Planciadis super Thebaiden commentariolum

Fulgentius (Ps.)

Correzione linguistica: Nadia Rosso

Codifica XML: Nadia Rosso

2015 digilibLT, Vercelli

Fonte: Lactantii Placidi In Statii Thebaida commentum. Volumen I.
Anonymi In Statii Achilleida commentum. Fulgentii ut fingitur
Planciadis Super Thebaiden commentariolum, recensuit R. D.
Sweeney, Stutgardiae et Lipsiae 1997 (Bibliotheca Scriptorum
Graecorum et Romanorum Teubneriana).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 S. FVLGENTII EPISCOPI SVPER THEBAIDEN  

Poetarum inuestigabilem prudentiam ingeniique eorum uenam
inmarcescibilem non sine grandi ammiratione retracto, qui sub
blanditorio poeticae fictionis tegumento moralium seriem
institutionum utiliter inseruerunt. Cum enim teste Horatio:



     ‘aut prodesse uolunt aut delectare poetae
     aut simul et iocunda et idonea dicere uitae’,
     


non magis litterali sensu <aut> historiali facilitate hilares
reperiuntur et iocundi quam mistica expositione figurarum moribus
humanae uitae aedificandis utiles et idonei. Quam ob rem,

     ‘si parua licet componere magnis’,
non incommune carmina poetarum nuci comparabilia uidentur; in
nuce enim duo sunt, testa et nucleus, sic in carminibus poeticis
duo, sensus litteralis et misticus; latet nucleus sub testa:
latet sub sensu litterali mistica intelligentia; ut habeas
nucleum, frangenda est testa: ut figurae pateant, quatienda est
littera; testa insipida est, nucleus saporem gustanti reddit:
similiter non littera, sed figura palato intelligentiae sapit.
Diligit puer nucem integram ad ludum, sapiens autem et adultus
frangit ad gustum; similiter si puer es, habes sensum litteralem
integrum nullaque subtili expositione pressum in quo oblecteris,
si adultus es, frangenda est littera et nucleus litterae
eliciendus, cuius gustu reficiaris. His itaque aliisque pluribus
modis tam Graecorum quam Latinorum poemata possunt commendabilia
probari, quorum summa poscit intentio ut nullos aut simplices aut
peritos operum suorum utilitatis immunes relinquerent. Inter
quos <et> Papinius Surculus mirae strenuitatis uir euidentissime
claruit qui Virgilianae Eneidis fidus imitator Tebaiden scribere
adgressus est; cuius ut tegumentum pateat, historialis ordo
seriei praemittendus est.

Laius regnauit Thebis; habuit uxorem Iocastam, ex qua genuit
Edippum. Qui adultus patrem interfecit, matrem uxorem duxit. Ex
quo incesto coniugio nascuntur duae filiae et duo filii,
Ethiocles et Polinices. Pater dolore cecatur. Filii de regno
dissentiunt. Annuatim diuisum est regnum. Primo uero primogenitus
regnat Ethiocles, Polinices exulat. Adiit etiam Grecos; filiam
regis Greciae Adrasti duxit in uxorem. Anno finito regnum a
fratre repetit. Ille negat. Septem reges Greciae coniurant in
ultionem. Thebas petunt; sed sitiunt in uia; ducuntur ab
Ibsiphile ad fontem. Occiditur Archemorus a serpente; Greci
Ligurgum consolantur, Archemorum honorifice sepeliunt. Deinde
Thebas adeunt. Pugnant; occiduntur omnes excepto Adrasto. Ad
ultimum duellant fratres; mutuo se perimunt. Insurgit Creon
regnaturus. Prohibet reges sepeliri. Vxores regum supplicantur
Theseo. Theseus pugnat cum Creonte; uincitur Creon. Reges
sepeliuntur. Thebe quassata est, sed liberatur.

Historicae seriei ordine percurso huius testae nucleus eliciendus
est. ‘Thebae’ <Grece> dicuntur quasi ‘theosbe’ id est ‘dei
bonum’. Haec est humana anima, quam diuina benignitas creauit ad
imaginem et similitudinem suam, id est immortalem inuisibilem
totius scientiae perceptibilem; quae bene ciuitas appellatur,
quia fortitudo in ea et prudentia iustitia temperantia et ceterae
uirtutes tamquam huius ciuitatis ciues iure hereditario
habitantur et locantur. In hac itaque ciuitate id est humana
anima regnat Laius id est lux sancta; Laius enim dicitur quasi
‘lux ayos’; ‘ayos’ vero Grece ‘sanctus’ Latine interpretatur.
Laius itaque regnauit Thebis, id est lux sancta in humana anima,
quae exclusis ignorantiae tenebris totius scientiae
perceptibil<itat>e decorata est. Hic autem habuit uxorem nomine
Iocastam id est iocunditatem castam. Mens enim humana ex santa
luce quam habuit iocundatur; sed caste, id est absque elationis
corruptione. Haec autem Iocasta bene dicitur uxor Laii, quia
uelut uxor marito subest illi praecedenti. Sic itaque felici
coniugio Laius duxit Iocastam. Ex qua genuit Edippum. Felix fuit
coniugium, sed proles infausta. Nascitur enim Edippus id est
las<ci>uia. Hoc nomen ‘Edippus’ sumptum est ab hedo, quod animal
ualde lasciuum est; unde dicitur:

     ‘tenero lasciuior hedo’.
Quotiens itaque iocunditas casta et prius nulla rerum saecularium
uanitate corrupta ad corruptionis lasciuiam declinat, uere
Iocasta parit Edippum. Qui adultus id est humana anima praeualens
patrem interficit, uidelicet lucem sanctam qua superhabundans
occasionem nascendi sibi quodam modo praebuerat extinguit. Immo
etiam ipsam matrem suam sibi eam subiugando uxorem ducit. Ex quo
incesto coniugio nascuntur opera nec uirtutem nec speciem
uirtutis habentia, quae sunt duae filiae. Nascuntur et alia opera
speciem uirtutis, sed non uirtutem habentia, quae sunt duo
filii. Quorum alter Ethiocles, alter Polinices. ‘Ethos’ Grece
Latine ‘mos’ dicitur, inde ‘ethica’ ‘moralis scientia’; ‘ocleos’
dicitur ‘interitus’, inde ‘Ethiocles’ ‘morum interitus’, hoc est
auaritia, per quam mores intereunt; ipsa enim est origo et ‘radix
... omnium malorum’. ‘Polis’ Grece ‘multum’ dicitur Latine,
‘nichos’ ‘uictor’; unde dicitur ‘chere Cesar anichos’; inde
‘Polinices’ ‘multos uincens in tempore’, hoc est luxuria cui
multi succumbunt. His itaque filiis id est auaritia et luxuria in
anima humana adultis pater dolore cecatur, id est mens lasciua
horrore peccati afflicta se ipsam excruciat. Filii uero animam
alternatim distraentes de regno dissentiunt, quia:

     ‘nulla fides regni[s] sociis’.
Annuatim diuisum est regnum. Constat autem quia: ‘omne regnum in
se ipsum diuisum desolabitur’. Primo anno ut primogenitus, id est
ut omnium malorum radix regnat Ethiocles, Polinices, cum auarus
facile luxuriosum deprimat, exulat. Adiit etiam Grecos. Mores
luxuriose uiuentium euidentissime denotat qui consumpta omni
substantia sua ad sapientiam mundanam quandoque confugiunt ut
luxuriae iacturam saecularis scientia recompenset. Sequitur quia
filiam Adrasti regis Greciae uxorem duxit. Iste rex Greciae
philosophia est, cui subest omnis sapientia mundana. Cui nomen
hoc ‘Adrastus’ non incongrue conuenit. ‘Adrios’ enim Grece
‘profunditas’ Latine; unde mare ‘Adriaticum’ dicitur id est
‘profundum’. Merito itaque hoc nomine quod est ‘Adrastus’
philosophia significatur, cuius profunditas nullius philosophi
funiculo umquam attingi potuit. Huius filia est ‘Argia’ id est
‘prouidentia’. ‘Argeos’ Grece ‘prouidentia’ Latine; unde Greci
dicuntur ‘Argi’, id est ‘prouidi’; unde ‘Iunonius pastor’ id est
Argus dicitur quasi prouidus quod ipse poeta innuit dicens:

     ‘centum luminibus cinctum capud Argus habebat’,
capud id est mentem quae est excellentior pars in homine ut capud
in corpore. Ducit itaque Argiam filiam Adrasti, id est
prouidentiam filiam filosophiae, et finito anno iam saeculari
astutia roboratus regnum a fratre repetit. Sed ille negat et
auaritiae uerbis satis euidenter utitur dicens:

     ‘teneo longumque tenebo’.
Septem reges Greciae in ultione coniurant. Hii septem reges
septem artes liberales sunt, qui bene reges dicuntur quia sunt
regimen et columnae omnium scientiarum; subsunt etiam Adrasto id
est filosophiae. Thebas petunt, sed in uia sitiunt. Quid mirum si
sitiunt qui fonte fidei carent; saecularis scientiae potus sitim
non minuit, sed auget. Sitiunt inquam, sed sitientes ducuntur ab
Ipsiphile ad fontem. Isis fuit praecipua dea in Egipto, ‘philos’
dicitur ‘amor’, inde ‘Isiphile’ ‘amor Isidis’, id est idolatria,
quae ducit ad fontem suum omnem hominem saecularibus scientiis
[pro temporalibus] insudantem. Sed dampnosum est huic subesse.
Occiditur enim Archemorus a serpente. Quilibet alumpnus
idolatri<ae> ‘Archemorus’ potest uocari, id est ‘principaliter
<mortuus>’. ‘Qui’ enim ‘non credit iam iudicatus est’. Nec uacat
quod a serpente occiditur. Omnis enim idolatra a maligno hoste
procul dubio enecatur. Quod autem Ligurgum consolantur Greci, non
est cum silentio praetereundum. Mortuos enim in peccatis
scientia saecularis consolatur. Vnde etiam sequitur quod
Archemorum honorifice sepeliunt. Alumpni enim idolatriae pompose
et honorifice quantum ad uulgarem opinionem sepeliuntur quos in
peccatis sopitos laus humana et mundanae uanitatis gloria
inuoluit. Deinde pugnaturi Tebas adeunt et pugnant contra
Etioclen id est auaritiam, quid etsi utrimque uanitas, tamen
philosophiae intentis auaritia sordescit. Pugnant, sed in huius
pugnae exitu non prosperantur; occiduntur enim omnes. Hic humanae
cecitatis caligo exprimitur, quae de malis deteriora, de uanis
uaniora frequenter eligit, cum artium scientiam minus uanam
auaritiae uaniori postponunt. Sed non uacat quod subditur:
excepto Adrasto. Philosophia enim, etsi in auaris pereat, in se
non interimitur. Ad ultimum duellant fratres, id est auaritia et
luxuria, et mutuo se perimunt. Neque enim in eodem se simul
patiuntur auaritiae seueritas et luxuriae lasciuia. Sed his
peremtis uitiis in anima insurgit superbia, quae bene dicitur
‘Creon’ quasi ‘cremens omnia’. Nota quod cessante omni uitio
superbia acrius in anima regnum sibi usurpat, quando animus ex
perfectionis conscientia interiore elatione tumescit. Vnde
poetice post mortem Ethioclis et Polinicis insurgit Creon
regnaturus. Qui etiam prohibet reges sepeliri, id est scientias
saeculares latere, quas superbia tamquam fontem sitim <sedantem>
et sui erroris fidas adiutrices miro diligit affectu. Vxores uero
regum id est affectiones humanae quae prius his regibus
succubuerant supplicantur Theseo id est deo; ‘Theseus’ quasi
‘theos suus’. Theseus pugnat cum Creonte, quando humilitate
docetur a deo uinci superbia; et uincitur Creon id est superbia
nesciens humilitati resistere. Reges etiam sepeliuntur, quia in
humilitatis aduentu[m] omnis occasio elationis suffocatur. Tanto
autem uitiorum conflictu Thebe id est humana anima quassata est
quidem, sed diuinae benignitatis clementia subueniente liberatur.

