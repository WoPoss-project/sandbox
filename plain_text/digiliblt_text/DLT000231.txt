digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Medicinae ex holeribus et pomis

Gargilius Martialis

Correzione linguistica: David Paniagua

Codifica XML: David Paniagua

2011 DigilibLT, Vercelli

Fonte: Gargilius Martialis, Les remèdes tirés des légumes et des
fruits, texte établi, traduit et commenté par B. Maire,
Collection des Universités de France, Paris, Les Belles Lettres,
2002

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 I De raphano  

[1] Raphano calidam inesse uirtutem omnium medicorum opinione
compertum est; [2] sed et nobis intellegere licet de usu ipsius.
[3] Cur enim mixta cum cibis ceteris sola de stomacho ructus
eiciat, nisi quia prima concoquitur? [4] Capillos alopeciae
iniuria raptos cum melle trita restituit. [5] Eiusdem sucus etiam
grauitatem aurium instillatus emendat. [6] Contra uenena unicum
remedium est, si a ieiuno sumatur. [7] Contra pthiriasim sucus
eius adhibetur, qui solus potest tenuitate subtili ad imi
corporis liniamenta penetrare. [8] Aegyptii enim reges, quibus
erat studium scrutari corpora mortuorum et ualitudinum causas
occultas oculata fide recognoscere, in ipso corde nasci eiusmodi
uitium prodiderunt. [9] Semine raphani cum melle trito et sumpto
suspirium mitigatur et tussis arcetur. [10] Sola cum salibus
sumpta uentris animalia extinguit, uenerem stimulat, urinam
citat, puerperis copiam lactis adquirit.

 II De apio  

[1] Apii quoque calida uis tradita est quam de indicio licet
colligas. [2] Nulla enim alia res fortius uel urinae
difficultates resoluit uel feminarum menstruis imperat. [3] Vnde
mirari necesse est quod a quibusdam imperitis indifferenter
adiuncta aquae calidae febricitantibus detur, quando res calida
calorato malo addita magis accendat ardorem, nisi uel strictura
stomachi uel praeclusa praecordia relaxanda sunt, ut priore in
loco causa ponatur unde etiam ipsa febris exoritur. [4] Absque
his similibus causis, dati in contrarium incendunt. [5] Aqua pota
in qua uel ipsi uel radices eorum incoctae sunt efficaciter
pugnat contra insidias uenenorum. [6] Theriacis et antidotis post
amoma, post cinnama, iam non ut uile miscetur. [7] Est anodynos
ex apii semine, quae stomachum inundatione capitis laborantem
mire tuetur, ut Heras Cappadox in tomo suo retulit. [8] Ea
recipit apii seminis uncias VI, anesi uncias VI, hyoscyami uncias
VI, apiorum cymae uncias III. [9] Omnia trita et creta et cum
aqua subacta in breues pilulas deformantur ex quibus una uel
duae, si febris non fuerit, dulci uino resolutae potantur. [10]
Si enim febris fuerit, aqua resolutae dormitum euntibus
propinantur. [11] Quantum haec potio ualeat, utinam nulla
calamitas coegisset ut experimento meo nossem.

 III De ruta  

[1] Rutam ualde hominibus salutarem testantur tot antidota
medicorum qui de eius nomine gloriantur. [2] E quibus unum non
inutile exponam repertum in Aegyptia Iouis ciuitate, Diospoli,
atque inde adhuc Diospoliticum dictum diapeganon. [3] Stomachum
excitat; digestionem accommodat; aluum mollit; bilem extenuat;
uitia pectoris, lateris, iecoris ac renum mitigat. [4] Conficitur
autem sic: rutae uiridis unciae VI, cymini unciae VI, piperis
unciae VI, nitri unciae III. [5] Cyminum aceto prius maceratur,
deinde torretur et uniuersa tunsa et creta melle optimo mixta
subiguntur. [6] Rutam uenenis resistere mustelae docent, quae cum
serpentibus dimicaturae cibo eius armantur. [7] Docuit et rex
Ponticus Mithridates qui, cum fratris sui timeret insidias, rutae
folia uiginti cum duabus nucibus iuglandibus et totidem caricis
admixto salis grano cotidie ieiunus accepit. [8] Nec minorem
nobis opem et contra uitia corporis praestat. [9] Aceto enim et
oleo roseo mixta mirifice dolorem capitis auertit. [10]
Inflationes coli, item matricis omniumque interaneorum statim
mitigat cum butyro et oleo decocta et iniecta. [11] Ad lumbricos
necandos utile est oleum bibisse cui ruta incocta est. [12] Ignes
sacros cum aceto et oleo rosacio et cerussa temperata ilico
extinguit. [13] Datur et sucus eius ante accessionem bibendus
contra febres cum frigore uenientes. [14] Idem instillatus
auriculis efficit ut contingat audire. [15] Stultissime quidam
rutae uitia dixerunt quod uenerem inhibeat, genitale semen
extinguat, infantes in utero necet. [16] Facit enim haec non ipsa
sed qui uirtutis eius obliti nec modum nec tempus aspiciunt, et
ideo temperare prudentis est ut de auxilio non fiat uenenum.

 IIII De coriandro  

[1] Non dubitanter coriandro refrigeratrix potestas datur, non
tamen simplex, ut prudentissime Galeno uidetur, sed cui quaedam
portio austeritatis inmixta sit, inde quod quaedam ex eo uitia
curantur quae numquam omnino sanaret, si sola uirtute frigida
niteretur. [2] Cum melle et uua passa tritum et impositum omnes
tumores collectionesque compescit. [3] Praecipue tamen isto
genere medicaminis doloribus testium subuenitur. [4] Suco mali
granati et oleo in potione permixtum, animalia interaneis innata
persequitur. [5] Semen ex aqua potum solutionem uentris
astringit. [6] Scriptum a multis legitur tria coriandri grana
tertianas excludere, ante accessionem si fuerint deuorata. [7]
Isdem repellendis efficax est ipsum coriandrum ante solis ortum
ignoranti ceruicali uiride subiectum. [8] Mirum est quod
Xenocrates tradit: [9] si unum seminis granum femina biberit, uno
die ei menstrua contineri; duobus, si duo et totidem iam diebus
quot grana sumpserit.

 V De malua  

[1] Maluam molliendi dissoluendique naturam esse sortitam Graeco
uocabulo licet credas. [2] Nam ἀπὸ τοῦ μαλάσσειν malaches nomen
accepit. [3] Interaneis itemque uesicae prosunt in cibo sumptae.
[4] Item asseuerant uulnera recentia foliis maluarum itemque
salicis simul tritis ad sanitatem usque perduci, melius etiam
quouis emplastro nominato. [5] Item addiderunt malua cum axungia
uetere pulcherrime quassaturas foueri. [6] Radix unius caulis
admota denti pellit dolorem. [7] Eadem femori alligata stimulat
uenerem. [8] Eadem nigrae lanae obuoluta et illigata mammarum
uitia compescit. [9] Olympias Thebana abortiuas putat esse maluas
cum adipe anseris genitali parti subiectas. [10] Sextius Niger
et Dioscorides stomacho inutiles arbitrantur. [11] Dioscorides et
Galenus criminantur in maluis quod corpus minime alant sed
citato lapsu per meatum uentris erumpant. [12] Est et agrestis
malua fortioris effectus quam Galenus althaean esse contendit;
emplastris mollibus accommodata, quae tamen possit et plagis
recentibus subuenire et ulcerum tabes admota siccare. [13] Haec
cum in praesentia non erit, in eius usum satiua succedit.

 VI De cucurbita  

[1] Veteres medici de cucurbita ita senserunt ut eam aquam
dicerent coagulatam. [2] Galenus humidae putat uirtutis et
frigidae. [3] Idque ex eo probat quod in cibo sumpta stomachum
relaxat, bibendi desideria non excitat. [4] Cetera etiam in
cucurbita talia ut aperte frigidae potestatis exempla demonstret.
[5] Crudae et tritae leniunt omnem tumorem; in cibo sumptae
molliunt uentrem. [6] Sucus earum, ut Galenus ait, ad
compescendum uelociter auriculae dolorem tepefactus infunditur.
[7] Idem sucus et dolores dentium mitigat, si diutius in ore
teneatur. [8] Sed et rosacio mixtus et unctioni corporis admotus
febrium restinguit ardores. [9] Cinis aridae corticis efficaciter
potest combusta sanare. [10] Eundem cinerem didicimus ab
expertis uulnera in ueretro iam in putredinem uersa purgare et ad
cicatricem usque perducere. [11] Dioscorides ramenta corticis
uiridis in cucurbita laudat, eorum effectus sic tradit: [12]
siriasim, infantium capiti imposita, depellunt; cum polenta
podagrae aestuanti et ignibus sacris cum pane subueniunt. [13]
Semini sicco illa uis traditur ut in puluerem tunsum et inspersum
impleat uulnera quae cauata sunt. [14] Quidam illud ex uino
bibendum dederunt ut solutiones alui fluentis inhiberet. [15]
Viticulae quoque cucurbitae iam senescentes, cum passo atque
aceto dysentericis datae, miro modo saucia intestina componunt.

 VII De atriplice  

[1]Atriplex humidae atque frigidae substantiae holus est; amplius
tamen ex humido possidet. [2]Et est illi, sicut maluae, facilis
sucus ad lapsum. [3]Inde in cibo sumptus indubitate uentrem
resoluit. [4]Crudus siue coctus impositus duritias omnes ac
furunculos sanat. [5]Pernionibus qui adhuc aestuant, antequam in
uulnus erumpant, utiliter imponitur. [6]Scabros ungues sine
iniuria ulceris detrahit. [7]Ignes sacros sedat. [8]Podagrae
feruorem cum nitro et aceto cum melle restinguit. [9]Galenus ad
aurugines expellendas uino tritum et in potionem perductum
efficacius putat semen eius.

 VIII De lapatio  

[1]Lapatium calidae et austerae uirtutis est et ideo in cibo
sumptum uentrem reprimit, stomachum confirmat, ructus excitat,
confundit urinam. [2]Cum fimo gallinaceo tunsum paniculas rumpit.
[3]Semen ex aqua uel uino potum dysentericis subuenit.
[4]Scorpionum uenenis uehementer resistit nec feriri creditur
posse, qui ante praesumpserit eiusmodi potionem. [5]Radices ex
aceto coctae et impositae duritiam lienis infringunt, scabros
ungues leuigant, uulnera in mento nascentia extingunt; in uino
coctae et impositae strumas et parotidas sanant; gargarizatae
dolorem dentium et uuae tumorem mitigant; potae auruginem
expugnant. [6]Quidam putant ipsam radicem, si collo suspendatur,
scrofas fugare.

 VIIII De blito  

[1]Quibusdam bliti natura iners et sine acrimonia uisa est.
[2]Ventrem usque ad choleram plerumque conturbat. [3]Hippocrates
praecepit ad sistenda nimia menstrua feminarum in cibo dandum.
[4]Claui pedum imposito eo limari et comprimi creduntur. [5]Sucus
ex uino datus utiliter aduersum scorpionum uenena resistit.
[6]Quidam putant etiam ipsum tritum et impositum plagis mederi.

 X De beta  

[1] [...] iecore laborantibus et spleneticis cum sinapi
utilissime esui datur. [2]Ignes sacros et quae adusta sunt cum
alumine inlita restinguit. [3]Vlceribus in capite manantibus item
alopeciis cruda trita optime inlinitur. [4]Aqua in qua decocta
est furfures capitis elimat; pernionibus in fomento adhibita
prodest; iniecta cum melle onera uentris exponit.

 XI De lactuca  

[1] [...] est autem illis natura frigida, non tamen noxii
frigoris, ceterum nec usui esse potuissent; [2]uerum medium
temperatumque sortitae rigorem praestant, aestatis ardores
releuant, fastidio languidos ad cibum prouocant, sanguinem
adquirunt. [3]Lacte plurimo nutrientes feminas implent. [4]Aluum
restringunt, copiosius ingestae resoluunt. [5]Optime illas
stomachicis dari non lotas Dioscorides affirmat. [6]Tritae cum
sale combusta sanant, si ante pustellas inlinantur. [7]Ignem
quoque sacrum eadem ratione compescunt. [8]Coctae in patina
aliorumque holerum more condita cholera laborantibus utilissime
offeruntur. [9] Quidam eas ad eandem causam cum lacte coxerunt.

 XII De intibo  

[1]Satiuis intibis styptica, ut medici aiunt, et austera natura
est. [2]Ideo et stomacho accommodata sunt et uentrem restringunt
cocta maxime et cum aceto data. [3]Et thoracis ardores et
oculorum epiforas et podagras cum polenta optime leniunt.
[4]Cardiacis super sinistram papillam ex aceto imposita prodesse
certissimum est. [5]Radix trita scorpionum plagis medetur, ignes
sacros adhibita cum polenta fugat. [6]Sucus cum aceto ac rosacio
mixtus capitis dolores releuat; [7]iocineris et uesicae uitia cum
uino haustus emendat. [8]Sanguinem reicientibus itemque
geniturae abundantia laborantibus alterno die potandus offertur.
[9]Omnibus partibus, quae refrigeratione sanandae sunt, cum aceto
et cerussa efficaciter sucus inlinitur.

 XIII De nasturcio  

[1]Natura nasturcio caustica est et tamen usum uenerium uidetur
inhibere eadem fortasse ratione qua etiam ruta nimia ui caloris
semen genitale consumit. [2]Fermento mixtum et appositum
furunculos itemque carbunculos prouocata suppuratione disrumpit.
[3]Sucus inlitus capillis fluentibus prodest. [4]Idem infusus
auribus dolores dentium mitigat. [5]Seminis maior effectus adeo
ut etiam partus necet. [6]Cum uino haustum animalia uentris
extinguit. [7]Venenis serpentium occurrit et fugare eas creditur
carbonibus suffumigatum. [8]Lienem reprimit in potione cum aceto
datum uel cum fico deuoratum. [9]Sciaticis utilissimum est cum
aceto et polenta impositum. [10]Lichenas cum melle inlitum
purgat. [11]Vlcera capitis itemque porriginem cum anserino adipe
tergit. [12]Aluum purgat ex aquae cyatis quatuor unius denarii
pondere propinatum. [13]Sorbitionibus mixtum pituitam pectoris
soluit. [14]Cum lacte caprino coctum dolores pectoris mitigat.
[15]A ieiunis ex melle sumptum tussientibus salutare est.

 XIIII De eruca  

[1]Calidae quidem non tamen nimium austerae ignitaeque uirtutis
est eruca. [2]Inde uenerem maxime stimulat in cibo sumpta et
digestiones adiuuat et urinam mouet. [3]Lactucae quoque optime in
cibo iungitur ut rigori par feruor admixtus temperamentum
salubre componat. [4]Ex uino pota duritiam sensus contra uerbera
creditur posse praestare. [5]Infantibus tussientibus in cibo
utilis <est>. [6]Maculas cuti tollit ex facie cum melle inlita,
lentigines extrahit. [7]Radix in aqua decocta extrahit ossa quae
fracta sunt. [8]Semen ex uino potum scorpionum uenena itemque
aranei muris excludit. [9]Nigras cicatrices cum felle bubulo ad
candorem reducit. [10]Condituras coquorum tam ipsa quam semen
adeo suauissimas reddit ut inde a Graecis euzomon nominata sit.

 XV De pepone  

[1]Melonis usus est quidem gratior, uerum difficile concoquitur
propter naturalem rigorem. [2]Et ideo nonnulli cum aceto sumunt,
puleium ei et cepas admiscent, quo nocitura uis frigoris
temperetur. [3]Pepo in cibo leuior. [4]Nam detracta cute ac
semine abiecto esui datus stomachi compescit ardores, aluum
leniter mollit. [5]Coctus ex aqua cum oleo, aceto, melle,
iocundissime sumitur. [6]Caro eius imposita fronti glareantes
oculorum epiforas miro modo mitigat. [7]Vlcera in modum faui
concreta, quae ceria Graeci uocant, trita radice pelluntur.
[8]Assignatum cortici eius ut maculas ex facie sine signi
uestigio detrahat. [9]Semen in puluerem uersum lomentoque
permixtum nitidiorem feminis cutem praestat.

 XVI De cucumere  

[1]Cucumis et ipse naturae frigidae reperitur, uentrem resoluit,
stomacho accommodatus est, quibus anima linquitur odore
succurrit. [2]Folia eius ex uino trita uulneribus medentur quae
caninus morsus impresserit. [3]Semen ex dulci uino datum uesicae
laboranti facilem praestat urinam. [4]Dysentericis ex lacte
muliebri acetabuli mensura datum prodest, tritum pari pondere cum
cymino etiam purulenta <excreantibus>, uitia iocineris expurgat.

 XVII De carduo  

[1]Carduo natura mordax et subaustera est. [2]Ideo sucus eius
alopecias ex capite depellit; [3]stomachum iacentem, si non
auidius sumatur, erigit et recomponit. [4]Radix ex aqua decocta
cupiditatem bibendi potatoribus subministrat. [5] Matrici
utilissimus cibus est. [6]Ne mirare quod sic a feminis carduus
appetatur. [7]Est et alia causa qua patrocinari feminis possit.
[8]Nam Glaucias scribit cibum cardui adiuuare ut masculos
procreent. [9]Mastice carduorum odorem oris commendabilem reddit.
[10]Non praeteribo quod de seruandis carduis legisse me memini:
[11]aceto melle diluto condiuntur, addita radice lasaris et
cymino. [12]Eiusmodi arte prouisum est ne quis omnino sine
carduis dies esset.

 XVIII De allio  

[1]Magna uis allio, et ideo ex eo est maxima utilitas. [2]Omnibus
quippe perniciosis hominum malis uehementer resistit.
[3]Serpentes et scorpiones, itemque alias latentes bestias odore
solo fugat; [4]ictibus eorum aeque medetur siue uulneri inlitum
siue in potione uel in cibo sumptum. [5]Morsui canino cum melle
succurrit. [6]Tineas et alia uentris animalia in mulso aceto
coctum perimit et expellit. [7]Siccum cum restibus suis oleoque
permixtum, omnes ictus uenenatos efficaciter sanat. [8]Eodem modo
et attritas corporis partes et ulcera in capite manantia quaeque
in uesicam tumescunt lenit impositum. [9]Peregrinantibus esui
datum minime patitur eos aquarum et locorum mutatione turbari.
[10]Suffito eo feminarum secundas euocari Hippocrates auctor est.
[11]Suspiriosis quidam per se crudum, aliqui et cum lacte tritum
dederunt. [12]Diocles hydropicis cum centaureo miscuit. [13]Idem
freneticis elixum dedit. [14] Praxagoras allio ita usus est
contra morbum regium in potione uini. [15]Viride cum coriandro et
fico datum, aluum mollire perhibetur. [16]Tussim et
suppurationes pectoris mitigat in faba coctum. [17]Elixum
inlitumque temporibus dolori capitis opitulatur. [18]Aurium
doloribus sucus cum adipe anserino tepefactus infunditur.
[19]Raucitatem uocis emendat in pisa aut in faba sumptum; et,
quod ad uocem attinet, coctum crudo, elixum sicco, utilius
existimatur. [20]Tenesmo ex pulte coctum medetur. [21]Tumores
suspectos ex adipe dissoluit.

 XVIIII De papauere  

[1]Capita eius et folia decocta meconion faciunt, medicamentum
contra ea corporis uitia quae medio rigore sunt sananda. [2]Sucus
cum rosacio mixtus dolorem aurium mitigat. [3]Folia decocta et
cum rosacio trita morbis articularibus optime inlinuntur. [4]Aqua
foueri, in qua papauerum capita decocta sunt, uigilia morbo
laborantibus, itemque ex epifora lippientibus prodest. [5]Semen
tritum cum aceto et melle non modicam tumentibus opem praestat.
[6]Cortex cauliculorum contusus et redactus in puluerem mellique
permixtus sordidis uulneribus utiliter imponitur. [7]Est et
siluestre modici capitis et non ita fruticis elati, quod miro usu
faucibus in tumore positis asperatas arterias sanat. [8]Fit ex
eo medicamentum quod medici auctore Chrysippo diacodion uocant.

 XX De satureia  

[1]Satureiae calida uis et prope ignita est. [2]Vnde illi et
nomen inditum credunt quod pronos faciat in uenerem. [3]Ideo et
grauidae prohibentur eam in cibo sumere. [4]Nam trita et uentri
superposita partus etiam mortuos pellit. [5]Vrinam mouet ex uino
pota. [6]Lethargicos letaliter dormientes excitat capiti eorum
cum aceto frequenter infusa. [7]Stomachum nausiantem uel in ouo
sumpta uel pota confirmat. [8]Contra animalia, quae aculeatis
ictibus saeuiunt, non inutiliter adhibetur.

 XXI De porro  

[1]Porro capitato ad multa corporis uitia Hippocrates usus est.
[2]Sucum eius sanguinem reicientibus etiam solum bibendum dedit,
quamuis ceteri cum galla uel turis farina dandum censuissent.
[3]Vuluas contractas eodem suco resoluit. [4]Ipsum etiam in cibo
sumptum fecunditati plurimum adquirere existimauit. [5]Purgat
ulcera ex melle contritus. [6]In sorbitione ptisanae datus
distillationes itemque tussim, thoracis, arteriae pulmonisque
uitia compescit; [7]uocem purgat, uenerem stimulat, somnos
adducit. [8]Capita bis aqua mutata cocta molliunt aluum. [9]Eadem
aqua cum uino pota restringit. [10]Sectiuus [eius] profluuium
sanguinis sistit, et maxime in naribus, si cum manna turis aut
galla contritus atque inlitus inhaerescat. [11]Ex abortu plus
iusto sanguinem profluentem detinere potus solet. [12]Dioscorides
ad eandem causam profluuii septem seminis scripulos cum myrti
bacis pari pondere in potione dandos putat. [13]Contra ictus
uenenatos uel cum mero uel cum aqua mulsa sucus datus prodest.
[14]Sed et folia contrita cum melle uulneribus apposita non minus
profuerunt. [15]Eodem suco plerique cum lacte muliebri ueterem
tussim atque pulmonis uitia sanarunt. [16]Aurium quoque dolores
cum felle caprino uel pari mensura mulsi compescuerunt.
[17]Profuit multis in dolore capitis, cum dormitum ire cupissent,
idem sucus siue auribus siue naribus cum parte tenia mellis
infusus. [18]Ita idem lumborum dolores ex uino mitiores facit.
[19]Sanguinem excreantibus, pthisicis, etiam distillationibus
uetustissimis uel ex ipso cibus utilissime datur uel sucus in
potione miscetur. [20]In cibo sumptus plurimum prodest contra
uenena fungorum. [21]Fracturas alligat, duritias relaxat, uulnera
recentia cum sale appositus statim claudit, ebrietates discutit,
uenerem stimulat, sitim sedat, uentrem mollit. [22]Vocem
adiuuat, astipulante Nerone, qui porro debuit quotiens bene
cantauit.

 XXII De ocimo  

[1]De uirtute ocimi penes medicos opinio incerta est. [2]Nam qui
auctore Chrysippo criminantur haec eius uitia percensent, quod
sit stomacho inutile, quod oculos hebetet, quod insaniam faciat,
iecori obsistat et ideo capram genus hoc herbae numquam omnino
contingere. [3]Addunt praeterea, si tritum lapide contegatur,
scorpiones gigni; [4]conmanducatum et in sole positum uermes
creare, pediculos etiam nutrire. [5]Afris putant hoc esse
persuasum, si quis eo die quo ocimum sumpserit a scorpione
feriatur, non posse saluari. [6]Sed qui in diuersa opinione sunt
haec falso tradita asseuerant. [7]Quin immo stomacho prodest quod
inflationes eius ructuando dissoluit coctum ex aceto sumptum;
reprimit aluum fluentem. [8]Semen tritum haustumque naribus
sternutamenta compescit; uerrucas tollit atramento sutoricio
temperatum.

 XXIII De nepeta  

[1]Nepetam Graeci calamintham uocauerunt, nostri uulgo nepetam
dicunt. [2]Magnae uirtutis et uehemens in calore est. [3]Vnde
etiam nobilissimis antidotis meruit ascribi, e quibus unum quod
hodieque diacalaminthes a medicis praedicatur publicandum putaui:
[4]nepetae unciae VI, petroselini unciae VI, seselis unciae VI,
puleii unciae VI, thymi scripuli XII, apii seminis scripuli XII,
ligustici unciae II, piperis unciae VI; [5]omnia tunsa, creta,
melli optimo mixta diutissime subiguntur. [6]Digestionem facit,
stomacho et praecordiis utile est, et pituitas thoracis ac
capitis dissoluit ac purgat, iecori medetur, duritiam lienis
infringit, calculos pellit, urinam citat, admonet menstrua
feminarum. [7]Hoc antidotum Galenus polietis inscribit, quod
putat tam salutare ut plurimis annis uitam hominum possit
extendere.

 XXIIII De menta  

[1]De menta quoque quae potuimus adnotare subiecimus. [2]Labentem
animum odoris efficacia recreat. [3]Stomacho nihil concupiscenti
fastidium detrahit. [4]Sanguinem excreantibus in sorbitione
ptisanae optime propinatur. [5]In dolore capitis contuse
temporibus inlinitur. [6]Instillari auribus sucum cum aqua mulsa
utile est in dolore. [7]Aridae puluis tribus digitis apprehensus
et cum aqua calida in potione datus omnem stomachi detergit
iniuriam. [8]Eadem res etiam uentris animalia interficit.

 XXV De feniculo  

[1]Calidam uim feniculo insitam non tamen simplicem sed cui etiam
austeritas mixta sit gustus ostendit, et multa praeterea per
quae uel soluendi uel extenuandi uel etiam siccandi exprimit
potestatem. [2]Traditum in libris et serpentes annuam senectutem
feniculi gustatione deponere et oculorum caliginem suco eius
excludere. [3]Vnde intellegi datum est easdem uirtutes et
corporibus humanis utiles esse, sicuti postea experimenta
docuerunt. [4]Sucus ergo cum melle Attico mixtus uetustissimam
licet caliginem discutit. [5] Auribus purulentis idem sucus
infunditur. [6]Vermiculos etiam, qui in isdem nascuntur,
interficit. [7]Radix in ptisana data laxat renum densitatem.
[8]Hydropicis ex uino pota succurrit. [9]Veretro laborantibus ex
uino cocta fomentum perquam utile subministrat. [10]Ipsa cum oleo
trita eidem causae medetur. [11]Tumores et quae ictu uel
repentina indignatione commota sunt folia ex aceto trita
dissoluunt. [12]Aduersum ictus scorpionum itemque serpentium
optime semen ex mero sumitur. [13]Simili modo temperatura uenerem
stimulat, urinam ciet, sistit aluum, pulmonis et iocineris
iniurias abigit, abundantiam lactis puerperis praestat; [14]ex
aqua tritum nausiam sedat, stomachum dissolutum astringit nec est
illud periculum etiam si in febre sumatur. [15]Vulnera dentis
canini cum melle inlitum purgat et sanat.

 XXVI De holisatro  

[1]Scorpionum ictibus et morsui canis semen eius ex uino datum
occurrit. [2]In mulso decoctum atque potum difficultatibus urinae
medetur. [3]Tormenta uentris et ceteras intestinorum querelas
eodem modo sanat. [4]Radix in uino decocta calculos pellit.
[5]Lateris et lumborum doloribus eadem potione succurritur.
[6]Sucus algentibus propinatus exoptatum calorem per membra
diffundit.

 XXVII De cepa  

[1]De uirtute ceparum inter medicos nonnulla diuersitas est:
[2]Dioscorides putat ex cibo earum sitim accendi, inflationes
fieri, caput praegrauari. [3]Galenus existimat his demum qui
felliti uideantur esse contrarias, ceterum flegmate laborantibus
etiam utiles asseuerat. [4]Asclepiadi uidetur ceparum usus
perquam necessarius et firmitatem ualitudinis obtinere qui eas
ieiuni cotidie sumpserint. [5]Credit et stomacho cibum salutarem,
uidelicet illa ratione quod spiritus agitet. [6]Praeter haec
peculiare cepis attributum putat ut quotienscumque edentur
gratiam nobis boni coloris adquirant. [7]Somnum cepas adiuuare,
aluum mollire consensu omnium creditum. [8]Medentur oris
ulceribus, si cum pane manducantur. [9]Morsus caninos uirides ex
aceto inlitae sanant. [10]Siccae quoque cum melle contusae contra
morsus eosdem pari uirtute subueniunt. [11]Ad eandem causam ex
uino et melle decoctas iubent uulneribus imponi nec nisi post
tertium diem solui. [12]Dioscorides cum cepa salem et rutam
caninis morsibus suadet imponi. [13] Instillatus auribus sucus
cum lacte mulieris prohibet dolorem. [14]Quidam illum repente
obmutescentibus ex aqua bibendum dederunt. [15]Conluendis
dentibus frequenter assumptum integros eos seruare praesumitur.
[16]Tardantibus menstruis feminarum non inutile est uel ipsas in
cibo offerre uel sucum ex uini potione miscere. [17] Idem sucus
et caput optime purgat, si modo patienter naribus fuerit
attractus, et cum adipe gallinae trituras pedum mitigat quas
calciamenta fecerunt. [18]Fluxu uentris laborantibus profuit
coctas eas in cibo sumptas oleo prius tingere, scilicet ad
mitigandos morsus quos in eiusmodi causis necesse erit experiri.
[19]Alopecias tunsis cepis infricare inter efficacia remedia
compertum est. [20]Galenus affirmat citius ex his nasci capillos
quam si alcyonio quis utatur.

 XXVIII De anetho  

[1]Anetho etsi calida uis traditur, non est tamen plurimum
feruens nec austera, uerum habet aliquam in se etiam molliendi
potestatem, si Graecis auctoribus credimus, etiam nutriendi:
[2]nullum denique athletarum cibum sine anetho esse patiuntur.
[3]Aegrotantibus prodest cum ex oleo tepefactum cerebro
infunditur. [4]Creditur dare illis aliquas et febris indutias,
mitigat capitis dolores, neruorum tensuras relaxat, non
dormientes ad spem quietis inuitat. [5]Stomachi querelas coctum
in aquae cyatis tribus potum miro modo releuat. [6]Ructus indicio
est per quem intellegere datur aperta omnia quae clausa
torquebant. [7]Digestiones adiuuat. [8]Ideo uentrem uidetur
inhibere. [9]Intestinis laborantibus et uentris dolori, uel ex
aqua, datum in potione succurrit. [10]Tritae radices et impositae
feruoribus medentur oculorum. [11]Cinis eius suspendit uuam
faucibus ingrauescentem. [12] Radicum acrior cinis est, adeo ut
curentur ex eo et caro crescens et sordidum uulnus et quae
serpere incipiunt. [13]Semen feruefactum admotumque naribus
singultire non patitur.

 XXVIIII De sinapi  

[1]Pythagoras, inter ea quae propter uirtutem et efficaciam
laudat, primum sinapi locum assignat. [2]Cuius naturam medici
uolunt esse thermanticam, hoc est caloratam, leptynticam, quae
quod inuenit extenuet, epispasticam, quae quod comprehendit
adducat. [3]Merito ergo sucus eius in quo omnis uirtus est
constituta tantis tamque numerosis corporum uitiis praestat
auxilium: [4]sensus acuit, aluum mollit, urinam ciet, menstruis
imperat, calculos frangit, caput purgat nunc palato gargarizatus
ut pituita crassior profluat, nunc admotus naribus ut
sternutamento strictura soluatur. [5]Stomacho contra omnia
querelarum genera succurrit. [6]Suspiriosis flegmate dissoluto
liberos hauriendi aeris praestat meatus. [7]Serpentium ictibus et
scorpionum cum aceto tritum inlinitur. [8]Non inutilis cibus est
contra uenena fungorum. [9]Positum extrinsecus cutem ui caustica
exulcerat, raro medicis ad eiusmodi remedia uenientibus, quoniam
paene intolerabilem suscitat ustionem nec nisi in magnis ac
uetustissimis causis tam saeua tormenta subeunda sunt. [10]Sed
hoc genere tormenti et humor capitis auertitur qui caecitatem
oculis comminatur quique stomacho atque pulmoni acer instillatus
letaliter ad pthisim praestruit. [11]Et coxae dolores per uesicas
et pustulas digeruntur et splenis tumor soluitur et iocineris
indignatio relaxatur et hydropicis innatans humor iam non
reuersurus hauritur. [12]Aiunt et lethargicos excitari, si pedes
eorum simul tritis sinapi et fico arida perfricentur. [13]Nos
interim de suco locuti sumus qui semine exprimitur, admixtus
scilicet nunc aquae, nunc melli, si usus exegerit. [14]Est et
aliud qui ex caule colligitur: [15]hic cum inaruerit, lacteam
facit guttam, utilem dentibus si in dolore mandatur. [16]Elegans
ex eo uelut antidotum Plinius tradit. [17]Nam semen sinapis
eiusdemque radices in musto contineri iubet. [18]Hoc colatum
putat dandum uitiis faucium, stomachi, capitis, oculorum;
[19]potioni modum statuit quantum manus plenae mensura concludit.
[20]Fit ex sinapi oleum semine infuso, lumborum doloribus et
neruis torpentibus necessarium.

 XXX De cauliculo  

[1]Cato tradit populum Romanum sexcentis fere annis medicina
brassicae usum. [2]Nondum enim in urbem commeauerant medici, qui
in artem redegerunt quemadmodum magno sanitas constaret et
peregrina pigmenta secum attulerunt ut illis imponerent pretia
quae uellent. [3]Ceterum militares uiri gloriosas cicatrices
gratuito holere curabant, eodem horto usi ad salutem dum illos
pascit et sanat. [4]Ponam primo in loco medicamentum re uera ita
appellandum [5]Catonis antidotum, quod ille ex brassica
componendum putauit dolori capitis, oculorum caligini, stomacho
et praecordiis profuturum. [6]Crudam cum coriandro et ruta et
menta et radiculis laseris, ex aceto et melle conteri iubet ac
mane ieiunis duorum acetabulorum mensura propinari. [7]Ceterum
brassica hoc modo curat: [8]uulneribus non solum recentibus uerum
etiam ueteribus, canceratis quoque, si prius aqua calida fota
sint, crudam contritam bis die imponi <iubet>. [9]Et impetigines
credit hoc modo tritam sine ulceratione sanare. [10] Podagrae
atque articularibus morbis cum ruta et coriandro et hordei farina
et salis mica utiliter admoueri putat, fistulas itemque luxata
discutere, tumores aut euocare aut spargere impositam, insomnia
ac uigilias compescere si decocta cum sale et oleo ieiunis in
cibo detur, decoctae aquam in fomento neruis articulisque
prodesse. [11]Eius qui brassicam ederit urinam seruari iubet;
[12]quam calefactam neruis utilem asseuerat. [13]Pueros etiam
numquam debiles fieri si ex ea urina frequenter lauentur.
[14]Hactenus de Catone, nunc ad medicos transeamus; ex quibus
Chrysippus peculiarem brassicae librum dicauit omnium membrorum
ex ea remedia continentem. [15]Eius et ceterorum de brassica haec
opinio est. [16]Cibus eius assiduus caliginem discutit,
concoctioni prodest, purgationem feminis excitat, copiam lactis
infundit. [17]Semicruda aluum resoluit, bis cocta constringit.
[18]Cruda ex aceto sumpta spleneticos curat, partus etiam mortuos
pellit. [19]Cocta, contrita et stomacho cum axungia uetere et
rosacio superposita, ardores febrium mitigat. [20]Lepras et
psoras cum alumine rotundo ex aceto inlita emendat. [21]Eadem
uirtute medicaminis etiam fluentes capillos retinet. [22]Testium
et genitalium uitiis utiliter imponitur, efficacius profutura si
fabae tritae misceatur. [23]Dioscorides sucum eius uiridem cum
iri et nitro ad molliendum aluum dari censet. [24]Podagricis et
arthriticis cum aceto et feni Graeci farina utiliter imponitur.
[25]Catapotia Corneliana alectoria fiunt ex brassica satis
innoxia; [26]Corneliana ab auctore dicuntur, alectoria quod post
balneum sumpta circa cantum gallorum aluum incipiunt commouere.
[27]Eorum compositio talis est: [28]cucurbitae agrestis
interioris medullae scripuli VI, piperis scripuli VI, dacrydii
scripuli XII, mastices scripuli XII. [29]Haec trita et creta suco
brassicae temperantur et in pilulas ad modum eruiliae
deformantur. [30]Ex his quinque uel septem, interdum etiam nouem,
post balneas propinantur nec erit necesse ut is qui accipit
aliquid de cotidianae uitae consuetudine immutet. [31]Stirpes
eius aridi combusti et in cineres redacti uim causticam
praestant; [32]qua ratione ad ueteres lateris et coxae dolores
cum axungia uetere efficaciter admouentur. [33]Eundem cinerem si
quis psilotris cum aceto et lasere coniunxerit, detracti pili non
renascentur. [34]Apud Galenum inuenio semine brassicae poto,
maximeque Aegyptiae quae uehementior illi uidetur, lumbricos et
omnia intus animalia extingui. [35]Puluis e cinere radicum
iacentem uuam subiectus attollit. [36]Melitius affirmat uuae esse
remedia radicem plantae auulsam colloque suspensam ita ne terram
post truncationem contingat.

 XXXI De asparago  

[1]Asparago inest et caloris aliquantum sed illi etiam styptici
uigoris temperatura miscetur. [2]Inde stomacho laborantibus cibus
utilior. [3]Transit in antidoti uicem si cum cymino, oleo, sale
ieiunis offeratur. [4]Et coli dolorem sic acceptus emendat,
caligines discutit, uentrem leniter mollit. [5]Radix ex uino albo
trita et in potionem perducta calculos frangit. [6]Eadem
lumborum dolores et renum sedat. [7]Medetur etiam uuluae
querelis. [8]Aceto discocta imposita contra elephantiasin efficax
creditur. [9]Eadem sicca tunsa et in lana denti dolenti admota
sine dolore eum detrahit. [10]Semen obolorum trium pari pondere
cum cymino potui datum uenerem stimulat, sollicitat urinam.

 XXXII De armoracia  

[1]Calida est armoraciae uirtus et ideo in cibo sumpta copiosam
effundit urinam. [2]Incitat etiam menstrua feminarum. [3]Stomacho
utilis ex aceto data. [4]Pituitas glutinosas cum melle sumpta
dissoluit. [5]Radix adusta et in puluerem uersa siccandis ac
purgandis uulneribus imponitur. [6]Quidam sucum eius ex uino
datum contra uenena utilem crediderunt. [7]Eadem trito semini uis
est, si cum melle sumatur. [8]Nobis expertum est armoraciam in
ptisanae sorbitione discoctam thoracis uitia sanare.

 XXXIII De pastinaca  

[1]Pastinacae uis omnis in radice et in semine constituta est.
[2]Aqua mulsa in qua radix decocta est potui data iocineris et
lienis querelas, lumborum et renum uitia compescit.
[3]Dysentericis etiam uetustis utilis radix in lacte decocta.
[4]Trita ex aqua et in sucum redacta ac potui mensura quatuor
unciarum data opisthotonicis et pleureticis praestat medelam.
[5]Radix collo alligata tumores testium sedat. [6]Negant feriri a
serpentibus qui pastinacam secum ferant uel ante gustarint.
[7]Venerem stimulat copiosior in cibo sumpta. [8]Dentes radice
pastinacae circumscalptos credunt a dolore releuari. [9]Semen ex
uino uel ex posca datum scorpionum uenenis resistit. [10]Aeque
semen ex uino datum tumentem aluum feminarum et suffocationes ex
matrice praeclusas efficaciter soluit. [11]Cum melle tritum
canceratis uulneribus imponitur.

 XXXIIII De napo  

[1]Non unam eandemque uirtutem in omnibus napis experta medicina
est. [2]Hoc enim quod angulosis foliorum caulibus ad anethi
similitudinem floret, uesicae laboranti, itemque cessantibus
menstruis feminarum decoctum ex aqua mulsa utile existimant.
[3]Per quae non dubie ostenditur calidam possidere uirtutem.
[4]Semen quoque eius tostum atque tritum bibendum ex aquae
calidae cyatis quattuor dysentericis obtulerunt, sed urinam
uidetur inhibere nisi illi pro modo lini semen addatur.
[5]Alterum genus est quod simile raphano ac rapo uidetur,
laudatissimi seminis et contra uenena fortissimi. [6]Ob hanc
causam optima quaeque theriaca sine eo nulla conficitur.

 XXXV De rapo  

[1]Rapa Democritus tamquam contraria corpori damnat. [2]Putat
enim ex his inflationes stomachi excitari. [3]Contra Diocles
itemque Dionysius etiam necessaria existimant propter eas
uirtutes quae subiectae sunt: [4]antidotum repraesentant cum ex
oleo et uino trita sumuntur. [5]Venerem stimulant eo ualidius si
cum eruca condiantur. [6]Tosta et cum adipe contusa articulorum
dolori medentur. [7]Feruentia imposita perniones mitigant, frigus
ex pedibus expellunt. [8]Aqua in qua decocta sunt frigidis
podagris salubre fomentum est. [9]Cuicumque uitio pedum maximeque
trituris cruda tunsa succurrunt. [10]Contra serpentes et toxica
datur semen ex uino bibendum. [11]Idem semen ex uino uulneribus
uenenatis inlitum prodest. [12]Secundum haec semen in rapis
potest calidum et feruens uideri, ipsa paulo solutiora creduntur
sed quod minus possident caloris, molliendi potestate compensant.

 XXXVI De thymo  

[1]Thymum inter haec recte ponitur quae uirtutem calidam simul
austeramque sortita sunt. [2]In cibo sumptum caliginem discutit,
lumbricos interimit, urinam impellit, menstrua feminis prouocat,
uteri reliquias uuluae inhaerentes uel ipsos partus emortuos
extrahit. [3]Tritum cum melle et ad modum ligulae datum in cibo
flegmata soluit. [4]Tritum ex aceto et impositum eodem modo
papulas fugat et eminentia excidit. [5]Mixtum polentae et in uino
maceratum coxaeque feruens superpositum sciaticis salutare est.

 XXXVII De origano  

[1]Origano Graeci tria nomina posuerunt: [2]ex quibus unum
tragoriganum, aliud heraclium, tertium onitem uocauerunt. [3]Sed
illa maioris uirtutis atque efficaciae sentiuntur in ratione
medicinae, hoc satiuum cuius nos meminimus aliquanto infirmius
illis scilicet comparatum. [4]Ceterum nec ipsum sine acri uirtute
sentitur. [5]Ex uino albo tritum, in potione sumptum scorpionum
et araneorum uenenis resistit, cruditates discutit. [6]Stomachi
morsus ex aqua calida datum lenit. [7]Cum oleo et aceto tritum
collectumque sucida lana luxatis et contusis partibus prodest.

 XXXVIII De cerefolio  

[1]Cerefolio ignea uis et acerrima est. [2]Potest cum melle
canceratis mederi, lateris dolores haustum ex uino mitigare.
[3]Quidam illud oleo incoctum acopis ad soluendam iniuriam
frigoris miscuerunt. [4]Ex aqua mulsa pituitam resoluit; [5]ex
aceto lumbricos et tineas perimit, urinam ciet, menstrua
impellit. [6]Tritum cum cera et axungia uetere parotidas
discutit, soluit omnem tumorem.

 XXXVIIII De serpyllo  

[1]Serpyllum calidum simul et nobis utile medicinae usus
ostendit. [2]Capitis dolores coctum ex aceto et cum rosacio
tempori ac fronti inlitum mitigat. [3]Serpentes et omnia animalia
uenenata adusti nidor repellit. [4]Ideo et messoribus in cibo
miscetur ut, si fatigatos forte somnus oppresserit, tuto
quiescant contra animalia quae id temporis uenenatis morsibus
saeuire consuerunt. [5]Contusi puluis ex scripulis XII in aqua
datus tormina emendat, urinae difficultates resoluit. [6]Lienis
iniuriae idem puluis ex aceto mixtus occurrit. [7]Nec minus
cruentis excreationibus subuenit ex duobus cyatis mellis et aceti
temperatus. [8]Atque ut serpylli potentiam intellegas, subdidi
theriacam in tempio Aesculapii ab Antiocho, rege Syriae, uersibus
dedicatam, in qua non leuem meruit portionem. [9]Est autem
compositio haec: [10]trifolii scripuli VI, opopanacis scripuli
VI, serpylli scripuli VI, anesi scripuli XII, feniculi scripuli
XII, amuli scripuli XII, apii seminis scripuli XII, erui farinae
uncia I; [11]haec simul trita uino quam potest optimo colliguntur
et in pastillos uictoriati ponderis scripuli IS digeruntur.
[12]Ex his singuli dantur ex uini mixti cyatis tribus. [13]Hac
theriaca Magnus Antiochus semper est usus aduersum toxica et
potiones malas et animalia uenenata. [14]Cui quantum debuerit ex
eo licet colligere quod testimonii sui arbitrum medicinae deum
fecerit.

 XL De piro  

[1]Pirorum naturam Dioscorides stypticam credidit et ideo
contrita imposita impetus omnes incurrentis humoris auertere
eaque ratione compescere etiam quae de tumore sublata sunt.
[2]Recentibus certe admota uulneribus sistere sanguinem
profluentem, perducere uulnus ad cicatricem. [3]Galenus non unam
in piris sed ex pluribus mixtam putat esse uirtutem. [4]Nam
quaedam ex his austera, quaedam acida, quaedam dulcia
deprehendit. [5]Austeris quidem posse concedi ut styptica et
constrictiua uideantur. [6]Acidis autem inesse aliquid et caloris
unde plerumque dissoluunt stomacho inhaerentem flegmatis
densitatem. [7]Dulcia cum sint aquati et soluti saporis, nihil in
se neque frigidi neque calidi contenere. [8]Ex quibus singulis
pro discrimine generum et necessitate causarum ordinanda etiam
subsidia medelarum. [9]Austera et acida in cibo sumpta stomacho
existimant conuenire, siti minime conuenire, in dulcibus uniuersa
contraria. [10]Aqua in qua pira sicca decocta sunt mirifice
ualet fluxum uentris inhibere. [11]Non minus proderit si uel
folia sola decocta sint. Adnotatum in piris quod praeter alia
poma corpus nutrire credantur. [12]Galenus affirmat pira ieiunis
oblata uentrem constringere, eadem post cibum sumpta dissoluere.
[13]Folia ignitis admota uulneribus possunt mitigare
feruorem.Radix piri alligata <tam> diu creditur conceptum
impedire quousque portetur. [14]Aiunt et ipsa poma remouenda cum
feminae partus incubuit: [15]si in eodem loco fuerint,
difficulter uteri claustra reserari. [16]Semen pirorum cum melle
contritum et saepe ieiunis datum traditum dolorem iecoris
submouere.

 XLI De malo granato  

[1]De punici arbore quod uim stypticam obtinet omnes fere medici
una opinione consentiunt. [2]Verum in ipso genere pomorum
dissonans uirtus et quadrifariam diuisa secernitur. [3]Nam dulcia
continent aliquid et caloris et inde inflationes stomacho mouent
nec tuto febricitantibus dari possunt. [4]Acida stomacho
accommodata sunt et urinam mouent, pulmonem refrigerant, iecori
blandiuntur. [5]Vinolenta de superioribus singulis aequa parte
composita mediam sibi uindicant potestatem. [6]Acerba illa sunt,
quibus coria curantur, frigidae, siccantis constringentisque
uirtutis quod intellegere licet cum efferuescentem pellium tabem
trita et aspersa consumant. [7]Cibus ex punico nullus est. [8]Nam
etsi dentibus mandatur, solus ab stomacho sucus hauritur.
[9]Recte igitur tradiderunt qui negant punico corpora nostra
nutriri et eo sic opinantur utendum ut medicari potius, non alere
uideatur. [10]Mala punica in duas partes diuisa per triduum in
aqua caelesti madent. [11]Haec potui data coeliacis sanguinemque
iactantibus salutaris est. [12]Aluum fluentem miro modo sistit
punicum in olla noua operculo inlito in furno exustum et in
puluerem redactum et in uini potionem perductum. [13]Ex cytinis
fit remedium quod creditur tutos ab oculorum dolore praestare.
[14]Dioscorides simplicius in hunc modum tradit ut cum primum
cytini erumpere incipiunt, tres numero additi <in os> sine
contactu dentium transuorentur. [15]Ceteri, in quibus Plinius,
efficacius putant ut qui hoc remedium petiturus est omni uinculo
solutus duobus sinistrae manus digitis pollice et quarto cytinum
detraheret et ut supra positum est transuoraret et leui floris
adtactu oculos suos ante lustraret. [16]Idem cytinus siccatus et
in puluerem redactus exedit carnem quaecumque uulneribus
excreuit. [17]Est in cytino flosculus quidam antequam ex eo mali
figura formetur. [18]Eum Graeci balaustion uocauerunt.
[19]Maximae mirandaeque uirtutis. [20]Vlceribus oris itemque
toxillis et uuae medetur cum melle contritus. [21]Sicci puluis
uulnera in quacumque parte genitalium nata compescit. [22]Et idem
excreantibus sanguinem datus in poscae sorbitione succurrit.
[23]Solutiones quoque uentris sumptus ex mero constringit.
[24]Fit ex acido punico medicamentum, stomatice a Graecis
nominatum. [25]Cuius compositio eiusmodi est: [26]detracto
cortice mala tunduntur, ex his sucus exprimitur, is decoctus ad
tertias, cum ad sextarium uenerit, croci scripuli VI, myrrae
scripuli VI, aluminis scissi scripuli VI, mellis optimi libra I.
[27]Hoc medicamento praecipue quidem oris uitia sanantur, uerum
et uitia narium mitigat et aurium uulnera expurgat et oculorum
caliginem discutit, ulcera etiam genitalibus innata persanat.
[28]Fit et haec compositio de punicis apud Graecos oporice dicta
contra marcorem stomachi ac fastidium necessaria: [29]in congium
musti coniciuntur quinque punica, totidem et cydonia, cum his
sorborum sextarius, roris Syriaci sextarius, croci scripuli VI.
[30]Omnia simul tam diu decoquuntur donec in mellis corpus
crassitudo pinguescat. [31]Ex hoc cocleare grande plenum optime
ieiuno cotidie datur. [32]Ipsum uero medicamentum salubriter
uitreo uaso seruatur. [33]Fit ex eo et roitu sceuasia quae
omnibus nota est.

 XLII De malo  

[1]Dioscorides quod ad aestiua mala pertineat ita sensit ut ea
crederet flegma nutrire, fellis ardores excitare, inflationes
mouere, neruosis partibus minime conuenire. [2]Galenus non omnia
reicienda pronuntiat sed quae aut aquati saporis aut asperi aut
acidi aut prope uanitate dulcis occurrunt. [3]In his tantum esse
uitia quae frustra omnibus adiudicantur. [4]Ipse austeris et
stypticis adesse ait fermeque his omnibus quae sola in hieme
seruantur. [5]Ea si matura lecta et salubriter custodita
prouenerint, etiam prodesse languentibus asseuerat. [6]Denique
farina inuoluta, in calido cinere discocta in querelis utiliter
putat stomachi nausiantis offerri. [7]Potest malum maxime
Matianum sanguinem reicientes, pulmonis et iecoris iniuriae
obnoxios subleuare, melius tamen si numquam ieiunis sed post
cibum detur. [8]Vis ergo malis humida et frigida est, quod maxime
ex eo comprehenditur quod sucus qui fuerit expressus facile
transit in acorem. [9]Austeris tamen malis et acidis possunt
recentia uulnera statim claudi si contrita imponantur.
[10]Tumores atque liuores ex aqua cocta et cum axungia trita
compescunt. [11]Fit ex malis Matianis optimis nobile medicamentum
quod Graece hedrice dicitur; [12]perquam utile atque efficax si
quando in uerendis partibus condylomata uel papulae eminentes
quas exochadas medici uocant uel callosa pars carnis excreuerit.
[13]Eius compositio talis est: [14]mala concisa et interius
lignosa parte purgata librae unius ponderis, adiectis croci
scripulis VI, in passi sextario decoquuntur et cum omne
concoxerit tam diu cum pulpa id est, molli panis autopyri
conteruntur donec in ceroti lentorem mollescant. [15]Hoc
appositum uitia supra dicta sic curat ne ad ferrum uenire
patiatur. [16]Fit ex isdem malis ecligma perquam elegans:
[17]decoquuntur ex uino Falerno, sucus expressus cum mele
miscetur. [18]Folia uulneribus apposita impetum feruoris
excludunt, trita cum nitro et butyro parotidas sanant, siccata et
fumigata carbonibus serpentes fugant. [19]Corticis sucus eiusdem
paene uirtutis est nisi quod adustus et in puluerem dissolutus
cauatis uulneribus ut carnem reddat imponitur. [20]Vuam iacentem
cum melle contritus leuat. [21]Genitalium uitia cum uino aspersus
emendat.

 XLIII De cydonio  

[1]Cydonea plurimi medici eustomacha crediderunt. [2]Ceterum
styptica comprimere urinam magis quam ciere consuerunt. [3]Cruda
austeriora sunt. [4]Cruda itaque et matura coeliacis,
dysentericis, sanguinem reiectantibus prosunt in cibo sumpta.
[5]Coquuntur et in cinere calidissimo farina inuoluta et aegris
quorum diuturna iam febris est sine periculo dantur. [6]Thoracis
et stomachi tormenta mitigant. [7]Aqua etiam caelesti madescunt
quae potest ad multa prodesse. [8]Nam et sedis uitia in fomentum
assumpta delenit et matricibus feminarum in tumore succurrit
omnibusque feruoribus uehementer obsistit. [9]Infundi quoque in
aceto siue in uino solent quod stomachicis et intestinorum fluore
uexatis oportunissime offertur. [10]Fit ex cydoneis uinum quo
colore languentium desideria fallantur. [11]Nam specie et gustu
et odore cuiuslibet uini ueteris imaginem repraesentat, ideoque
Graeci ydromelon appellant. [12]Ex multis compositionibus eius
melior haec et utilior traditur: [13]post caniculares aestus
quaecumque se ex nouis imbribus aqua caelestis infuderit mundo
uaso suscipitur et in umbra posita, saepius transfusa colatur.
[14]Tunc cydonea iustae maturitatis seminibus et ligno interiore
purgata et in frusta concisa immerguntur aquae et tam diu cum ea
relinquuntur, donec in sucum transisse malorum uini colore
prodatur. [15]Hanc diligenter liquatam et in uasa picata diffusam
eiusmodi loco seruare solemne est ad quem maxime fumo et, si
fieri possit, soli negetur accessus. [16]Septimo mense pro uino
uti licebit. [17]Quidam ex his et oleum quod appellatur melinum
faciunt uehementer accommodatum ad ea corporis uitia quae
styptica uirtute pellenda sunt. [18] Maxime tamen ex eo sudores
molesti detineri solent et stomachi operta componi et uulnera in
capite nata leniri. [19]Haec sicco die ante meridiem lecta et in
linteolo mundiore purgata in uitreo uaso mittuntur et oleo deinde
recentissimo uas usque ad fauces repletur et pelle coopertum
umbroso in loco seruatur. [20]Eadem Dioscorides et diuretica
existimat austeritatis fortasse beneficio.

 XLIIII De persico  

[1]Persicorum cibus est quidem stomacho inutilis eo quod cito
sucus eius inacescat et caro aeque in digestione uitietur, uerum
minime grauis, dum non diutius in intestinis moratur et ad ima
semper exitu celeriore festinat. [2]Praecoqua tamen et armenia
leuiora sunt. [3]Minus in his offendit quod supra in maioribus
persicis adnotauimus. [4]Et tamen praecoqua ad utilitatem
corporis armeniis antecedunt. [5]Ideo haec etiam aegris interim
dari possunt quorum dumtaxat condicio permiserit. [6]Persicorum
cibus negatur a medicis membra nutrire. [7]Galenus suadet numquam
post cibum omnino sumere, corrumpi affirmans si cibis ceteris
innatarit. [8]Folia persicorum trita et imposita uentris animalia
perimunt et expellunt. [9]Eadem sicca atque in puluerem tunsa
recentes plagas cruentorum uulnerum claudunt. [10]Nucleus
persicorum capitis dolori cum oleo et aceto tritus inlinitur
quamuis quidam cum solo rosacio terere maluerint. [11]Gummis
gutta, quam persici truncus inlacrimat, fluenti aluo medetur.
[12]Eadem mixta cum uino etiam in uesica lapillos frangit, trita
ex aceto impetigines reprimit, decocta cum croco tumores faucium
mitigat, asperam arteriae canalem leuiorem facit, excreantibus
sanguinem miro modo subuenit, thoracis obstrictos sinus reserat,
uitia pulmonis expurgat.

 XLV De citrio  

[1]Non una eademque uirtus in omnibus citrii partibus continetur.
[2]Nam semini acidam potestatem ac per hoc stypticam inesse
manifestum est; denique praegnantibus fastidio laborantibus esui
datum stomachum a nausia uindicat. [3]Tritum et in potione uini
datum lieni medetur, querelis iecoris occurrit, aqua tritum et
inspersum humidis uulneribus adhibetur. [4]Inde pernionibus ex ea
singulare praesidium est. [5]Cortici austerior natura concessa
est quae quantum ualeat etiam de ipso odore testatur. [6]Modice
sumptus aut potioni calidae diutius immersus beneficia maturae
digestionis operatur. [7]Medicamentis quae purgando uentri
praeparantur sucus eius admixtus turbationis periculum demit.
[8]Fit ex citrio nobile antidotum tussientibus quod eximie pectus
exonerat. [9]Diaprasion quidem apud medicos hoc uocatur, sed
maxima uirtus eius in citrio constituta est. [10]Id uarie quidem
apud multos, uerum explorata et recepta eiusmodi compositione
conficitur: citrii unciae VI, marrubii uncia I, hysopi uncia I,
inulae uncia I, glycyrrhizae uncia I, iunci radicis uncia I,
puleii scripuli VI, roris marini scripuli VI, pinea integra una,
palmulae tostae XXI, caricae XXI. [11]Haec omnia in aquam
fontanam infunduntur et ibi die ac nocte merguntur. [12]Postea
aqua ipsa cum pigmentis, sicut infusa sunt, decoquitur ad tertias
et inde colata mensura pari cum despumato melle miscetur
mollique igniculo, ne aduratur, hoc usque incalescit donec
subacta in mellis crassitudinem transeat.

 XLVI De pruno  

[1]Pruni recens pomum uentrem resoluit, stomacho contrarium
iudicatur sed omne hoc incommodum celeri digestione finitur.
[2]Sicca non tantum molestiae praebent. [3]Dioscorides sicca
cocta aluum restringere existimat. [4]Quod Galenus non inmerito
falsum esse contendit. [5]Quis enim nesciat ex passo discocta uel
mulso ad solutionem uentris operaci maximeque proficere si
decoctum ipsum cui sucus admixtus est sorbeatur? [6]Facit tamen
et ipse differentias diuersi generis in prunis ut Syriaca tantum
putet minus aluum mouere quod sint strictiora, hispana uero plus
soluere quod sint dulciora. [7]Idem ex omnibus prunis quae maiora
et elata sunt, ea demum tenera et digestioni faciliora et uentri
molliendo accommodata praesumit, minoribus omnia inesse
contraria. [8]Est et agreste prunum austerioris fortiorisque
uirtutis. [9]Hoc siccum etiam ueteres dysentericos certum est
adiuuare. [10]Gummi huius arboris cum uino potum calculos
frangit, cum aceto tritum atque inlitum lichenas optime purgat.
[11]Aqua in qua pruni folia decocta sunt gingiuas et uuam itemque
toxillas ab omni querela ore conluendo defendit, sed in uino
decocta uehementius prosunt. [12]Radices itemque cortex eandem
stypseos habent potestatem quae in foliis constituta est.

 XLVII De mespilo  

[1]Mespili arborem Dioscorides contentus agrestem nominasse
praeteriit, hoc tantum asseuerans quod poma eius et folia uirtute
non discrepent. [2]Sed et ceteri diligentius qui et uocabulum
eius aliud addiderunt. [3]Nam apud quosdam tricoccum nominari ex
tribus granis quae ad seminis subolem retinet intus inclusa.
[4]Austerissimum esse mespili fructum et ante uirtutem gustus
ostendit, sed fluxus uentris inmodicos fortissime detinet,
stomachum dissolutum uehementer astringit. [5]Sunt qui putent et
dentibus non leuiter subuenire, si in dolore mandatur. [6]Folia
quoque eius et cortex itemque radices tunsae et impositae
cuicumque feruori tumorique subueniunt. [7]Sicca et trita cum
melle ad cicatricem uulnus adducunt, hausta cum dulci solent
sanguinem reicientibus opem ferre, item in uino propinata
ueneficis potionibus repugnare.

 XLVIII De zizypho  

[1]Zizypha modicum cibum corpori praestant. [2]Licet illis
saporis non nulla gratia lenocinetur, habent tamen plurima
incommoda: [3]aegre concoquuntur, sitim accendunt, praegrauant
stomachum, difficillimum reddunt uentris officium. [4]Ex quibus
aspera uis eorum et primum ligno sortita deprehenditur. [5]Folia
tamen uel ipsa poma contrita et imposita spleneticos et
hydropicos adiuuare certissimum est. [6]Radicis et corticis eadem
uirtus habetur. [7]Quorum sucus ex melle coctus tussim mitigat,
cum mero mixtus iecori medetur, uesicam leuat urina largiore.

 XLVIIII De fico  

[1]Ficorum natura calidissima est sed quod ad poma pertinet
nimium recentibus austeritas inest et ideo tales stomachum
inflant et intestina perturbant, modice quidem, nam statim per
aluum defluit omnis iniuria. [2]Quae igitur maturiores sumptae
sunt prope innocuae creduntur et corpus sic sicuti siccae
saginant. [3]Antea denique athletae ficis alebantur priusquam eos
Pythagoras exercitator ad carnis usum, qui fortior cibus est,
transtulisset. [4]Siccae tritae et impositae uehementes tumores
aut maturant aut discutiunt efficacius si eis nitrum uel iris
accesserit. [5]Coctae ex aqua cum hysopo dant potionem quae
pectus expurgat. [6]ltem coctae cum uino sedi tumenti praestant
salutare fomentum. [7]Ipsae panno inlitae et impositae paniculas,
parotidas, furunculos rumpunt. [8]Item cum feno Graeco ex aqua
decoctae fomentum faciunt quod extinguit uitia matricum. [9]Cum
ruta et melle dant sucum qui a pleureticis et pulmone uitiatis
salubriter hauritur. [10]Cum aeris flore contritae molestissimis
tibiarum uulneribus imponuntur. [11]Tritae cum sale scorpionum
plagis medentur. [12]Canceratis quanto pinguiores fuerint tritae
et impositae tanto efficacius subueniunt. [13]Hydropicos
extrinsecus siccant ex uino contusae et cum absinthio et
hordeacia farina, in modum cataplasmatis adunatae. [14]Combustae
et tritae et ceroto <mixtae perniones sanant> [...].

 L De sorbo  

[1]Plurimis medicis placet sorba pro medicamento magis quam pro
cibo esse sumenda. [2]Et quidem alba adhuc et semicruda delecta
uehementius solutioni uentris obsistunt, stomachum praegrauant,
uerum tamen matura siccata subleuant stomachum, fastidium
pellunt, uulnera interaneis innata deleniunt. [3]Quidam sicca
sorba in farinam tunsa soluerunt et pro polenta cum uino
spleneticis et iecore laborantibus maximeque pulmonis molestiam
sentientibus obtulerunt. [4]Aqua in qua decocta sunt non minus et
ipsa causis supradictis potui oblata succurrit, dysentericis
iniecta medicatur.

 LI De siliqua  

[1]Siliquae recentes stomachum auertunt, aluum resoluunt, eaedem
siccatae in contrarium compescunt. [2]Cibus earum ad urinam
proficit commouendam. [3]Traditur ad stomachi dolorem non leue
praesidium, si ternae in sextario aquae ad dimidium decoquantur
isque sucus per dies quinque continuos hauriatur. [4] Galenus de
siliquis pessime sentit quod uix digerantur et uentrem
restringant et humores noxios nutriant.

 LII De cerasio  

[1]Cerasi uiride pomum uentrem humectat et prouocat, aridum
siccat et detinet. [2]Stomacho uiride contrarium, siccum perquam
utile accipitur. [3]Hoc quidam existimant et urinam mouere. [4]A
non paucis auctoribus traditur, si mane recentia cum suis nucleis
deuorata sint, aluum tam copiose fluere ut ex eadem causa etiam
pedes morbo impliciti liberentur. [5]Fit ex his diacerasion quod
omnibus notum est. [6]Galeno placet non unam in omnibus cerasi
pomis esse uirtutem. [7]Nam in quibusdam austerus sapor, in
quibusdam acidus, in quibusdam dulcis apparet. [8]Et uult austera
ad hoc ualere ut uentrem constringant, stomachum uero
confirment. [9]Acida iudicat flegmate abundantibus stomacho
oportuna. [10]Nam magis siccant et crassitudinem densioris
humoris incidunt. [11]Dulcia stomacho aduersa pronuntiat, citius
tamen per intestina defluere. [12]Gummi, quod truncus inlacrimat,
exasperatas arterias optime lenit, si in uino uetere detur in
sorbitione resolutum. [13]Simili modo datum fastidium stomachi
nausiantis auertit et e facie foeditatem palloris excludit.
[14]Cum mero haustum calculos etiam quibus uesicae canalis
obstruitur in harenae puluerem soluit.

 LIII De amygdalo  

[1]Amygdalum recens, ut multis uidetur, stomachum onerat.
[2]Dioscorides etiam prodesse stomacho arbitratur, si cum
folliculo suo nucleus deuoretur. [3]Caput praegrauat, caliginem
nutrit, cupiditatem ueneriae uoluptatis accendit. [4]Sicca etiam
contra ebrietatem ualent, si ante uinum quinque sumantur.
[5]Sitim ex his inflammari illo argumento docetur quod uulpis cum
amygdala deuorauerit nec aquam in proximo habuerit interire
creditur. [6]Somnum faciunt, urinam mouent, feminarum iusta
praecipitant. [7]Cum amulo et menta trita et in potionem perducta
sanguinem reicientibus prosunt. [8]Oleum in quo decocta sunt
infusum capiti caducos et lethargicos excitat. [9]Vlceribus
canceratis et caninis morsibus trita cum melle subueniunt.
[10]Dolores iocineris ac renium decoctorum in aqua potus
extinguit, admixto modico passo quo solet potionis eiusmodi
amaritudo leniri. [11]Cum resina terebinthina pro ecligmate data
calculos frangunt, obstrictum canalem uesicae laborantis peruium
praestant. [12]Tussi et colo prosunt cum elelisfaco ac melle
contrita et in abellanae nucis magnitudine sumpta. [13]Fit
medicamentum ex amaris amygdalis, quod Dioscorides dia amygdalon
picron appellat, spleni et iocineri maximeque aurugini
necessarium, quod conficitur sic: [14]amygdalorum unciae II,
gentianae unciae IIII, anesi unciae II, absinthii Pontici uncia
I, omnia simul tunsa cribrantur, ex eo puluere coclearium ex aqua
datur. [15]Mulsam miscent qui nimiam amaritudinem uitant.
[16]Vehemens hoc esse etiam domesticis in uxore seruata
experimentis probaui. [17]Gummi, quod amygdali arbor exsudat,
mixtum potioni reicientibus sanguinem saluberrimum creditur,
tussim mitigat cum mero potum. [18]Eadem et ceteris arboris
partibus uis inesse traditur, ut folia uel cortex ad tempus
assumpta aperiant, purgent et extenuent.

 LIIII De abellana  

[1]Abellanae in cibo sumptae dolorem capiti incutiunt, stomachum
inflatione distendunt, corpori sane pinguedinem conferunt.
[2]Siccae si in uaso fictili torreantur, distillationibus
mitigandis utilissime offeruntur. [3]Tritae ex aqua mulsa
potaeque etiam uetustissimae tussis molestiam sedant. [4]Alii
tritas et cum passo bibendas dederunt ad pulmonis et iecoris
uitia sananda. [5]Multi tritas cum pipere miscuerunt et cum uino
propinatas contra catarrum et tormenta uentris et urinae
distillantis angustias ualere senserunt. [6]Cum axungia uel adipe
ursina contritae et alopeciis inlitae capillorum damna
restituunt. [7]Aiunt oculos infantium caesiorum ad colorem nigrum
posse reuocari, si adustae cum oleo conterantur et ex eo
cerebrum assidue perungatur.

 LV De pistacio  

[1]Pistaciorum uirtus austera et styptica et prope aromatis
gratis iuncta colligitur. [2]Ideoque etiam stomacho accommodata
creduntur. [3]Maxime tamen constat et thoracis, item pulmonis et
iecoris uitia purgari. [4]Trita cum uino contra morsum serpentium
prosunt.

 LVI De castanea  

[1]Castaneae ex omnibus fortissimum quidem cibum corpori
praestant sed qui difficile concoquatur. [2]Coctae in carbonibus
uel in fictili sicco uaso assatae et cum melle ieiunis datae
tussientibus prosunt. [3]Aqua in qua cum suo cortice decoquuntur
coeliacis, dysentericis, sanguinem excreantibus bibenda haud
inutiliter propinatur. [4]Interior membrana quae corticem
fructumque discernit ad tertiam partem decocta in aqua et potui
oblata mire aluum fluentem refrenat, adeo ut Dioscorides putet
etiam cathartico dato per hanc potionem iri obuiam posse, si plus
quam necesse sit purget.

 LVII De nuce  

[1]Nux uiridis utpote adhuc aquatioris humoris styptica et
frigida uirtute censetur. [2] Potest denique et stomacho aliquid
uigoris adquirere et uentrem cum garo sumpta mollire. [3]Nuces
siccae duae cum caricis duabus et uiginti rutae foliis addito
salis grano simul conteruntur. [4]Nullis uenenis opprimi poterit
ea die qua quisque ieiunus acceperit. [5]Inter kalendas et idus
Iulias centum numero nuces, statim ut arbori demptae sunt,
cortice adhaerente quassantur. [6]His admiscentur aluminis scissi
librae tres et in nouo fictili uaso ponuntur. [7]Super haec
infunduntur olei boni librae III et diligenter in loco neque
humido neque nimium sicco obruuntur; [8]post nonaginta dies
dabunt oleum quod fluentium capillorum damna restituat.

 LVIII De pinea  

[1]Fortissimus ex nucleis cibus est et humores optimos gignit et
sitim sedat et stomachi acrimoniam temperat. [2]Purgat urinam.
[3]Praestat antidoti uicem cum laseris uncia I, nitri uncia I,
cymini uncia I, palmularum uncia I: [4]omnia in oxymeli resoluta
oxyporium iocundissimum praestant si uncia nuclei triti simul
accipiatur. [5]Cum uuis passis frequentius nuclei sumpti excitare
creduntur tardiores ad usus ueneriae uoluptatis. [6]Ipsae pineae
cum resina quam gerunt tunsae singulae in singulis sextariis
<aquae> ad dimidium decoquuntur. [7]Ex eo cotidie binos haurire
cyatos excreantibus sanguinem salutare est. [8]Cortex arboris
decoctus in uino efficacissimam potionem contra uentris tormina
subministrat.

 LVIIII De myxis  

[1]Id namque manifeste stypticae uirtutis apparet et frigidae
quamuis plurimum illis de rigore siccitas decoquat. [2]Verum et
ardores febricitantium extinguit ore compressum et sitim mitigat
et in cibo sumpta stomachum erigunt, solutioni uentris obsistunt.
[3]Trita et cum polline imposita collectiones suppurare non
patiuntur. [4]Ossa combusta et in puluerem redacta, butyro et
melle comitantibus, non abiecti uigoris xerocollyrium praestant.

 LX De spomelidibus  

[1]Hoc pomum Dioscorides frigidissimum affirmat atque ideo et
laborem digestionis incutere. [2]Stypticum tamen et stomacho
accommodatum plerique dixerunt. [3]Arboris eius natura cum malis
congruit, aliquanto quidem infirmior, sed ut diximus propemodum
potest causis similibus assumpta medicari.

