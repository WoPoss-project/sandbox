digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Fragmenta

Gargilius Martialis Ps.

Correzione linguistica: Beatrice Strona

Codifica XML: Nadia Rosso

2016 digilibLT, Vercelli

Fonte: Plinii Secundi quae fertur una cum Gargilii Martialis
Medicina nunc primum edita a V. Rose, Lipsiae 1875, 209-212
(Bibliotheca Scriptorum Graecorum et Romanorum Teubneriana)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 LXI. De vino costato faciendo.  

Accipe costum et purga illud radendo corticem eius ut nihil amari
in eo remaneat. Tum terito et cernito diligintissime. Deinde
sume mustum forte et dulce, ita recens ut eodem die sit
expressum, et mitte inde in vas novum bene picatum modios
duodecim. In quod de costo dimidia libra mittenda est, scilicet
per unumquemque modium pondus denariorum duodecim. Tum vas
firsmissime claudendum est et triginta vel quadriginta dies ita
dimittendum. Simum tamen esse debet palmum unum propter fervorem
musti. Aliqui mittunt in eandem musti mensuram costi libram,
aliqui libram et dimidiam.

 LXII. Confectio liquaminis quod oenogarum vocant.  

Capiuntur pisces natura pingues, ut sunt salmones et anguillae et
alausae et sardinae vel aringi, et fit ex eis atque ex herbis
odoratis aridis cum sale compositio talis. Praeparatur vas bene
solidum ac bene picatum capax trium vel quattuor modiorum,
sumunturque herbae aridae bene olentes tam de horto quam de agro,
utputa anetum coliandrum feniculum apium satureia sclareia ruta
menta sisymbrium ligusticum puleium serpullum origanum vettonica
argemonia,et ex his in fundo vasis primus ordo consternitur. Tum
ex piscibus si minores fuerint integris, si maiores in frusta
concisis alter ordo componitur. Super hunc tertius ordo salis
binos digitos altus adicitur. Atque in hunc modum his tribus
herbarum et piscium salisque ordinibus supra invicem
alternantibus vas est usque ad summitatem implendum, tum addito
operculo claudendum atque ita per dies septem dimittendum. Quibus
transactis per continuos viginti dies cottidie bis vel ter palo
ligneo in modum remi formato compositio ista usque ad fundum est
commovenda. Quibus expletis liquor qui de hac compositione
defluxit colligitur atque in hunc modum ex eo liquamen vel
oenogarum conficitur. Sumuntur huius liquoris sestarii duo et cum
dimidio boni vini sestario commiscentur, tum quattuor herbarum
aridarum singuli manipuli in hanc mixturam coiciuntur, aneti
videlicet et coliandri et satureiae atque sclareiae. Feni graeci
quoque seminis pugillus unus adicitur, et de aromatibus piperis
grana triginta vel quadraginta, costi pondo denarii tres, cinnami
similiter, caryophylli similiter. Haec minute contrita eidem
liquori permiscentur. Tum vel in ferreo vel in aereo vase
compositio haec tam diu coquenda est quousque ad unius sestarii
mensuram perveniat. Prius tamen quam percoquatur mellis despumati
selibram in eam adici oportet. Quae cum percocta fuerit more
potionum per saccum colari debet usque ad claritatem, fervens
tamen sacco infundenda est. Eliquata vero et refrigerata in vase
bene picato servatur ad obsonia condienda.

De malis cydoneis suci confectio utilissima est fastidiosis et is
qui non digerunt cibos. Conficitur autem sic. <Sumuntur> malorum
cydoneorum maiorum et suavium suci sestarii duo, cui admisces
mel optimum alterum tantum, aceti vero heminam. Et haec super
carbones ardentes coquis mediocriter, et despumato addis gingiber
÷ III, piper album ÷ II, et sic iterum super carbones ardentes
coquis ad mellis spissitudinem.

Hoc medicamen non solum is qui defectionem habent stomachi quam
Graeci atoniam vocant <utile est>, sed et qui atoniam hepatis
patiuntur iuvat similiter. Manifestum est enim quia maxime
ieiunis dari oportet usque ad coclear. Nocet autem nihil vel
minime si post cibum quis [eum] accipiat. Bene accipitur si
ieiunus accipiat, et si post cenam vult accipere: optimum autem
tempus est ante duas aut tres horas ut ante cibum accipiatur.
Quibus autem ex distemperatione caloris stomachus patitur vel
quibus ex cholerico humore repletur, iuvat remoto vel subtracto
gingibere et pipere.

Sucus malorum cydoneorum datur cum aceto et melle tantum coctus
sicut superius scriptum est. Et si in ista confectione addatur
dacrydium ÷ III, catharticum utile fit stomacho.

 Omfacomeli.  

Vvas colligis eo tempore cum mustum iam incipiunt habere et
maturefacere sic tamen ut nondum manducari possint, id est mense
augusto. De hoc musto earum mensuras et quantum volueris mittis.
Et sic facies et mittis e contra mellis partes duas et coquis
igni molli, id est paulatim, donec tertia pars decoquatur et
remaneant duae, et reponis in vaso vitreo. Alii mittunt musti
partes duas et mellis tertiam. Facit autem ad ea quae intra os
nascuntur ulcera omni aetati, facit ad omnem aestum aegrotantibus
et quos lues possidet et ad dysentericos et ad eos qui <de>
stomacho queruntur et ad digestionem. Datur autem in aqua calida
ad modum coclearia duo, et sic acceptum medicamentum valet. Sane
autem ad eos qui sitim patiuntur vel quibus pulmo aruerit vel is
qui vinum desiderant dabis in aqua frigida.

