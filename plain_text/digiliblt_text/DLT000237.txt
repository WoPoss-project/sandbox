digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Commentum in Ciceronis rhetorica

Grillius

Correzione linguistica: Martina Buffa

Codifica XML: Nadia Rosso

2016 digilibLT, Vercelli

Fonte: Commentum in Ciceronis rhetorica, ed. R. Jakobi, München
Leipzig, 2002.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

1-5. ‘Incipientes quamcumque rem scribere, antequam scribamus,
eam commendare debemus, ut Virgilius: {€Admiranda tibi levium
spectacula rerum€}’: Sed errant, qui hoc dicunt; non enim laus in
isto principio, sed defensio continetur. Orator quippe ea, quae
sibi gravia sunt, in principiis solvere aut curare debebit, ut in
‘domo sua’ caput illud primum videtur esse commune, sed vide
quemadmodum illud facit Tullius speciale: {€Cum multa divinitus,
pontifices, a maioribus nostris inventa <atque instituta> sunt€}.
Poterat hoc et Clodius dicere; Clodius enim solo religionis iure
certabat, Cicero iure publico. Quia nec poterant pontifices
contra religionem ferre sententiam – res enim consecrata fuerat
–et Clodius religionis iure pugnabat, videamus quomodo illud
solvit. Bene inquit ‘{€maiores nostri€}, qui vos non solum de
iure religionis, sed et de iure publico iudices instituerunt, ut
tam vobis ius publicum quam ius religionis tuendum sit.’ Et cum
eos dicit de iure publico iudicare, illud aestimandum relinquit,
sine causa Clodium consecrationis iure pugnare, quod ad
pontifices pertinet, cum illi etiam hoc iudicaturi sint, utrum
deberet consecrare, quod pertinet ad ius publicum.

Modo ergo Tullius scripturus de arte rhetorica, quae sunt gravia,
necesse habet in principiis purgare. Quae sunt igitur gravia?
Sententia Platonis et Aristotelis.

Plato enim eloquentissimus fere omnium philosophorum dicebat
artem rhetoricam non esse artem, sed esse civilis scientiae
partis umbram; hoc enim asserebat in illo dialogo, quem Gorgian
vocavit. Quicquid, inquit, omnes faciunt, non est industria, sed
natura; ars autem non de natura, sed de industria venit. Porro
autem <si obicis> servo ‘rapuisti mihi codicem’, respondet ‘non
rapui’. Ecce quod vos dicitis coniecturam; quam coniecturam,
inquit, dividitis in personam, in factum, in causam. Dicit tibi
ergo servus tuus, quem furti arguis: ‘Quot anni sunt a quo tibi
servio? Scis me aliquando hoc fecisse?’ Ecce argumentum a
persona. Deinde: ‘Quare furtum facturus eram? Num esuriebam? Num
sitiebam?’ Ecce argumentum, quod dicitis a causa. Postremo: ‘Non
feci: Quis probat? Vbi feci?’ Ecce argumentum a facto.
Argumentabatur igitur Plato et dicebat: Hic nempe servus haec non
dicit industria, sed natura; rhetorica autem ars non est, sed
civilis scientiae partis umbra.

Aristoteles autem dicebat esse artem, sed malam, quia contra
veritatem nititur et studio defensionis fidem veritatis impugnat.
Et dabat Aristoteles argumenta et exempla verissima. Nam in
ariopago, ubi erant severissimi iudices, stabant praecones et non
permittebant prooemia dicere oratoribus aut epilogos aut locos
communes, ne per hoc obscuritatem veritas pateretur. Ceterum mala
ars rhetorica in his tribus est.

Scripturus ergo Tullius de arte rhetorica, ne diceretur ei ‘quid
vis scribere, quia secundum Platonem ars non est, secundum
Aristotelem ars est quidem, sed mala?’, ideoque necessarium putat
in principio et artem probare contra Platonem et bonam contra
Aristotelem.

Naturales quaestiones sunt tres: Vtrum sit aliquid, quid sit,
quale sit; utrum sit per coniecturam, quid sit per definitionem,
quale sit per qualitatem, ut puta cum quaeritur de anima: ‘Est
anima an non est, quae venit et intrat corpus humanum et iterum
egreditur?’, alii dicunt esse animam, alii dicunt non esse.
Epicurei dicunt non esse animam, sed spiritum quendam, ut
{€spiritus intus alit€} et {€vescitur aura / aetheria€}. Non ergo
dicunt specialem esse animam, sed unum spiritum, qui infunditur
per totum mundum, ut {€haustus / aetherios dixere€}. Alii dicunt
esse animam, ut Stoici vel ceteri. Deinde: Quid est anima? Vtrum
ignis, ut {€calor ossa reliquit€} et {€illi solvuntur frigore
membra€}, an aer est, ut {€aurae simplicis ignem€}, an sanguis,
ut {€purpuream vomit ille animam€}? Vtrum aqua sit? Postremo
quale sit, mortalis an immortalis. Et dicunt eam esse immortalem
Stoici, qui eam dicunt manere post corpus. Dicunt eam esse
mortalem Epicurei, qui eam dicunt cum corpore morituram, quia
aiunt nihil esse post hominem.

Modo ergo secundum naturalem quaestionem quaeritur, utrum sit ars
rhetorica, quid sit, quale sit. Est ergo ars rhetorica an non
est? Nam homines, inquit, inter silvestria tecta ferarum more
vagabantur. Quicquid ante non fuit, postea esse coepit, ex arte,
non ex natura est; est enim naturae, quod cum homine nascitur,
artis vero, quod postea sollertia invenit humana. Est ergo ars
rhetorica. Deinde: Quid est ista ars? {€Artificiosa eloquentia€},
id est eloquentia, sed cum arte mixta. Postremo qualis sit, bona
an mala. Bona est, quae nos facit insidias declinare, quae
amicitias, quae divitias comparat, quae nos facit munitos et
cetera; ergo bona est.

Aliud est thesis, aliud hypothesis. Thesis dicitur controversia
in dicendo posita sine tempore, sine persona, ut puta ‘bonum est
navigare’, ‘malum est navigare’. Hypothesis est controversia cum
tempore et persona, ut puta ‘<an sit> navigandum Scipioni ad
Africam’. Iam hic etiam tempus agnoscitur, quo [tempore]
navigaturus est.

Thesis quattuor habet partes, propositionem, partem commodorum,
partem incommodorum et conclusionem. Propositio qualis est?
{€Saepe et multum hoc mecum cogitavi€}, utrum bona esset
navigatio an mala. Partem incommodorum: Quia cogito scopulos,
quia vada. Partem commodorum: Considero diversas caeli rationes
et quaesitas toto orbe divitias, varios cognitos provinciarum
mores. Video bonam esse navigationem. Conclusio: Ac mea quidem
sententia dico esse navigandum; nam etiamsi non navigemus,
subiecti periculo esse poterimus. Ergo modo per thesin tractanda
est ars rhetorica et danda sitne ei opera. Plato negavit; esse
contra alii dicebant operam dandam. Modo ergo quia thesis est,
necesse habet ista quattuor proponere. Propositio qualis est?
{€Saepe et multum hoc mecum cogitavi€}. Partem incommodorum:
{€Nam et cum nostrae rei publicae detrimenta considero€}. Partem
commodorum: {€Cum res ab nostra memoria propter vetustatem
temporis esse remotas€}. Conclusio: {€Ac mea quidem sententia€}.

Alia sunt aperte bona et alia sunt aperte mala et alia media.
Quae bona sunt aperte, appetenda sunt, neque omnino vitanda sunt,
sed quae mala aperte, vitanda; media neque semper declinanda
neque semper sequenda. Ex temporibus et causis mala sunt aut
bona, ut gladius, venenum. Gladio et latro homicidium fecit et
vir fortis patriam defendit; venenum autem cum ubique malum sit,
tamen hoc Hannibal cum bibisset, dedecus effugit et servitutem.
Hoc modo etiam et Mithridates. Ecce illis venenum profuit. Haec
quae media sunt, utrum sequamur, quia habent in se bona, an
fugiamus, quia habent in se mala? Non, sed require, si videris
plus esse boni quam mali, vita, si videris plus esse mali quam
boni. Nam nec hoc fugiendus est gladius, quia eo latro frequenter
occidit, cum eo patriam vir fortis saepe defendat. Nec venenum
ideo appetendum est, quia potest prodesse nonnunquam, cum semper
noceat. Modo ergo hic, quia rhetorica media est – dicit enim
rhetoricam multis civitatibus nocuisse, profuisse multis –, modo
in principiis agitur de quantitate: Non negat multa incommoda per
rhetoricam ad rem publicam venisse, sed plus boni provenisse
quam mali.

[[Vitia controversiarum sunt octo, quorum si aliquid inciderit,
manifestum est controversiam stare non posse:

Μονομερές, id est unius partis, cum accusatori copia criminum est
et reo nulla defensio, ut illud est: ‘Leno decem iuvenes, cum
eius domum frequentarent, facta fovea suscepit atque mactavit;
arguitur homicidii’. Hic enim defendi non potest ac per hoc in
dictione non est controversia, cum unus dicit, alter tacet.

Ἀπερίστατον, hoc est sine circumstantia, cum accusator crimen
tantum intendit, criminum non habet firmamenta, ut illud est:
‘Pater filium abdicare vult sine causa’. Vnde ne in hoc quidem
genere aliqua controversia est in dicendo.

Πάνυ ἄδοξον: nimis inhonestum, ut illud: ‘Quidam de coniugis
pudore depectus facto adulterio, cum pretium ex eo non acceperit,
pactione agit’. Id quidem in dicendo controversia est, quia
spectantur, ut ambo dicant, sed is qui petit, quia primus
dicturus est, turpitudinis dictione deicitur.

Ἀπίθανον: non verisimile, quod eius personae, quae arguitur,
dignitas respuit, ut si quis lenonem aut proditorem Socraten
dixerit. Quis igitur hanc in dictione controversiam dicat, ubi,
cum dicit accusator, aut irridetur aut pellitur?

Ἀδύνατον: impossibile, quod nec rerum natura per<mittit nec
credulitas hominum re>cipit, ut si dicas: ‘Mulier inermis
triginta tyrannos occidit eodemque die triginta praemia petit’.

Sunt multa impossibilia, quorum forma dicta est, verum <...> in
his quinque generibus vitiorum sive per accusatorem sive per
defensorem ex una parte sunt nec in dictione quidem controversia,
cum alter dicit, alter quod dicat nihil est; illa vero, tria
quae sunt, in dictione videntur habere controversiam, sed in
disceptatione nullam; quae sunt huiusmodi:

Ἰσάζον: par, cum ambo eadem dicunt, ut est illud: ‘Vicini
pauperes, quibus coniuges speciosae erant, conprehenderunt se
invicem ab uxoribus suis exeuntes. Arguunt se invicem adulterii’.
Hoc est, quod in dictione habet controversiam, in disceptatione
nullam; uterque enim quod dicat habent; iudex quod disceptet non
habet, cum ambo eadem dicant.

Ἀντιστρέφον: retortum, cum ambo † contradicunt, ut illud est:
‘Quidam petebat debitum cum usuris; a quo petebatur, non debitum,
sed depositum esse dicebat. Iussum est a populo, ne debitum
solveretur. Repetit tamquam depositum is, qui ante quasi debitum
repetebat; ille quasi debitum retinere contendit, qui ante
depositum esse certabat’. Vterque suis vincuntur verbis et ab
adversario sublevatur. Quare ne id quidem in disceptatione aliqua
controversia est.

Ἄπορον: inops, <si>quis quid agat non invenit, sed etiam
contrarium facit quam cupit, ut illud est: ‘Alexander somnio
monitus est, ne somniis crederet. Deliberat, quid agat’. Quicquid
enim persuaseris, in contrarium venit; si ut non credat somniis,
huic credit; si ut credat, huic ergo non credit.

Si igitur omne controversiae vitium aut ex eo nascitur, quod non
in dictione quidem controversia est, ut illa quinque superiora,
aut quod in disceptatione non est, ut haec tria sunt, Cicero, cum
vult statum controversiae designare {€omnis res€}, inquit, {€in
se positam in dictione aut in disceptatione aliquam controversiam
habet, in dictione€}, ut illa quinque removeat, {€in
disceptatione€}, ut haec tria pariter auferantur. Male igitur
qui<dam tacuisse> putant Tullium de non stantibus controversiis,
cum e duobus verbis omnia demonstrat.

*** In relatione aliquotiens crimen in ipsum referimus, qui
accusat, aliquotiens in eum, propter quem accusatur. Relatio
interdum iunctam habet necessitatem, interdum non. Sciamus autem
ista quinque in asystatis necessitatis genera ad reum <vel>
accusatorem pertinere. Illa autem tria asystata sunt, sed
iudicii. Ars rhetorica constat ex rebus ***

Sunt item tria genera cacosynthetorum, quorum primum est, quod
graece dicitur ἑτερορρεπές, id est proclivius in alteram partem,
quod est μονομερές simile, ut est huiusmodi: ‘Lex erat in
civitate, ut, si quis ad statuas confugisset, immunitatem
mereretur. Quidam tyrannus immanis dum premeretur, confugit ad
statuas et abstrahitur’. Quae lex pro tyranno facere non potest.

<Secundum> πρόλημψις, id est praeventus, quod est simile ἄπορον,
ut est exemplum huiusmodi: ‘Cum tyrannus arcem teneret,
difficilem ascensum quaedam mulier cuidam ostendit, a quo
tyrannus occisus est. Arguitur mulier adulterii a marito’. Hoc
ergo thema stare non potest, quia iam praeventi sunt iudices
utilitate tyrannicidii, quod per mulierem gestum est.

Tertium est, quod dicitur κακόπλαστον, id est παρ’ ἱστορίαν, et
tale est exemplum: ‘Qui plus rei publicae praestiterit, praemium
mereatur. Scipio Africanus et Pompeius contendunt, qui plus
praestiterit civitati’. Et poterat quidem in personis stare
controversia, si tempora personarum non impedirent; diversis enim
fuere temporibus.]]

1. {$Saepe et multum$} Consuetudo est oratorum, ut in principio
omnia, quae videntur gravia, purgent et mitigent, sicut
Virgilius, qui laudaturus Aeneam, ne ignominia fugae obiceretur,
ait {€fato profugus€}. Ergo, ut diximus, in hoc principio
defensio est; sed ea aperte non utitur, ne, quia a tantis viris
rhetorica fuerat accusata, favorem non mereretur, sed odium
concitaret. Fit hoc in admirabili genere causarum, ut puta si
iudices irati veniant: Dicimus et nobis ita videri, ut par
voluntas favorem nobis conciliet, et paulatim dicimus discussis
omnibus in eo solo, quem defendimus, nos innocentiam repperisse.

Oratorum genera duo dicuntur esse, unum malum, quod canibus
comparatur, quia non considerat bonum aut malum negotium, sed
omne, quod ad se delatum fuerit, suscipit ac defendit, alterum
bonum, quod nisi probatam causam non recipit. Vnde in Rosciana
laborat orator dicens: ‘Ideo boni oratores non receperunt causam
Roscii, {€quia periculum vitant€}, non quia mala est’. Hinc est
et illud in fine Siciliensis, quod Hortensius impudens iudicatur,
qui malam causam receperit. Hanc opinionem tenens Tullius dixit,
quia hoc {€facerent omnes Crassi et Antonii€} oratores adhuc
numquam.

Oratores bonos dicit Aristoteles et philosophos esse debere.
Discernere autem bonum non possumus, nisi scierimus, quid sit
malum. Hoc autem philosophia assequi possumus. Ergo orator bonus
et philosophus esse debet <...> τὸν τῆς ἀληθείας συνήγορον, id
est veritatis assertor. Apud ariopagitas enim, sicut diximus,
praetermissis principiis epilogis <locis communibus> sola veritas
in iudicio deferebatur. Ergo utitur defensione per
insinuationem, ne imprudenter laudet, quod duorum philosophorum
sententiis depravatum est.

[In principiis tria quaerenda sunt, attentos ut faciat iudices
excitatione, benivolos deprecatione, dociles demonstratione, de
qua re dicturus sit.]

{$Saepe et multum$} Dicendo {€saepe€} ostendit se non temere
aggressum. Item potest quis saepe aliquid facere, sed non diu.
Addidit {€multum€}, ut et frequens in consilio fuerit et
continuus, {€hoc mecum€}, ne cum aliis tractasse videatur aut ne
putetur aliquid furatus ex Graecis, vel quia firmiora consilia
sunt, quae nullo impediente tractantur, cum se ipsum consulit
animus. Ideo et philosophi ad investigandam veritatem secreta
quaerebant. Vnde Scipionis praedicatur illa sententia se numquam
magis esse iunctum multis quam cum solus esset, numquam magis
solum quam cum multis iungeretur. Deinde hoc ipsum ne spargeretur
in vulgus, artem rhetoricam esse et bonam esse contra duorum
philosophorum opiniones asseri, et ne prius querela procederet
quam ratio redderetur, ideo tutius fieri credidit secum
tantummodo cogitasse, ut est illud Horatii: {€Delere licebit /
quod non edideris; nescit vox missa reverti€}. [Propter hoc dixit
{€mecum€}, quia in plures consilia firma non cadunt. Nam et
aegrotus uni medico committendus est. Ita ergo quicquid ab uno
fiet, firmius est et salubrius.]

{$Hominibus et civitatibus$} privatim et publice.

{$Copia dicendi$} Ars rhetorica tribus rebus constat: Ingenio
doctrina usu, quod ipse Cicero in divinatione dicit: {€In quo si
t<e multum natura adiuvaret>€}, quod ad ingenium pertinet, {€si
optimi<s a puerita disciplinis> atque artibus [bene dicendi]
<studuisses>€}, quod ad doctrinam pertinet, <{€et in his
elaborasses€}, quod ad usum pertinet>.

{$Nam cum et nostrae rei publicae$} Pars incommodorum. Sed
quaeritur, quare, quemadmodum proposuit, non ita respondeat:
‘Quia cogitationi nostrae illa prius occurrant, quae mala sunt,
sicut Virgilius: {€Et nimium meminisse necesse est€}’. Sunt vero
qui ideo mala praemittunt, ut ea sequentium bonorum multitudo
compescat. Scripturus ergo Tullius rhetoricam ipsa arte utitur;
nam in omnibus orationibus ea, quae graviora sunt, ante purgat et
sic leviora persequitur. Hoc fecit in Miloniana: Quia sibi
obiciendum cognoverat ‘si cum multis armatis erat Clodius, si
locum superiorem tenebat, si expeditus in equo, si insidiabatur,
cur victus est?’, ideo in ipso principio purgat dicens {€pro
fortissimo viro€}, ut verisimile esset, quod se potuerit vel
inermis a multitudine vindicare.

{$Nam cum et nostrae rei publicae$} Defensurus rhetoricam minuit
partes incommodorum; detrimentum enim leve damnum est.

{$Et maximarum civitatum$} id est non lego aut numero, sed
{€colligo€} quasi fabulosa et rara. Et bene maximas civitates
corruisse dicit, ut non tam oratorum nequitia quam suo pondere
concidisse videantur, ut Lucanus: {€Summisque negatum / stare
diu€}.

{$Non minimam video$} Bene utitur remotione, per homines dum
dicit invecta incommoda, non per artem, atque ita cum dicit, non
mediam ostendit rhetoricam sed optimam. Non ipsi applicanda est
culpa hominum et ideo dixit {€per disertissimos homines€}, non
sapientes, ut Sallustius: {€Satis eloquentiae, sapientiae
parum€}.

{$Non minimam video$} id est perparvam vel nonnullam,
aliquantulam.

{$Cum autem res ab nostra memoria$} Pars commodorum. Hic se dicit
legere in historia, quae per artem rhetoricam bona facta sint;
historia enim vera dicit ἀπὸ τοῦ ἱστορεῖν, id est a videndo.

{$Multas urbes$} {€Vrbes€} cum dicit, significat Athenienses et
Lacedaemonios, ubi fuerunt docti politici Pericles et
Pisistratus, quorum politia, id est administratione, crevit res
publica.

{$Plurima bella restincta$} Laudat rhetoricam, per quam et urbes
condi possunt et bella restingui. Bene autem dixit{€ restincta€},
non inchoata, quia inchoare bellum ignavorum est, finire
fortium, ut Virgilius: {€Quae bella exhausta canebat!€}

{$Firmissimas societates$} Societas nisi inter bonos fuerit, non
obtinet firmitatem. Bonus esse non potest, nisi fuerit et
sapiens. Ergo bonum societatis ab oratore procedit, ut Virgilius:
{€Dum paci medium se offert€} et ut ostenderet personam pacem
suadentis, subiecit: {€Iustissimus unus / qui fuit in Teucris€}.
Auctor iustitia est, quae in oratore consistit.

{$Sanctissimas amicitias$}, quae similiter <tantum> inter
perfectos custodiri possunt. Nam sunt et simultates inter
homines, qui artem rhetoricam † non viderunt. Sallustius: {€Aliud
clausum in pectore€}.

{$Intellego cum animi ratione$} id est doctrina. Ratio autem
rerum perbonarum est.

{$Ac me quidem diu cogitantem$} Sententia est et optima, quae
principium respicit. Nam superius se dixit multum cogitasse; ideo
hic dixit {€diu€}.

{$Ratio ipsa$} Ne videatur contra duorum philosophorum venire
sententias, ipsam sibi dicit suadere rationem, et item bene
{€ratio ipsa€}, quasi per se nihil invenerit, sed totum constet
ex arte; hic enim laborat, ut suadeat esse artem.

{$Vt existimem sapientiam$} Sapientia enim naturalis est, quae
posset quidem prodesse sine eloquentia, sed parum. <Eloquentia
<...> sine sapientia> {€prodesse numquam€} potuit. Dicitur
Tullio: ‘Ergo non prodest nec casu’; sed contradicit: Quae habet
casum, non est naturalis utilitatis. Et quare dixit
{€plerumque€}, quasi dubitans? Quia Tullius Academicus est;
Academia enim nihil confirmat.

{$Quare si quis omissis$} Haec descriptio monstrat, orator qualis
esse debeat, id est, qui rectissima sequatur studia et honesta,
quae prosint patriae, non quae laedant. In quo enim patria
laeditur? Si criminosi impuniti sunt. Vnde proscinditur
Hortensius, quod Verrem receperit. Orator sic definitur: {€Orator
est vir bonus dicendi peritus€}. Rhetorica enim rectissima et
honestissima studia continet. Respondet autem in hoc loco Platoni
et Aristoteli; <Aristoteli:> Si recta et honesta est ars, non
est mala. Respondet et Platoni dicens {€studiis€}. Quod enim
studium est, non venit a natura, sed de industria ac per hoc ars
est.

{$Rationis et officii$} Ratio ad divinas res pertinet, officium
ad humanas. Novimus autem sapientiam esse rerum humanarum
scientiam et divinarum. Ratio ergo non potest esse mala. Artes
enim omnes auctores bonas nominant. Virgilius: {€Inventas aut qui
vitam excoluere per artes€}. Abusive dixit: {€Periurique arte
Sinonis€}.

{$Consumit$} et bene {€consumit€}, quasi consumatur et pereat,
quicquid extra rationem venit.

{$Exercitatione dicendi$} Ratio ipsa ars est, exercitatio usus,
qui arte caret. Ergo orator ratione et exercitatione perfectus
est. Sed potest quis habere artem, non habere exercitationem. Hic
tangit Hermagoram, qui, cum artem scripsisset, numquam dixit,
cum posset exercitatione dicendi artis melius scientiam
publicare. E contrario potest quis habere exercitationem, non
habere rationem, id est artem. Qualis fuit Antonius, ut ipse
Tullius dicit: {€Ille sensim dicebat, quod causae prodesset, tu
cursim dicis aliena€}. Exercitatio ergo non est ars, sicut
habemus in invectivis de Lentulo: {€Non solum illud ingenium et
exercitatio, qua superabat omnes€}. Noluit enim homini malo dare
doctrinam, cum dedisset naturam et usum.

{$Inutilis sibi$} Propterea quia crimina in re publica defendendo
noxios retinet. Bene ergo et Turnus vituperans Drancem inutilem
inducit, quia, cum haberet exercitationem et non haberet artem,
eo tempore loquebatur, quo pugnare deberet. Hic tollit arti
culpam et dat hominibus.

{$Qui vero ita se armat$} Bene {€armat€}, quia ratio dicendi
quasi corpus est. Itaque ut [possumus] in pugna et corpore nos
tutamur, sed facilius armati vincimus, ita accedit sapientiae ad
facilitatem vincendi eloquentia, qua gubernatur sapientia. Ergo
quicquid armatur, ante sine armis fuit atque ideo ars non venit
ex natura. Et bene arma dicit eloquentiam, ut ipsam mediam
significet. Armis enim et bene uti possumus et male.

{$Vt non oppugnare$} Bene permansit in metaphora: Superius enim
{€armat€} dixerat. Ideo hic {€oppugnare€} et {€propugnare€}
subiecit.

{$Is mihi vir et suis et publicis rationibus$} Hic est, de quo
dicunt philosophi τὸν τῆς ἀληθείας συνήγορον, id est veritatis
assertor.

2. {$Ac si volumus$} Hic [non] contra Aristotelem vel Platonem
defendit rhetoricam et haec tria tenentur: ante rem, in re, post
rem.

{$Huius rei quae vocatur eloquentia$} Non definit Tullius
rhetoricam. Definitio enim in omni arte prima est, ut puta
profiteris esse grammaticum, defini eam in exordio; profiteris
medicum, defini in exordio, quid sit medicina. Sed Tullius
definire modo non potest, quia hoc genus causae admirabile est,
quo insinuatur paulatim, et, quia Academicus est, nihil vult
confirmare. Proficit praeterea hoc ad laudem rhetoricae, quia
variae diversorum opiniones perfectam laudem rhetoricae faciunt.
Et non vult unum confirmare, ut universa confirmet.

{$Huius rei$} Hoc secundum Platonem dicit. Plato enim rhetoricam
rem esse, non esse artem dicebat. Omnis autem ars res est, non
omnis res ars.

{$Artis initium$} Impugnat Platonem, qui eam artem esse negat.

{$Reperiemus ex honestissimis$} Hoc adversus Aristotelem. Nam si
<quid> ex honestissimis <causis> et optimis rationibus natum est,
malum esse non potest. Sic Virgilius: {€Credo equidem, nec vana
fides, genus esse deorum€} et alibi, cum eum vellet malum
ostendere, dixit: {€Non tibi diva parens€}.

Inter causam et rationem hoc interest: Causa est propter quam
facimus <, ratio est, per quam facimus>. Vt puta filium vis
facere divitem: Causa est, ut facias, quia filius est; ratio est
quaesita facultas, per quam hoc facias. <...> esse {€mei consilii
causam rationemque€}: Causa erat, quia exspoliati erant Siculi,
ratio est, quia provinciae defensio est, et non videbatur a
consuetudine recedere.

{$Nam fuit quoddam tempus$} Narrationum multa sunt genera; nam et
digressio narratio est et fabula narratio est et argumentum et
historia narrationes sunt. Et hoc ergo caput narrationis est
<...>. Orator enim aut vera debet dicere aut veri similia. Sed
non inconsulte hoc agit, quoniam Sallustius posuit scribens
historiam, quod antea passim homines ferino more vixissent.

Hic sane incipit artis rhetoricae defensio ex his, quae per eam
facta sunt. Homines ad humanitatem deductos per rhetoricam dicit.
Iam magnum principium et laudis et defensionis! Deinde honestior
processus est, cum dicit per eam cognitum, quicquid divinum est
et humanum; deinde honestissimus exitus, quia ars rhetorica nos
facit scire, quid sit utile, quid honestum, quid iustum. Defendit
ergo rhetoricam, ut diximus, tripertita narratione: Ante rem, in
re, post rem: Quod inconditi mores et ferini fuerint ante
rhetoricam, inventa arte quae commoditates accesserint, quantum
postea res hominum profecerint. Et nunc ante rem instituit dicere
quid fuerit.

{$Vitam propagabant$} Quod vere ferarum est solam propagare
vitam, non memoriam.

{$Nec ratione quicquam animi$} hoc est sapientia. Hic rationem
artem dicit. Ergo ante rationem non habuerunt, sed postea
didicerunt. Non erat ergo naturae. Nam sicut visus auditus
odoratus cum homine nascitur, sic et rhetorica cum homine fuisset
nata, non instituta per alios, sed per rerum naturam <...>

<{$Sed pleraque viribus corporis$} ...> quia in contrariis duobus
haec necessitas est, cum non habeant medium, ut sublato uno
maneat alterum, quod contrarium est, <sic necesse est,> ut
sublata visione caecitas sit in contrarium. Vbi est medium, non
est eadem necessitas, ut in bono aut in malo, cum sit medium ‘non
bonum non malum’. Si sustuleris malum, non continuo bonum
remanet; sic sublata ratione animi non sequebatur, ut corporis
viribus omnia fierent, quia inter vires corporis et virtutem
animi est medium, quod nec virtus sit animi nec corporis vires,
ut sunt naturales appetitus, qui nec ratione animi fiunt nec
corporis viribus.

{$Nondum humani officii$} Cecidit quaestio; sane enim dixit ad
res divinas rationem pertinere, ad humanas officium. <Non est
tamen contrarium> {€non officii ratio€}: Nisi enim ratio fuerit,
non procedit officium. Ideo hic ratio pro officio collocatur;
ponitur enim continentia pro eo, quod continetur.

{$Nemo nuptias$} Ideo nemo {€certos aspexerat liberos€}, quia
{€nemo legitimas viderat nuptias€}.

{$Non, ius aequabile$} Inter aequale et aequabile hoc interest:
Aequale est, quicquid in melius corrigi non potest, id est, quod
per se aequum est. Aequabile est, quod alia re exaequari potest.
Aequale est, si des omnibus militibus centena sestertia,
aequabile, si pro merito uniuscuiusque des. Ergo hic magister
iustitiae ius aequabile secundum philosophos dixit. Dicunt enim
philosophi, qui veritatem exprimunt, malum medium, unde
Virgilius: {€In medium quaerebant€} et item, ubi culpam exprimit
ita dicens: {€Nec partem posuere suis€} et Lucanus: {€Omnia dat
qui iusta negat€}.

{$Quid utilitatis haberet, acceperat$} Bene {€acceperat€}, ut
ostenderet illis defuisse doctrinam.

{$Ita propter errorem atque inscientiam$} Vbi error et
inscientia, ars nulla est; haec duo per artem remota sunt. Vides
ergo esse artem. Inter errorem atque inscientiam hoc interest:
Inscientia est, si dicas te nescire quod vere nescias. Error est,
si putes te scire quod nescis, veluti si ducas aliquem per malam
viam, dum credis te scire, quod bona sit; unde Virgilius:
{€Seque novo veterum deceptum errore locorum€}, quia putaverat
scire, quod nesciebat.

{$Caeca ac temeraria$} Caecitatem ad inscientiam, temeritatem
retulit ad errorem.

{$Dominatrix$} Bene {€dominatrix€}, quoniam, quaecumque sunt,
quae ex animi descendunt sententia, ad cupiditatem veniunt;
cupiditas autem amorem facit, iram de praecordiis excitat, ad
avaritiam mentem stimulat.

{$Perniciosissimis satellitibus$} Bona metaphora: Vt tyranni per
satellites stupra sacrilegia crudelitates implent, ita per vires
corporis inscientia cupiditates suas explet.

{$Abutebatur$} Male utebatur, ut: {€Quo usque tandem abutere,
Catilina, patientia nostra?€}

{$Quo tempore magnus vir et sapiens$} Oratorem definit, sed cadit
quaestio: Dicit enim Plato: ‘Cicero, quid ponis, huius sapientis
quae sunt, oratoris privilegia? Ego enim dico medicum fecisse
aut philosophum fama divinum aliquem, non tamen oratorem’.
Videtur ergo difficillima quaestio, nisi vim verborum
perspexerimus. Nam vide Tullium, quam argute ingressus est:
{€Abditos ratione quadam compulit unum in locum et congregavit€}:
Ostendit oratorem, non philosophum; congregatio enim contionem
significat et non contionatur nisi orator. Nam Caesar et Pompeius
imperatores fuerunt, sed tamen cum contionantur, non dicuntur
imperatores, sed oratores. Item dicens {€et eos unam quamque in
rem inducens utilem atque honestam€} ostendit oratorem, non
philosophum. Nam philosophus tantum tendit ad indaginem
veritatis, oratoris autem est, ut diximus, contionari vel de
honesto utilique tractare. Deinde dicens {€propter rationem atque
orationem€} ostendit oratorem ipsa verborum proprietate. Proprie
enim <o>ratio est oratoris, disputatio philosophi, ut ipse
alibi: {€Hic ego dubitem in hanc disputationem ingredi€}.

Hunc autem virum alii dicunt Mercurium, alii Orpheum, alii
Tisian, alii Coracen, alii Saturnum, quando latuit, ut Virgilius:
{€Is genus indocile ac dispersum montibus altis / composuit€};
alii Diphyen, regem Atheniensium, qui primus nuptias invenit,
alii <Empedoclen> physicum dicunt, qui primo tempore multum
vixit. Hic enim cursu temporis sapientior videbatur omnibus.

{$Cognovit$} In eo ipso, quod {€cognovit€} et ante non habuit,
per artem habere coepit. Non est ergo in natura, quod postea
cognoscitur.

{$Quae materies$} Materies est res ea, ex qua multa possunt
effici, ut aurum argentum ebur lignum; et animus materies est;
nam ex illo multa fiunt. Fit enim orator, fit philosophus poeta
pictor artifex cuiuslibet rei, sed ex his materiis solus artifex
quiddam efficit. Ita ergo et hic vir, qui animos ad aliquid
inflexit, artifex fuit et ars est.

{$Ad maximas res$} Vt separet animum a ceteris, addidit
{€maximas€}. Nam quamvis ex auri materia fiant res pulchrae,
maiores tamen ex animi; nam conduntur urbes, feruntur leges,
ineuntur societates, humana ac divina iura nascuntur.

{$Opportunitas$} qua facile fecit.

{$Si quis eam possit elicere$} quasi oppressam et
supercrescentibus vitiis dissimulatam et non eam, quae luce
possit erumpere, ut ostendat etiam doctrinam.

{$Et praecipiendo meliorem reddere$} Expressit oratoris
dignitatem. Quid est enim orator? Melior bono. Vt puta ‘ego et tu
ingeniosi sumus. Sed ego volui audire oratorem, tu noluisti; ego
qui parueram, melior effectus sum praeceptis eius. Ferrum vel
cetera materia incude vel malleo excuditur, ingenium vero
praecipiendo’. Natura ergo omnia fecit, sed ars pulchriora
reddidit, ut ebur aurum; unde illud: {€Quale manus addunt ebori
decus€}.

{$Qui dispersos homines$} Iam ostendere vult ante rhetoricam
homines feras et pecora fuisse; nam disperse et errando vitam
agere et abditos in silvis et cogi in unum locum vel bestiarum
esse vel pecudum, ut poeta noster: {€Mille meae Siculis errant in
montibus agnae€}. Item: {€His ego saepe lupum fieri et se
condere silvis€}. <Et item>: {€Compulerantque greges Corydon et
Thyrsis in unum€}.

{$Ratione quadam$} hoc est eloquentia mixta sapientiae.

{$Et eos unam quamque$} Ergo non est naturae rhetorica, quam
omnes non habent. Nam si fuisset naturae, omnes essent oratores.

{$Vtilem atque honestam$} Hominibus enim feris prius monstranda
fuit utilitas, ut sic honestatem discerent.

{$Primo propter insolentiam$} Hic cecidit quaestio: Persona
Aristotelis: ‘Ergo si reclamant, vides, quia mala est rhetorica’.
Ideo addidit {€propter insolentiam€}. Hic etiam Platoni
respondit; nam si fuisset in natura, reclamare minime potuissent.
Ergo ut ostendatur non esse naturalis rhetorica, sed
artificiosa, reclamasse eos primo dixit. Quodsi naturalis
fuisset, nec fuisset studium nec mora discendi, sed statim rapti
essent ad scientiam. Artem etiam esse in omni re non naturalem
Virgilius probat, qui ait: {€Vnde nova ingressus hominum
experientia cepit?€}

{$Propter rationem atque$} ut ostendat rem utilem sapientiae
ratione et eloquentiae viribus facilius esse persuasam.

{$Mites reddidit et mansuetos$} ‘Mitis’ est, qui animo mitis est.
‘Mansuetus’ est, qui ut mitis sit, man<u con>suetus fit. Prius
ergo ut sit mansuetus, deinde ut sit mitis. Est enim ‘mansuetus’
in opere faciens, ‘mitis’ in animo patiens.

3. {$<Ac mihi quidem hoc nec tacita videtur nec inops dicendi
sapientia perficere potuisse>, quae homines a consuetudine subito
converteret$} Laudat eloquentiam oratoris, qui, quae per
sapientiam invenit, per eloquentiam profert. Retulit etiam ad
illud: Orator quid est? {€Vir bonus dicendi peritus€}, qui
benivolentia et arte totum mitigat, ut est illud Virgilii:



     {€Ac veluti magno in populo cum saepe coorta est€}
     {€seditio saevitque animis ignobile vulgus€}
     {€iamque faces et saxa volant, furor arma ministrat;€}
     {€tum pietate gravem ac meritis si forte virum quem€}
     {€conspexere, silent arrectisque auribus astant;€}
     {€ille regit dictis animos et pectora mulcet:€}
     {€Sic cunctus pelagi cecidit fragor.€}
     


{$Ac mihi quidem videtur hoc nec tacita$} Ergo, ut supra diximus,
laborat orator, ut probet hoc a solo oratore potuisse fieri, non
a philosopho vel ab aliquo sapiente. Nam sapientia philosophi
tacita est et inops, oratoris autem <eloquentia> dicendi copiosa.
Orator igitur fuit. Nihil enim prodest aliquid ingenio invenisse
† si, unde fluxerint.

{$Subito converteret$} Superius dixit {€primo reclamantes€}, sed
<hic> {€subito€}, quantum ad longitudinem feritatis pertinet. Et
voluit vim perfecti oratoris exprimere, ut videatur ars
displicuisse ante suasionem, accepta vero suasione oratoris
subito eorum conversos animos.

{$Et ad diversas vitae rationes$} Hoc loco et adversatus est
philosophiae. Illi enim omnium rerum originem philosophiam
dicunt, iste magis dicit rhetoricam. Nam dicendo {€et ad diversas
vitae rationes traduceret€} vult videri ex rhetorica geometras,
mathematicos diversarumque artium exisse professores. Si, ut
diximus, animis hominum naturalis ars fuisset impressa, non
diceret {€ad diversas rationes€}, sed omnes essemus oratores,
quod nobiscum videbatur natura genuisse perfecta.

Iam artis rhetoricae defensio parabatur de praeterito tempore,
cum errabant; de praesenti quoque tempore, sapiens <cum> collegit
errantes. Modo de futuro agit dicens {€ut fidem colere et
iustitiam retinere discerent€}.

{$Age vero urbibus constitutis$} Quia supra dixit {€multas urbes
constitutas€}.

{$Vt fidem colere et iustitiam retinere discerent$} Vrbs enim
constare non potest, nisi fuerit iustitia, ut Virgilius:
{€Partibus aequabat iustis aut sorte trahebat€} et alibi: {€O
regina, novam cui condere Iuppiter urbem / <iustitiaque dedit
gentis frenare superbas>€}. Et hoc est postremum, quod duobus
philosophis respondet: Nam quod discitur, natum non est. Ergo ars
est, non natura. †Vbi autem fides et iustitia† aliter enim esse
non potest. Et bona est rhetorica.

{$Fidem colere$} Quod ait {€plurima bella restincta€}, ut post
bellum fidem pacis compositae custodirent.

{$Iustitiam retinere$} secum scilicet et cum aliis civitatibus.

{$Et aliis parere sua voluntate$} Ad plenam iam informatam
humanitatem adiecit {€sua voluntate parere€} non iam praesumentes
virium tyrannidem.

{$Ac non modo labores excipiendos communis commodi causa, sed
etiam vitam amittendam existimarent$} Intellegerent iam gloriosum
esse pro patria, pro re publica mori. Et vide, quantum crescant
bona rhetoricae! Antea enim qui nihil habebant aequabile, modo
pro se etiam mori coacti sunt. Et quare ita praefert Tullius
rhetoricam? Quia cupit ei subicere civilem scientiam, dum sit
rhetorica subiecta civili scientiae; civilis autem scientia est,
sicut dicemus, quae parit commoda, res ut videatur bona, quod est
Aristoteli contrarium.

{$Qui tandem fieri potuit$} Sensus quidem plenus est, sed quia
velut interrogatio est {€qui fieri potuit€}, conclusio necessaria
fuerit et est haec: {€Profecto nemo nisi gravi ac suavi commotus
oratione€} et cetera.

{$Nisi homines ea, quae ratione invenissent, eloquentia
persuadere potuissent$} Id enim per solum oratorem factum est,
cuius est inventa apte eloqui.

{$Gravi ac suavi commotus oratione$} {€gravi€} ad sapientiam,
{€suavi€} ad eloquentiam, id est {€gravi€} ad probandam
sententiam, {€suavi€} ad verborum delectationem. Rhetor enim ad
aliquantum maturus est, ad aliquantum suavis. Orator ergo fuit,
qui eloquentia divulgavit, quod sapientia invenit, et solius est
oratoris, non philosophi, qui solam sequitur veritatem. Et factum
Platonis probat, qui etiam eloquentissimus fuit, in quo a
nonnullis reprehensus est: Cuius cum auditor Demosthenes verborum
eius tantum elegantiam laudaret, non illa, quae gravius
severiusque diceret, ab eo est ex scholis eiectus. Cui ait: ‘Tu
esse philosophus non potes, quia tantum ornamenta verborum, non
fidei rationem sequeris.’

{$Ad ius voluisset sine vi descendere$} Voluntatis enim fuerat,
quod parebant, qui poterant viribus repugnare; et {€ad ius€} bene
dicit, quasi omne ius bonae vitae sit in rhetorica positum.

{$Ab iucundissima consuetudine recedere<t, quae praesertim iam
naturae vim obtineret> propter vetustatem$} {€Ab iucundissima
consuetudine€} ideo, quia consuetudo secunda natura est. Probat
enim, quemadmodum feritas potuerit esse iucunda: ‘Quia erat’,
inquit, ‘naturalis’. Quicquid autem ab natura venit, iucundum
est; longitudine enim temporis, sicut diximus, naturam implet
<consuetudo>.

{$Ac primo quidem sic et nata et progressa longius eloquentia
videtur et item postea maximis in rebus pacis et belli cum summis
hominum utilitatibus esse$} {€Nata€} dixit ad eloquentiam,
{€progressa€} ad sapientiam, et bene implet modo tres
narrationes: Ante rem, in re, post rem. Nam quod dicitur
{€nata€}, ante rem est. Omnis enim res primum nascitur, deinde
progreditur vel usu vel doctrina, quod est in re. Rhetorica enim,
ut supra diximus, constat ingenio, ut inveniat, usu, ut
proficiat, doctrina, ut praesumat; sed quia hae res et in malis
rebus esse possunt, ideo illum tertium modum, qui est postremus,
cautius posuit dicendo {€cum summis hominum utilitatibus esse
versata€}. Summae enim utilitates ad civilia pertinent; nam sunt
et perditae utilitates. Deinde dixit {€hominum utilitatibus€}
communem tantum, non rerum; rhetoricam non esse rebus malis
communem, sed humanis et summis utilitatibus esse communem.

Et vide, quam bene dixit {€nata et progressa€} et {€cum summis
hominum utilitatibus esse versata€}, ut videatur ita profecisse,
ut nata est. Multa enim bene nata immutantur, ut est illud:
{€Bonis initiis malos eventus habuit€}.

{$Maximis in rebus$} Sunt maximae res pacis iusta sententia in
iudicando, provisio circa cives fame laborantes, aedificia
publica vel templorum etc. Quae sunt belli? Bene ducere milites,
receptui opportune canere, loca munita occupare etc. Vide,
quomodo totum rhetoricae dat, sicut diximus, ut subiciat ei
civilem scientiam.

{$Postquam vero commoditas$} Superius dictum est, quae commoda in
rem publicam per oratores venerint, nunc de incommodis dicit nec
dicit ea per oratores illata, sed per imperitos; imperiti enim
oratores appellari non possunt. Et utitur statu remotivo, ut
incommoda rhetoricae in homines imperitos convertat.

{€Commoditas€} a quibusdam ‘lucrum’ exponitur, sed non ita <est>.
Nam commoditatem modo bonum dixit ingenii; quod cum illi
haberent, artem requirere noluerunt, sed freti sola stultitia
professi sunt ea, quae non didicerant. Quae res perniciosa
extitit, quae virtutem, id est doctrinam, imitaretur; virtus
autem doctrina dicitur, quia virtus in homine non nascitur, sed
discendo adquiritur. Nam natura materiem quandam informem creat,
quam postea ad virtutem doctrina perducit. Hoc ita esse ex
Polemone et Xenocrate docebimus. Nam cum Polemo luxuriosus cum
choro suo unguentis oblitus sertisque coronatus scholas
Xenocratis, ut illi illuderet, fuisset ingressus, constantissimus
philosophorum patienter ferens instituit disputationem de bono
continentiae maloque luxuriae tantaque virtutis eius vis fuit, ut
paulatim Polemo luxuriosus cum choro suo coronas de capite
traheret abscondens <unguenta>que detergeret, atque alio die
mutato habitu scholas auditor, non illusor intraret. Ergo videtur
non nasci, sed disci. Habemus etiam divini poetae exemplum; qui
cum Saloninum diceret de caelo demissum, virtutes tamen ei esse
discendas, ait: {€Iam nova progenies caelo demittitur alto€} et
postea



     {€At simul heroum laudes et facta parentis€}>
     {€iam legere et quae sit poteris cognoscere virtus.€}
     


{$Commoditas quaedam prava$} Secundum Platonem, qui duo genera
dicit esse oratorum, bonum et malum, modo tractat de malo.
{€Commoditas€} est ingenium sine arte. Quintilianus hoc sic
intellexit, ut diceret commoditatem dixisse Ciceronem <quaestum>,
id est lucrum, ut videatur mala facta rhetorica, posteaquam
eloquentia coepit esse venalis. Eusebius commoditatem ex ipso
Tullio probat non significare quaestum, sed ingenium, nam
‘lucrum’ non est idoneum, quod virtutem possit imitari.
Commoditatem ergo benignioris ingenii venam intellegamus. Nam
quia hoc potuit – licet prava et mala rhetorica, ut solo usu
confidentes saepe in iudicio mentirentur – crimen illorum arti
applicatum est.

{$Prava virtutis$} quae dum esset expers artis ipsa, ingenii
commoditas imitabatur doctos. Omnia enim vitia quandam imaginem
videntur habere virtutum: Sic latro vir fortis videtur, sic
avarus frugi, sic luxuriosus liberalis, sic dissolutus clemens,
sic crudelis severus, sic inbecillis moderatus. Hoc non fugit
Sallustium, qui ait: {€Nam honores bonus et malus aeque sibi
exoptant, sed ille via vera nititur, huic quia artes bonae
desunt, dolis atque fallaciis contendit€}.

{$Sine ratione officii dicendi copiam consecuta est$} id est
eloquentiam habuit sine sapientia.

{$Tum ingenio freta malitia$} id est imperitia, quae tantum
praesumebat, ut sibi hoc, quod non erat, vindicaret. Imperitus
omnis malus est, quia, quid sit iustum, ignorat, ut Terentius:
{€Homine imperito nihil quicquam iniustius€}.

{$Malitia pervertere urbes$} id est quas custodierat artificiosa
eloquentia.

{$< Vitas hominum> labefactare$} quos bene munierat perfecta
rhetorica.

4. {$Exordium mali$} id est malae rhetoricae secundum Platonem.

{$Quoniam principium boni$} bonae rhetoricae secundum ipsum, qui
duas esse dixit.

{$Veri simillimum$} et non verum, quia haec coniectura colligit
Tullius. Quicquid enim coniectura colligitur, veritatis habet
imaginem, non continuo ipsam veritatem. Dubitat autem dicendo
‘veri simile’, quoniam Academicus est, qui semper dubitant.

{$Neque in rebus publicis infantes et insipientes solitos esse$}
In politia sua dicit Tullius ‘rectorem rei publicae summum virum
et doctissimum esse debere ita, ut sapiens sit et iustus et
temperans et eloquens, ut possit facile currente oratione animi
secreta ad regendam plebem exprimere. Scire etiam debet ius,
Graecas nosse litteras, quod Catonis facto probatur, qui in summa
senectute Graecis litteris operam dans indicavit, quantum
utilitatis haberent’. Ergo summus quisque et talis, qualem
diximus, rei publicae gubernaculis invigilans a privatorum
negotiis removebatur. Hinc imperiti quidam et indocti, qui se
cottidiano usu et calumnia exercitatos tantum malitiae, non
sapientiae reddiderunt, incipiebant summorum illorum clientes
opprimere. Qui lacessiti improborum iniuriis cum ad patronorum
auxilium confugerent, desertis gubernaculis ad defensionem
supplicum descendebant. Et cum in iudicio improbitas exercitatur
†terentius et imperitus pro se queritur†. Illos enim ut sapientes
imperita multitudo laudabat indoctos eosque, cum dignos magis
putabat, rei publicae praeficiebat. Ad quam cum accessissent,
quia erant imperiti, multam dabant perniciem et laborem civitati.
Hinc in invidiam vocabatur rhetorica, quod per oratores magna in
patriam commoverentur incommoda non habita ratione, utrum per
doctos an per imperitos haec fierent. Quam invidiam vitans
quisque optimus se ad aliud studium ferebat vel philosophiae vel
poeticae vel matheseos. Et bene orator has dicit etiam artes a
rhetorica sumpsisse principium.

{$Neque in rebus publicis infantes et insipientes$} Doctiores
ideo rem publicam administrabant, quia in publicis rebus iustitia
et prudentia est, in privatis autem calliditas et versutia.
Quaeris enim, quemadmodum res alienas tollas et cetera similia.
Ad has res ergo illi politici et doctores non accedebant, sed
gubernabant res maximas, id est rem publicam, ut illud Virgilii
est: {€Quo res summa loco, Panthu?€} Sic et Cicero, ut se
perfectum ostenderet oratorem, ait {€in causis iudiciisque
publicis€}. Vides ergo, quia illi neminem laedunt, qui publica
negotia procurant.

Et hic ostenduntur duo genera esse oratorum, sicut Plato dicebat;
nam illius haec sententia erat rhetoricas duas esse et duos
oratores et subiungebat: Ars non est, natura est. Innascitur
malitia, facit malum oratorem; innascitur bonitas, facit bonum.
Ergo duae rhetoricae et oratores duo. E contra Aristoteles
dicebat unam artem esse, sed oratores duos. Quando iniuste utitur
rhetor arte, et ipse malus est et ars; quando bene, et ipse
bonus est et ars, sicut gladius, si hostem percusserit, bonus
est, si parentem, malus. Hoc Aristotelis dictum hoc syllogismo
expugnabat Plato dicens bonam rem et malam ex uno fonte emanare
non posse ambas, id est unum principium habere non posse, ut
ignis, quia natura calet, frigidus esse non potest; nec verum
esse malum aut <bonum> gladius potest, si illo male homo utitur,
sed ipse homo malus est. Nam illum natura ad utilitatem
procreavit, quae mali nihil genuit. Quem secutus Cicero in illo
loco de genere rhetoricae significavit dicens {€atque huius
quoque exordium mali€}. Vides ergo, utrumque separavit.

In hoc autem loco expugnat et Platonis et Aristotelis sententiam
Tullius. Dicebat Plato esse rhetoricam, sed naturalem esse, non
tamen artificiosam. Ecce excludit illum dicendo ‘quoniam illi,
qui in commoditate, id est natura et ingenio, praesumpserunt,
perdiderunt rem publicam’; excludit et Aristotelem, qui dicebat
esse artem, sed malam, convertendo in homines imperitos, quod
gestum est, non in artem. Nam poterat modo dicere Aristoteles:
‘Probo multa mala rei publicae per rhetoricam facta’. Ideo
Tullius hominibus id quod male factum est dat, ut sit ars bona.

{$Infantes et insipientes$} Quomodo {€infantes€}, qui supra
dixerat {€copia dicendi€}? Sed hic dixit {€infantes€} ‘male
fantes’, id est sine arte dicentes. ‘Male fari’ enim non ‘<non>
fari’ est, sed sine arte declamare; ‘fari’ enim ‘dicere’ est.

{$Ad parvas controversias$} id est pro causidicis. Nam <...>

{$Cum saepe a mendacio contra verum stare homines consuescerent$}
Hoc dicendo ostendit imperitos; mentiri enim imperiti est; ergo
vides iam, quoniam ars est; quam qui nescierit, non potest esse
nec hoc facere, quod artifex orator.

{$Vt et multitudinis et suo iudicio$} Vtrumvis improbum; nam
neque suo neque multitudinis imperitae iudicio fidendum est.

{$Temerarii atque audaces homines accesserant$} Inter temerarium
et audacem hoc interest, quod temerarius semper in malo ponitur,
audax τῶν μέσων est, ut est illud: {€Audentes fortuna iuvat€} et
item illud: {€Audacia pro muro habetur€}, licet hoc dixerit
Catilina. Bene itaque Tullius, posteaquam dixit ‘temerarios’,
subiunxit {€audaces€}, ut ex praecedenti verbo qualitas audaciae
nasceretur.

{$Maxima ac miserrima naufragia fiebant$} Perseveravit in
metaphora: Supra enim dixit {€gubernacula rei publicae€},
subiecit {€naufragia€}. {€Miserrima€} ideo dixit, quoniam
dicebant veteres, quicquid male in cives vertebatur, miserrimum,
unde alibi Tullius: {€Et quia mihi videbatur haec misera atque
miseranda€}, et Virgilius: {€Oriturque miserrima caedes€} et
iterum: {€Quid miserum, Aenea, laceras?€}

{$Tantum odii atque invidiae suscepit$} Quam bene purgavit illud,
quod dicitur ab Aristotele malam esse rhetoricam, dicendo malam
factam per malos homines!

{$Vt homines ingeniosissimi$} id est politici et magni rhetores.

{$Sic ex seditiosa ac tumultuosa vita$} id est ex rhetorica, quae
inquieta est seditionibus, contentionibus, odio, iudicio
<improbo> et reliquis talibus. Vnde adhuc bonam in tantum probat
artem, ut eam magis malum fugisse contendat.

{$<Se in studium aliquod traderent>$} sed se in studium quoddam
converterent: Ad philosophiam, ad artem grammaticam, ad
medicinam. Et vide, quomodo, sicut saepe diximus, has artes
diversas ab oratoribus dicit inventas.

{$Hoc vero$} id est rhetorica.

{$A plerisque eorum <desertum> obsolevisse$} ab his videlicet,
qui erant optimi.

{$Quo multo vehementius erat retinendum et studiosius
adaugendum$} Oritur hic quaestio: Magni et sapientes cur
deseruerunt, quod magis gubernare debuerant? Sed bene excusantur,
ut videantur doctiores eo tempore, quo magis prodesse rei
publicae poterant, non odio artis rhetoricae fecisse, sed odio
imperitorum. Sed non hoc prudentis est commissum sibi
gubernaculum rei publicae odio cuiusque deserere. Sic ergo
intellegimus, ut dicamus studium habere Ciceronem vituperare
Graecos et reprehendere. Nam dicit hoc Romanos non fugisse, id
est intellexisse non esse deserenda gubernacula civitatis:
Catonem, Laelium, Africanum et Gracchos.

5. {$Nam quo indignius rem honestissimam et rectissimam violabat
stultorum et improborum temeritas et audacia summo cum rei
publicae detrimento$} Demonstrat illos non recte deseruisse.
Itaque cum dicit {€nam quo indignius rem honestissimam violabat
stultorum temeritas€}, dat causam, quare debuerint ad resistendum
excitari sapientes. {€Rem€} autem dicit {€honestissimam€} actum
sapientiae. Deinde cum dicit {€stultorum et improborum temeritas
et audacia€}, ostendit facile illos opprimi potuisse. Postremo
quod ait {€summo cum rei publicae detrimento€}, assignat
necessitatem, qua debuerint in regenda re publica permanere.
Itaque dat causam et facultatem, quibus docet primum non debuisse
sapientes rem publicam derelinquere, deinde ut vel relictae
illos oportuerit subvenire. Est autem prima causa, quod videbatur
violari sapientia, altera quod magna <cum> eversione rei
publicae, facultas vero, quod ab his, quos facile superare
potuissent.

Sed quaeritur, cur hic <inter> optimos rhetores Gracchos
enumeret, cum eos constet conturbasse rem publicam. Hoc igitur
respondemus in hoc loco Ciceronem verum loqui; nam si
consideremus, iustum erat, quod moliebantur senatus consultis, ut
populo agrum suum redderent, quem nobilitas occupaverat. Ob hoc
ergo perturbasse rem publicam iudicati, quia commutatus civitatis
status vel in melius nocet. Cicero ergo quod in quibusdam
orationibus illos reprehendit, non verum iudicat, sed blanditur
nobilitati. Et Scipio, tantus vir, qui productus a tribuno plebis
eos dixit iure caesos videri, favore nobilitatis hoc fecit, quia
et ipse ex optimatibus erat; nam, sicut in Cornelianis Tullius,
{€hic mos iam apud illos antiquos et barbatos fuit, ut
persequerentur populares homines€}. Laudat ergo oratores Romanos
†ut diximus, et hoc dicitur a iudicato†

{$Quod nostrum illum non fugit Catonem$} {€Nostrum€} id est
Romanum; et ideo tot virorum proferuntur nomina, ut maior fides
sit exempli.

{$Neque horum discipulum Africanum$} Quemadmodum discipulum
dicit, cum in aliis condiscipulum legerimus? Sed intellegere
debemus illos natu fuisse maiores. In studiis enim maior minori
paene loco magistri est.

{$Neque eius Gracchos nepotes$} Dictum est Sempronio inimico
Scipionis a quodam in convivio, qui amicos illos facere volebat:
‘Amas rem publicam?’ Dixit: ‘Amo’. Respondit ille: ‘Ergo amas
Scipionem?’ Dixit: ‘Amo ex eo, ex quo rei publicae profuit’.
Dixit iterum ad Scipionem: ‘Amas rem publicam?’ Dixit: ‘Amo,
siquidem conservavi’. Dixit illi: ‘Ergo amas Sempronium?’ ‘Amo’
dixit. ‘Si amas Sempronium, da ei filiam tuam’. Quod et fecit.
Inde nati sunt Gracchi, oratores quos modo dicit.

{$Quare meo quidem iudicio nihilo minus studendum est$} In
superioribus responsum est duobus philosophis et esse artem et
bonam esse artem; nunc profertur ab oratore sententia. Sane ex
hoc capite iam intratur ad laudationem; purgavit enim primum
illata crimina, deinde laudavit et hoc ad rem publicam. Nec magna
commoda sunt nec usque adeo bona, quae ad unius utilitatem se
tantum porrigunt. Nam interdum et res malae singulis prosunt, ut
si quis alterius interitu magnam adquirat pecuniam. Illa vero res
digna laude est, quae omnibus pariter prodest, ut rhetorica, per
quam rem publicam regimus et nobis dignitatem comparamus et
clientes tuemur. Sane bono ordine usus est, ut primum rem
publicam dicat, postea ipsum, postea amicos.

{$Ac mihi quidem videntur$} Bestias hominibus multis rebus esse
meliores certum est. Nam et cursu vincimur et viribus sumus
impares et labore et magnitudine, sed eas sola sermonis
humanitate superamus, quod habemus gloriosum. Quanto ergo maior
gloria est, si eo vincamus alios, in quo ipsi bestiis
antecellunt, et tanto his praestemus, quanto illi feris, ut ipsi
apud nos ferae sint.

{$Hoc si forte non natura modo$} Conclusio contraria Platoni, qui
dicit non esse artem, et illis, qui dicunt exercitationem. Adeo
iste dedit rhetoricae partem tertiam dicendo: {€Verum artificio
quodam€} et simul ostendit tres <res>, quibus rhetorica constet:
ingenium usum doctrinam. Hic quoque eius rei artigraphos dicit
Graecos, quos legit et de quibus excerpsit omnia, unde instruxit
hos libros.

{$Sed antequam de praeceptis$} Vt intellegatur in exordio non
laudem fuisse, sed defensionem. Adhuc memor est Platonis, qui
artem esse rhetoricam negat; ideo dicit {€antequam de
praeceptis€}.

{$De genere ipsius artis, de officio, de fine, de materia, de
partibus$} <...>

6. <{$civilis quaedam ratio$}> Genus est artis rhetoricae
{€civilis quaedam ratio€}. Et bene a civili coepit, cuius vult
esse rhetoricam disciplinam maximam partem, non partis umbram
secundum definitionem Platonis. Civilis ergo scientia est, {€quae
multis et magnis ex rebus constat€}, quae est in politicis, qui
rem publicam vel condunt in bello vel muniunt in pace, ut fuit
Romulus peritus artis rhetoricae, id est civilis scientiae, quod
instruxit urbem praecedentibus auguriis et in opportunissimo
loco, sicut legimus in libris de re publica; deinde quod
peritissime bella tractavit: Cuius miles cum fugeret, dixit sibi
Iovem dixisse, quod, si in eo loco constitisset, vinceret,
quoniam sciebat imperitae multitudini imposita religione citius
posse suaderi; atque ideo stetit ibi et vicit. Postea in eo loco
Iovi Statori templa constituit. Illud etiam, quod praeclara
consilio gessit: Sciebat unius aetatis fore urbem suam, si
coniugia non haberet; <...> finitimorum nuptias in primo poscere,
deinde instructis ludis circensibus arte adipisci.

Aeneam etiam poeta noster peritum civili scientia ostendit, id
est politicum. Nam in prima eius laude hoc ponit, quod urbem
condiderit, quod religiones invenerit, quod consilia patrum
quaesiverit, quod moenia alta fundaverit; quod hi versus probant:



     {€Multa quoque et bello passus dum conderet urbem€}
     {€inferretque deos Latio; genus unde Latinum€}
     {€Albanique patres atque altae moenia Romae.€}
     


Et licet hoc ipse non fecerit, tamen a posteritate laudatur.

Et bene dixit {€quae multis et magnis ex rebus constat€}, ne
forte diceret sutor aut fullo aut cuiuscumque vilissimae artis
professor: ‘Habeo civilem scientiam, civitati prodesse possum’.

{$Artificiosa eloquentia$} more suo nuncupavit rhetoricam. Ita
enim dicit: Quid est rhetorica? {€Artificiosa eloquentia€}.

{$Nam neque cum his sentimus$} Inter politicos et rhetores
quondam est orta contentio. Dicebant politici calumniantes: ‘Quid
est rhetorica? Pars minima civilis scientiae, quae facillime
contemnitur. Quid enim? Non possumus contionari sine eloquentia
aut leges bonas ferre aut exercitum ducere?’ Contra rhetores
dicebant sine rhetorica politicam nihil esse. Nam et rhetoris est
scire, quemadmodum leges dentur aut religiones administrentur,
quibuscum gentibus debeat dimicari, quibuscum non. Nam et ad
bellum exercitus oratoris oratione succenditur, ut Lucanus
contionante Caesare: {€Bellorum o socii€}, et iterum ostendit
orationem nimium profecisse: {€Movit tantum vox illa furorem€}.
Vides ergo et in bello et in pace multum posse rhetoricam. Sed
Cicero medius est nec cum politicis nec cum oratoribus praebet
assensum.

Videtur sane civilis scientia non indigere rhetorica, quia genus
est. Vnde et oritur quaestio; genus enim parte non indiget, sed
pars genere, ut puta fons genus est fluminis. Numquid siccato
flumine fons perit? Quodsi fons siccetur, siccatur et fluvius,
quoniam generis pars est. De hac re syllogismo Aristoteles
tractavit, qui ita solvit hanc quaestionem: Quicquid perfectum
natura procreavit, si aliqua parte minuatur, est minus ex ea
parte quam perdidit, ut puta animal genus est, aquila equus pars
generis. Si pereat aquila equus, magna ex parte genus est
diminutum. Vnde rhetorica civilis scientiae cum {€magna et ampla
pars€} sit, quomodo non <putari> potest hac indigere aut sine hac
stare posse? Vnde Cicero medium tenuit, ut et arte rhetorica
indigere videatur civilis scientia et civili scientia rhetorica,
quoniam {€eius magna est et ampla pars€}.

{$Officium autem eius facultatis videtur esse dicere apposite ad
persuasionem; finis persuadere dictione$} Quarum rerum magna
coniunctio est, earum est difficilior separatio.

{$Inter officium et finem$} Hic magna similitudo est. Quid est
officium oratoris? {€Dicere apposite ad persuadendum€}. Quid est
finis oratoris? {€Persuadere dictione€}. Nonne hoc videtur unum
atque idem esse? Quod orator intellegens dividit et datis
exemplis facit illustrius. Quod facimus, officium dicitur, illud
propter quod facimus, finis; et si quempiam defendamus, quod
postulamus, officium est, illud autem, qua causa postulamus, id
est ut absolvatur, finis est. Officium scholastici quid est?
Studere. Finis, propter quod studet, ut causas agat; ut poeta
noster ostendit dicens: {€Vade age, nate, voca zephyros€} et
reliqua. Hoc est officium, finis autem hic est: {€Naviget! haec
summa est€}.

Bene addidit {€persuadere dictione€}, ne si forte, cum hi, quibus
persuadetur, non fuerint assensi, in eo iam orator officium suum
non implesse videatur. Erit illorum, si velint sequi. Tamen etsi
non voluerint, nos persuasimus, quia omnia contulimus, quae
causae proderant, ut ipse ostendit dicens: ‘Vos si Verrem
absolveritis, {€ego€} interim, {€quod ad me adtinet, vici€}, qui
omnia, quibus damnari possit, adhibui’, et adicit, ut ipsum
officium monstret: ‘Meum fuit cum causa accedere. Si vicisti,
praemium consecutus es’. Addidit: ‘{€Non ego spolia, sed
existimationem populi Romani€} quaesivi. Omnis autem populus
Romanus novit <me> meum implesse officium et bonam de me
opinionem. Ergo habeo praemium senatus consultum et vici’. Et
vide cautelam magnam! Si enim dixisset ‘finis est persuadere,
quod instituerit orator’, non erat quo non persuasisset; quod
ipse non potuit facere in Philippicis: Persuadere enim senatui
non potuit, ut hostis pronuntiaretur Antonius. Ideo ergo addidit
{€finis persuadere€}, quod instituerit, {€dictione€}. Oratoris
igitur est impleto officio finem praesumere; sic ipse in
Philippicis: {€Quare ego Pisoni maximas <gratias> et ago et
habeo€}.

7. {$Materiam artis eam dicimus, in qua omnis ars et facultas,
quae conficitur ex arte, versatur$} Materia dicitur, sine qua ars
nullam potest habere substantiam vel usum et hoc generaliter
definitum est de omni materia; ut puta fabri materia quid est?
Lignum; quod si sustuleris, non habet ubi officium exerceat.
Medici quid est? Morbus et vulnera. Tolle aegros et deficit ars.
Quid est oratoris materia? Illa tripertita secundum Tullium et
Aristotelem, id est deliberatio, demonstratio, iudicialis. Aut
enim suades aut dissuades aut laudas aut vituperas aut accusas
aut defendis aut petis aut recusas. Vt puta ille petit praemium,
contradicit ille: Haec tolle et non habet quod agat orator. Vides
ergo, quia caput artis materia est.

Adeo inde incipit oratoria praecepta ponere. Omnes res sane, quae
definiuntur generaliter, ita debent definiri. Ideo dixit {€artis
materiam€} et non dixit cuius, ut intellegamus totius. Si dicas
laudem viri fortis, generalis definitio est; si dixeris laudem
Achillis, iam specialis est. Recte ergo definit: {€Materiam artis
eam dicimus, in qua omnis ars€}, quoniam omnis ars in materia
versatur {€et facultas€}, id est quod potest ex arte effici, ut
fiat ex ligno ostium, scamnum et cetera.

Materiam artis rhetoricae alii tripertitam dicunt, sicut
Aristoteles et Tullius, alii infinitam ponunt:

{$Nam Gorgias Leontinus, antiquissimus fere rhetor$} Hic Gorgias
arrogantissimus fuit, cuius inter ceteras arrogantias haec
sententia notabilis videtur, qua ait nihil se a quoquam novi
interrogatum et de omnibus rebus oratorem optime posse dicere.
Ecce arrogantia! Nam oratorem vel poetam de omnibus rebus posse
dicere notum est, sed non optime; nam philosophiam in nonnullis
Cicero tractat, sed non optime, et de medicina mentionem facit,
sed non optime; et Virgilius quaedam de arte magica ponit dicendo
{€limus ut hic durescit et haec ut cera liquescit€}, sed non
optime. Ergo vituperat, ut diximus, Gorgiae sententiam, qui haec
omnia et infinita arti rhetoricae subiecit.

{$Aristoteles autem, qui huic$} Aristoteles primus genera
syllogismorum promulgavit, ipse Topica scripsit, ipse schemata
addidit et figuras.

{$Demonstrativo, deliberativo, iudiciali$} Demonstratio est, si
in rostris imperatorem laudes aut tyrannum vituperes, deliberatio
vero, si suadeas in curia mitti contra Mithridatem Pompeios,
quod est utile honestum necessarium, aut dissuadeas debere vivere
coniuratores, quod est inutile, inhonestum, non necessarium.

{$Demonstrativum est, quod dicitur in alicuius certae personae
laudem aut vituperationem$} Vnde et demonstrativa dicitur, quod
ostendamus <certam> personam, ut, si laudemus Ciceronem,
vituperemus Catilinam, personam demonstramus. Haec ergo
demonstrativa est. Si vero dicamus laudem viri fortis,
appellativum, non demonstrativum est. Appellamus enim quemcumque
fortem et est locus communis, qui theticus vocatur. Item si
dicamus vituperationem tyranni, appellativum est. ‘Accepi enim
locum communem, quo invehar in tyrannum’. Quaecumque enim
demonstratio, sicut diximus, certam debet habere personam.

{$In consultatione civili$} ut non incurreret, quod in alio
reprehendit, id est malam definitionem. Nam {€civili€} dicendo
ostendit eam, quae ad civitatem pertineat. Est enim et naturalis
deliberatio, quae non pertinet ad oratores civitatis, ut illud
Virgilii: {€Vnde tremor terris, qua vi maria alta tumescant€} et
illud Lucani: {€Flammiger an Titan, ut alentes hauriat undas€}.

{$Habet in se sententiae dictionem$} In omnibus enim
deliberativis sententia dicitur, ut facit in Philippicis; et
Virgilius hoc observans in suasione Drancis ait: {€Rem nulli
obscuram nostrae nec vocis egentem / consulis, o bone rex€},
deinde dat sententiam: {€Quin natam egregio genero dignisque
hymenaeis€}; et in omnibus Virgilianis deliberationibus idem
invenies.

{$Iudiciale est, quod positum in iudicio habet in se accusationem
et defensionem aut petitionem et recusationem$} In omnibus autem
iudiciis aut criminales incidunt causae aut civiles. Criminales
causae sunt, ubi tu accusas, defendit alter. Civiles causae sunt,
in quibus petitio est et recusatio, ut puta ille illud petit
praemii nomine, tu contradicis.

{$Et quemadmodum nostra quidem fert opinio, oratoris ars et
facultas in hac materia tripertita versari existimanda est$}
scilicet in demonstrativo deliberativo iudiciali.

8. {$Nam Hermagoras quidem neque quid <dicat attendere neque
quid> polliceatur$} Superius vituperavit Gorgiam arrogantiae,
nunc Hermagoram vehementissime scindit imperitumque arguit
dicitque penitus, quid dicat, nescire, qui mala definitione
alienae atque infinitae disciplinae quaestiones assignavit
rhetoricae. Qui definit, non plus debet dicere, non minus, non
falsum. Vbi plus habet definitio? Vt si dicas ‘seditiosus malus
et improbus civis est’. Vbi est definitio falsa? Vt si dicas
‘quid est sapientia? Pecuniae capiendae intellegentia’. Non est
vera definitio, ubi minus habet definitio, ut puta definis, quid
sit homo; si dixeris ‘animal’, minus definisti, quia animal est
et mundus, animal est et sol. Si dixeris ‘rationale’, minus adhuc
definisti. Nam et mundus rationale animal est. Perfecte
definies, si addideris ‘mortale’. Ergo Hermagoras cum vellet
definire materiam rhetoricae, dixit illam contineri in causa et
quaestione. ‘Causam’ dixit ‘controversiam in dicendo positam cum
certarum personarum interpositione’, in quo illi etiam Cicero
praebet assensum. ‘Quaestionem’ dixit ‘controversiam in dicendo
positam sine personarum interpositione’. Hoc arguit orator. Nam
addere debuit ‘in disceptatione civili positam’, quo remoto facit
rem infinitam et possumus arbitrari eum etiam has quaestiones
assignare rhetoricae, quae ad philosophiam pertinent. Nam qualis
forma sit mundi, quid sit honestum, quaestio est, sed non
civilis; nihil hoc ad civitatis statum pertinet. Nam quaestio
duplex est, aut civilis aut naturalis, quae, ut dictum est, ad
philosophos pertinet. Sed poterat Hermagoras dicere ‘quia de
rhetorica loquebar, superfluum putavi addere civilem
quaestionem’. ‘Interim’, inquit Tullius, ‘addere debuisti, quo
commune non faceres. Ego aliud intellego’. Ergo {€causam€} solam
probat.

{€Causa est controversia in dicendo posita cum certarum
personarum interpositione€} et ei, sicut dicit Tullius, hae tres
partes demonstrativa deliberativa iudicialis supponuntur. Thesis
etiam, id est quaestio, pars est causae. Nam incidit in quamlibet
controversiam, ut si dicas testibus esse credendum et non esse
credendum.

{$Neque quid$} Quia pollicetur rhetoricam et incidit in
philosophiam.

{$Etquid sit$} Stoici enim dicunt summum bonum esse honestatem.
In hac quaestione versatur, utrum hoc sit summum bonum, quod est
sapientia. Nam dicunt sapientem, etiamsi servitutem serviat, esse
tamen regem, si sit distortissimus, esse rectum, si sit
mendicus, divitem, si subiectis ignibus torreatur, dolorem minime
sentire. Mortem etiam pro honestate persuadent; etiamsi fame
emori dixeris, dicunt honestum esse, quoniam petere ab altero
turpe est.

Contra aliud bonum Epicureis, aliud Peripateticis videtur. Nam
illi summum bonum voluptatem dicunt, illi in his tribus rebus
beatitudinem ponunt, in bonis animi, bonis corporis, bonis
fortunae.

{$Verine sint sensus$} Academiae tres sunt diverse sentientes.
Prima academia dicit errare sensus, sed per intellegentiam
deprehendi veritatem. Navigantibus nobis videntur urbes et terrae
recedere, remus in aqua fractus videtur, sed intellegimus nos
potius abscedere et remum potius esse solidum. Ergo vides
veritatem non perire.

Secunda dicit etiam nostram intellegentiam posse falli. Putamus
aliquem virum bonum, castum, maturum, gravem et invenitur
impurus, superbus, levis. Vides ergo falsam intellegentiam et
penitus veritatem submersam. Vnde illud in Pisonem: {€Putavi
gravem: Video adulterum, video ganeonem€}. In tantum autem
intellegentia fallitur, ut et numinum intellegentiam poeta falli
dicat, ut est: {€Non illum nobis genetrix pulcherrima talem /
promisit€}, id est existimavi talem fore, qualem dixerat Venus,
verum deceptus sum.

Sensus autem hominis dividitur in quinque: In visum, in auditum,
tactum, gustatum, odoratum. Visus ita fallit, ut supra diximus de
remo; auditus, quia plerumque, cum alium audiamus loquentem,
alium loqui credimus; tactus, quia plerumque tangimus frigida et
calida putamus, tangimus calida et frigida putamus non
intellegentes, quoniam nostrae manus aut frigent aut calent;
gustatus, quia aegrotanti plerumque videtur amarum, quod dulce
est, dum est ipsius os amarum; odoratus, quia plerumque, <dum>
aliquod genus pigmenti odoramur, videtur nobis male olere, quod
si coquatur, bene olet. Nam et quae male olent, interdum possunt
optime sapere.

Tertia vero academia dicit posse nos invenire veritatem per
contrariam disputationem hoc modo: ‘Sunt apud inferos poenae’ –
‘non sunt apud inferos poenae’. Cum diversum a duobus dicitur,
necesse est tantum ab hoc aut ab illo inveniri veritatem. Nam si
interrogaveris academicum: ‘Sunt apud inferos poenae?’ dicit:
‘Opinor’. Si dixeris ‘non sunt’, idem dicit. Sic fit, ut ipsa
dubitatio omnes disputationes obtineat.

{$Quae sit mundi forma?$} Hic physicam tangit. Mundum plerique
sphaeroiden dicunt, quos Horatius secutus ait: {€Animoque
rotundum / percurrisse polum€}; alii tetragonum, unde aiunt
quattuor esse mundi cardines.

{$Quae sit solis magnitudo?$} Vtrum quantum videmus? Multi enim
dissentiunt. Alii enim dicunt tam magnum esse, quam magnae sunt
terrae omnes, alii maiorem decem et octo partibus dicunt, sed
longitudine fieri, ut ita parvus esse videatur, quemadmodum si
ingentissimam arborem longe adtendamus, videtur nobis esse parvus
frutex et mons quaedam videtur esse planities.

Has ergo quaestiones rerum naturalium iungit arti rhetoricae non
bene definiendo Hermagoras satis superflue.

{$Nam quibus in rebus summa ingenia philosophorum cum plurimo
labore$} Argumentum a minore ad maius, et ut destruat Hermagoram,
augmenta facit per singula; dicit enim magnos philosophos multo
tempore non assecutos, quod rhetorem vult Hermagoras implere.

{$Magna amentia est$} Non dixit ‘error’, sed {€amentia€}.

{$Quodsi magnam in his rebus Hermagoras habuisset facultatem$} Id
est, si sic artem scisset, ut disciplina illius dictione
cognosci <...> videretur auctoritate quam ratione quemadmodum
Pythagoras, qui tantae fuit auctoritatis, ut, si dixisset alicui,
ut quinquennio taceret, ut fabam non comederet, non quaereret,
quare. Ita quicquid dicebat, pro auctoritate habebatur; sic eius
dictum accipiebatur tamquam responsum Apollinis. Nam ideo et
Pythagoras cognominatus est – nam ante illi nomen aliud fuit –
quasi Pythius. Ergo hic cum aliquid praecepisset, propter nimiam
auctoritatem nemo quaerebat rationem, tantum dicebatur αὐτὸς
εἶπεν, id est ‘dixit ipse’. Ergo hoc modo temptat Tullius et
dicit: Si tantum posset Hermagoras, quantum ille potuit
auctoritate, persuadere hoc poterat. Ideo autem lacerat
Hermagoram, quia ipsum sequitur in aliquantis et paene in omnibus
– nam in aliis libris et philosophiam dat oratoribus –, ne
videatur aliquid ex ipso tulisse. Non se vult ergo imitatorem
Hermagorae dici, sed iudicem.

{$Neque eo, quod ars eius, quam edidit, mihi mendosissime$} Cum
dicit {€non mendosissime€}, ostendit esse mendosam.

{$Nam satis in ea videtur ex antiquis artibus ingeniose$} Et in
eo, quod videtur Hermagorae aliquantum concedere, magis ei
detrahit, cum dicit ex alienis artibus eum multa collegisse,
quasi nihil suum habeat, {€et nonnihil ipse quoque novi
protulisse€}. Hermagoras enim translationem invenit, quae habet
in se commutationem et praescriptionem. Commutatio dicitur, quae
partem concedit, partem non, ut puta: Pauper et dives inimici,
pauper damnatus datur carnifici. Dedit ei pecuniam dives, ut ipse
eum occideret: Et occidit. Reus est caedis. Dicitur illi: Debuit
quidem occidi, sed non a te. Partem ergo concedit commutatio,
partem non. Praescriptio totum tollit, ut puta: Equitem Romanum
de corrupto iudicio reum fieri non liceat. † Debitor ergo
Cluentius accusari non potest. Translatio in commutatione et
praescriptione <...> et amputat omnis controversiae statum. Hanc
igitur translationem maiores inter status non habebant, quia
status dictus est ab eo, quod faciat stare controversiam,
translatio vero controversiam tollit. Sed ait Hermagoras: ‘Inter
<status est>, quia, utrum possit quis accusare necne, quaeritur.
Status est in eo ipso, dum praescribitur’.

{$Verum oratori minimum est de arte loqui, quod hic fecit$} Aliud
est de arte loqui, aliud ex arte. Nam de arte dicere <est> artis
docere praecepta, ut nunc facit Tullius, ex arte vero dicere est
ipsam dictionem per artis praecepta implere, ut facit Tullius in
orationibus. Hermagoras ergo de arte dixit et ipsum, quod ex
aliis tulit. Ex arte vero numquam dixit ac per hoc semper tacuit,
in quo paene imperitus et nullius auctoritatis ostenditur.

9. {$Quare materia quidem$} †Materiam quidem materiae†
subministravit neque Hermagoram, qui male definit, sed sequitur
Aristotelem, qui optime de materia locutus est, de partibus vero
eiusdem et ipsum et alios. {€Partes autem€} hae sunt: {€Inventio
dispositio elocutio memoria pronuntiatio€}.

{$Inventio est excogitatio rerum verarum aut veri similium, quae
causam probabilem reddunt$} Si vero inveneris, quod nec verum nec
veri simile est, inventum dici non potest; non autem inventum
est, sed est deliramentum.

{$Dispositio est rerum inventarum in ordinem$} Ea enim, quae
inventa fuerint, non debent confuse dici, sed suo quoque componi
ordine, unde ipse: {€Meque meum dicendi ordinem servare
patiamini€}.

{$Elocutio est$} non structura vel compositio, sed ut verba
secundum personas imiteris, ne facias ita loqui rusticum sicut
scholasticum aut mulierem sicut virum fortem aut infantem sicut
senem. Terentius noster ideo est magnus eloquens, quia secundum
personas loquitur.

{$Memoria est firma animi rerum aut verborum perceptio$} Nihil
enim prodest invenisse vel ordinasse vel aptasse verba, si
memoria haec omnia perdiderit. Ideo autem {€firma€} dixit, ut
bene tradatur animo; nam quod leviter traditur, perit cito [id
est ut bene teneamus id, quod dicimus].

{$Pronuntiatio est ex rerum et verborum dignitate vocis et
corporis moderatio$} id est, ut ad qualitatem personarum te
moveas, modo gestu femineo, modo virili, modo vincentis, modo
timentis, modo supplicis more. In hac enim polluisse moderatione
fertur Hortensius, ut ait Cicero: {€Ne motu corporis praestringat
aciem ingenii tui€}.

{$Nunc his rebus breviter constitutis$} Bene {€breviter€}; de his
enim quinque partibus in libro ‘de oratore’ dictum est; de
genere, item de officio, de fine {€aliud in tempus differemus€}
id est in libris, qui sunt ad Herennium.

{$De materia artis ac partibus scribere oportere existimamus$}
Relictis illis tribus, id est genere officio fine, vult dicere de
materia ac partibus et vult esse unum materiam et partes;
materia enim facit partes illas quinque, quas supra diximus:
Inventionem dispositionem elocutionem memoriam pronuntiationem.
Si non fuerit unde dicas, id est materia, non est causa
inveniendi † tantum partes has quinque et exsequendi. Ergo vides,
quia recte coniunguntur partes et materia.

{$Quare inventio, quae princeps est omnium partium$} Sicut enim,
nisi habueris materiam, propter quam rem invenias non habes, ita
nisi inveneris, non invenis quod disponas aut eloquaris aut
teneas aut pronunties. Ergo ‘principem partium omnium’ recte
dixit inventionem, de qua maxime in his libris tractat et quae
est harum partium mater, quae sequuntur.

10. {$Omnis res, quae habet in se positam in dictione ac
disceptatione aliquam controversiam$} Omnis dictio et
disceptatio, quae habet controversiam, stare in iudicio potest,
alias non potest. Controversia autem fit, si habuerit quod
accusator obiciat, quod defensor purget, quod iudex iudicet; unum
istorum si defuerit, non stat controversia et erit thema
asystaton.

Hoc propositis videamus thematibus et primum eam partem, quae in
se omnia continet. Sepulchri violati sit actio. Vir fortis in
bello armis amissis de sepultura viri fortis arma abstulit et
vicit eaque rursus reposuit. Arguitur sepulchri violati. Hic et
accusator habet quod dicat; nam obicit ‘violasti sepulchrum’, et
reus dicit ‘non violavi’, et iudex habet quod iudicet ‘si
violavit necne sepulchrum’; habet enim in voluntate, quam velit
proferre sententiam. Hic ergo tria illa continentur.

Asystatae controversiae et primum ea, quae a parte accusatoris
deficit: Arguitur Cato adulterii; signum nullum, nullus testis,
nulla suspicio, ante actae vitae nulla crimina. Non habet hic
accusator, quod dicat, et ob id stare controversia non potest. A
parte rei: Belli tempore decem iuvenes viri fortes pollices sibi
inciderunt; rei fiunt laesae rei publicae. Hic invenire defensor
colorem nullum potest; non stat ergo controversia. A parte
iudicis: Tres sodales simul profecti sunt peregre; duo tantum
reversi sunt; accusant se invicem homicidii. Dicunt sibi ‘tu
occidisti’, ‘non, sed tu’, ‘tecum fuit’, ‘<non,> sed tecum fuit’.
Testis nullus est, suspicio propria nulla: Iudex quod iudicet
invenire non potest, et ob id non stat controversia.

Summa autem brevitate complexus est stantes et asystatas
controversias. Nam brevius dixit quam Aristoteles. Ille enim ait:
‘Omnis res, quae habet in se <positam in> accusatione et
defensione et disceptatione aliquam controversiam’. Vnam partem
subduxit; nam dicendo {€in dictione€} et accusationem et
defensionem complexus est. Simul ponendo coniunctivam particulam,
id est {€ac€}, causativam iunxit disceptationem, quae ideo dicta
est disceptatio, quia, si non fuerit <discenda causa>,
disceptatio esse non possit. A discendo enim disceptationem
dictam poeta probat: {€Vitasque et crimina discit€}. Vt et in
accusatore et defensore est controversia, ita et <in> ipsa
disceptatione controversia est. Namque ita definitur:
Controversia est, quod contrarietatem recipiat, et iudex dum
cogitat, absolvat an condemnet, controversia est.

Nam obicit ille ‘fecisti’, respondet ‘non feci’; ecce
controversia. Iudex autem secum quaerit ‘fecit necne?’ Ecce hic
controversias.

Constitutiones hae sunt: Aut facti aut nominis aut generis aut
actionis, quae omnes ex naturali illa tripertita ratione
descendunt. Quaerendum enim est, utrum sit aliquid, quid sit,
quale sit, quis fecerit; aliter enim ad nomen venire non potest,
nisi de facto constiterit. Nemo enim ei rei, quam nescit, nomen
imponet; et facti quaestio, id est coniectura, ex persona iudicis
fit in eos, qui denegant. Conicit enim, utrum factum sit necne,
quod obicitur. Ergo, ut diximus, dictionis et disceptationis
controversia aut in facti contentione vertitur aut in nominis aut
in generis aut in actionis. Quando in facti contentione
vertitur? Quando, quod obicitur, negatur factum et a iudice
quaeritur, factumne sit, quod est coniectura. Quando nominis?
Quando obiecta non negantur, sed de nomine facti quaeritur, quod
est finis. Quando generis? Quando et factum et nomen facti
confiteris, sed iure factum esse defendis, quod est qualitas.
Quando actionis? Quando omnia, quae diximus, confiteris, sed
dicis ‘non debeo hoc tempore reus fieri, non a te, non hoc loco’
<, non hoc iudice, quod est translatio>.

‘Status autem conflictio prima causarum est’: Prima enim rei
responsio statum facit.

{$Hoc modo: ‘Fecisti’$} Adhuc status <non factus; fit,> ‘non
feci’ si responderit ille, cui obicitur. In eventum enim
responsionis illius pendet status. Intendis reo crimen; si
negaverit, coniectura est; si dixerit se fecisse, sed aliter
fecisse, finis est; si dixerit se fecisse, sed non aliter fecisse
quam iure, qualitas est; si dixerit se fecisse et non aliter
fecisse, sed tamen aliam petierit poenam aut alium iudicem aut
aliud tempus, translatio est. Has ergo breviter diximus, ut
tantum sciretur ex prima rei voce causarum fieri constitutionem,
id est statum.

Proponamus nunc themata, quo id fiat clarius. ‘Sacrilegus capite
puniatur, furtum quadruplo condemnetur’. Quidam de templo
privatam pecuniam rapuit. Arguitur sacrilegii, negat. Ecce facti
quaestio. Aut certe confitetur rapuisse se, sed hoc furtum esse,
non sacrilegium. Ecce nominis. Aut certe fecisse, sed iure
fecisse, ut siquis de tempio pecuniam <tempore> tollat belli,
quam dividat militibus, ut ipsa templa serventur. Hoc confitetur
et iure se fecisse demonstrat, et est qualitas. Aut certe si
dicat ‘feci et sacrilegium est, quod feci, et male feci, sed non
a te accusandus sum, non hoc tempore, non hoc loco, non hoc
iudice’. Haec multa sunt. Ergo istud dicitur actio, quando,
quomodo tecum agendum sit, quaeritur, quae ab Hermagora
translatio dicitur. Quicquid ergo extra has constitutiones
fuerit, asystaton est. Istae autem sunt quattuor: Facti, nominis,
generis, actionis. Quicquid igitur compensatio venialis relatio,
et illae extra quattuor, quas dicit Tullius, constitutiones non
putandae sunt, sed omnes ex qualitate descendunt. Nominata enim
qualitate etiam has dictas intellegimus, ex qua nasci eas
novimus.

{$Atque harum aliquam in omne causae genus$} Praeter hos quattuor
status quicquid inciderit, asystaton est. Et multi vituperant
Tullium, quare de asystatis tacuerit; qui nesciunt magno eum
compendio usum. Nam quando tibi dicit ‘hoc et hoc licet’,
ostendit inlicita esse cetera. Doctissime ergo orator his tantum
dictis, quae in controversiam veniunt, omnes asystatas
controversias complexus est dicens: ‘Nam si in haec non
inciderit, in ea nihil esse controversiae poterit’. Nihil enim
fuerat asystatarum genera ponere neque propter multitudinem omnes
explicari potuissent. Sic ergo melius nullam dicendo omnes
dixit, ne eas tantum esse putaremus, quae pro negotii qualitate
fuissent positae.

Nos tamen exempli causa aliqua ponamus themata, quibus quid
voluerit hoc loco intellegi doceamus. Asystatarum genera sunt
multa: μονομερές<, id est unius partis>; ἀπερίστατον, hoc est
inconstans; ἰσάζον, hoc est verisimile; ἀντιστρέφον, id est
retortum; ἄπορον, id est inops; πάνυ ἄδοξον valde inhonestum;
ἀπίθανον incredibile; ἀδύνατον impossibile. Ex his bina iunguntur
et fiunt iuncta quattuor: μονομερές et ἀπερίστατον, verisimile
et retorquens, inops et valde inhonestum, incredibile et
impossibile.

Μονομερές est unius tantum negotium partis, ut puta leno, ad
cuius domum venire adulescentes consueverant, facta occulte fovea
excepit et occidit incautos; accusatur caedis. Hic a parte
accusatoris facilis obiectio est, a reo nulla defensio.

Ἀπερίστατον, hoc est inconstans et irrationabile et sine
circumstantia, in quo nihil habet, quod dicat, qui accusat, velut
quidam abdicat filium, ex lege cum nihil habeat, filio quod
obiciat, unde mereatur abdicari.

Ἰσάζον, cum ambo paria atque eadem intendunt et argumentantur, ut
puta duo vicini speciosarum <coniugum> mariti deprehenderunt se
invicem egredientes ab uxoribus suis; accusant se invicem
adulterii.

Ἀντιστρέφον, id est retorquens, ubi in se transfert uterque id,
quod ante alter obiecerat, et neuter utitur sua priore sententia,
quasi in utraque parte conversum, ut puta pecuniam quidam ab
altero petebat cum usuris tamquam creditam. Ille offerebat sine
usuris tamquam depositam. Inter moras iudicii lex lata est de
novis tabulis, ut debitores debita lucrarentur. Petit ille
tamquam depositam sine usuris, negat ille tamquam creditam.

Ἄπορον, id est inops, cum dissuasione favente laborat persuasio,
ut puta Alexander somniavit, ne somniis crederet; deliberat
credere. Sive hoc: ‘Viro forti detur praemium’. Cum plerisque
praemia postulantibus civitas vexaretur, quidam fortiter facit,
petit praemii nomine, ut iuret civitas nulli se praemium dare.

Πάνυ ἄδοξον, valde inhonestum et ipsa prolatione confessionis
turpissimum, ut puta de pudicitia quidam depectus uxoris re
peracta petit pretium.

Ἀπίθανον, hoc est incredibile, quod cum reum possit admittere,
tamen accusati dignitas respuit, ut puta si quis lenocinii reum
Socraten facit aut Catilina coniuratione a Tullio proditus
Tullium sibi dicat fuisse participem.

Ἀδύνατον, hoc est impossibile, quod nec credulitas hominum
recipit nec rerum natura permittit, ut puta infantem quidam cum
uxore deprehendit; arguit uxorem adulterii. Aut hoc: Quaedam
mulier debilis centum tyrannos occidit; centum praemia petit.

Istae tamen partes fiunt causis duabus; nam asystaton thema aut
dictionem in se habet, sed disceptatione eget, aut dictionem non
habet. Dictionem non habent quinque: μονομερές, ἀπερίστατον,
valde inhonestum, incredibile, impossibile. Disceptationem non
habent tres: Simile, retorquens, inops.

Hermagoras tamen quattuor solum genera instituit asystatarum:
<ἀπερίστατον, ἰσάζον, μονομερές>, ἄπορον [adynaton]; alii tamen
pro ingenio plura <παρ’ ἱ>στορίαν, ut si quis arguat Hortensium,
quod cives Romanos indemnatos occiderit, quod constat fecisse
Tullium.

Sunt praeterea alia, quae cacosyntheta vocantur, quae stant
quidem, sed male, ut si pater luxuriosus abdicet frugi filium.
Potest autem dicere huiuscemodi aliquid: ‘Licet me ad hanc
infelicitatem fortuna deduxerit, tamen nolo isdem vitiis filium
inficere in meis penatibus commorantem, ut vel ille rei publicae
prosit, quatinus ego prodesse non possum’. His igitur coloribus
potest quidem stare thema, sed male, ideoque cacosyntheton
dicitur.

12. {$Huic generi partes Hermagoras quattuor supposuit$}
Contentio magna Ciceronis de hoc loco contra Hermagoram
exprimenda est paulo longiore tractatu. Civilis scientia
rhetoricae genus est sicut fons fluminis. Item rhetorica parit ex
se genera causarum ea, quae Aristoteli placent: deliberativum
demonstrativum iudiciale. Haec genera procreant ex se
innumerabiles causas, quae dicimus themata: Aut suademus aut
dissuademus, quod est deliberativi generis; aut laudamus aut
vituperamus, quod est demonstrativi generis; aut aequum aut
iniquum iudicium ferimus, quod est generis iudicialis. In his
omne rhetoricae artis versatur officium. Ex causis iterum
nascuntur omnes constitutiones, id est status. Modo si tenemus,
quod diximus, quia omnium statuum mater est qualitas, facile
intellegimus et Hermagorae peccatum et Ciceronis victoriam.

Definit Hermagoras facti controversiam et quot modis sit ostensa;
detecta et in fine translatione venit ad generalem
constitutionem, id est qualitatem, et ait ei deliberativum et
demonstrativum esse subiecta. Hoc autem quare fecerit,
consideremus. Sciens ex qualitate nasci omnes status, negotialem,
iuridicialem et ceteros, qui ex his sunt, sciens iterum partes
generi suo esse consimiles – sicut probamus in negotiali et
iuridiciali: In negotiali quaeritur de futuro iusto vel utili, in
iuridiciali de praeterito; similiter quaeritur et in omnibus,
quae ex his nascuntur, et quamvis varie, tamen similiter –,
voluit ergo deliberativum et demonstrativum, causarum scilicet
genera, partes qualitatis esse una cum iuridiciali et negotiali.
Si qualitas omnium statuum mater est et in qualitate non
quaeritur nisi quid honestum, quid utile, quid necessarium, quod
et in deliberativa quaeritur et demonstrativa, cur ob hanc
similitudinem non sint qualitatis partes? Et sane, si respicias
Hermagorae calliditatem, invenies rem verisimillimam, ita ut in
statu negotiali videas velut subiectum genus deliberativum.

Ecce in divinatione ubi est qualitas negotialis? Agitur enim de
futuro iusto, qui melius accuset. Nonne videtur tibi Tullius ab
honesto suadere, dum dicit: ‘Caecili, non es rogatus ab Siculis.
Turpe est accusari a quaestore praetorem?’ Item suadet ab utili
et necessario, ubi dicit: ‘Non debuisti admittere praetorem ad
pecuniam frumentariam, quamobrem etiam tibi periculosum est ut
accuses’. Agit etiam a possibili, ut dicat infirmos oratores
accusare non posse.

Vides ergo, qua calliditate subiecit Hermagoras deliberativum et
demonstrativum genus qualitati una cum iuridiciali et negotiali.
In qualitate enim, id est in generali constitutione, sicut
diximus, utile honestum iustum quaeritur; similiter et in
deliberativa et demonstrativa, quae ex honesto constat et utili.
Ergo ad hanc disputationem Hermagoras cum venisset, deliberativum
et demonstrativum genus qualitati hac ratione subiecit.

Contra Tullius, ne videatur consensisse, si taceat, aut si diu
litiget, tarde perventurus ad praecepta rhetoricae, promisit
contentionis brevitatem, qua superet Hermagoram. Dicit enim: Si
omnis rhetorica partes non habet, nec deliberativum nec
demonstrativum <nec hab>et iudiciale, ex quibus omnes nascuntur
causae, ex causis omn<es iter>um status. Tu vero quomodo vis
iudiciali detracto qualitati, id est constitutionibus – qualitas
enim, ut diximus, in constitutionibus est, id est in statibus –,
subicere causarum genera, ut sint partes statuum, quae fuerunt
genera causarum? Item si velis, Hermagora, deliberativam et
demonstrativam partem esse alicuius generis causae, id est
iudicialis sororis suae, non tibi concederem. Si item
deliberativam et demonstrativam partes esse diceres causarum, id
est filiarum suarum, minus concederem. Cum vero dicas
constitutionum, quae sunt filiae causarum, id est neptium suarum,
esse filias, quomodo potest fieri, ut permittam?

Et hoc, quo sit apertius, colligamus exemplis: Genus est, quod
plures in se habet partes specie differentes, ut est animal:
Multas in se habet partes specie diversas, hominem, equum, bovem
et cetera. Item quod genus est alicuius rei, <eiusdem rei> pars
esse non potest. Item cuius rei interitus etiam alterius rei
interitus est, genus est, cuius vero interitus non etiam alterius
rei interitus est, species est, ut puta animal; hoc si
interierit, omnes partes simul intereant necesse est, quia in
genere continentur. Si vero interierit homo, non interit genus,
quia remanet equus bos avis et multa alia, quae sub genere sunt.
Item una res alteri potest pars, alteri genus, eidem vero rei et
genus esse et pars non potest, <ut puta avis:> Nam pars est
animalis, ex quo descendit, genus vero est aquilae, quia in avi
multa continentur; est enim vulturius, est aquila, est corvus,
milvus et mille alia.

Repetamus nunc summatim omnia, quo clariora possint fieri!
Diximus eandem rem alterius esse genus, alterius vero partem,
eidem et genus esse et partem non posse. Quomodo? Animal genus
est, eius partes sunt avis iumentum, quae tamen genera sunt
aliarum partium. Nam avis in se habet aquilam passerem corvum et
reliqua. Iumenta vero habent equum bovem asinum et reliqua.
Numquid igitur potest fieri, ut avis pars sit iumenti? Certe non
potest. Quanto minus potest pars esse aquilae, quae ex se
nascitur, cum ei non possit, quae par sibi est. Eodem ergo modo
deliberatio et demonstratio partes esse qualitatis, quae ex
iudiciali quarto iam loco nascitur, non possunt, siquidem, sicut
diximus, nec ipsius iudicialis, cui aequales sunt, partes esse
possunt.

Igitur orator noster, ut intentionem Hermagorae destruat, utitur
syllogismis. Syllogismos hoc loco non exponit; sed his utitur
interim tamquam litigator.

<...> Syllogismorum genera plurima sunt: Alii enim mendaces, qui
dicuntur graeco vocabulo ψευδόμενοι, alii soritici, et multi
praeterea sunt. Interim de his dicamus.

Ψευδόμενοι sunt, qui artificioso mendacio necessitatem
confessionis eliciunt ad hunc modum: Quicquid loqueris, per os
exit. Hic utrum responderis, adversum te est; nam si dicas ‘per
os exit’, statim concludit: Camillum igitur quia locutus es, per
os tibi Camillus exivit. Si vero dicas ‘non exit’, concludit
iterum: Ergo non per os, sed per nares.

Soritici vero tales, qui ex modio cumulum faciunt usque ad
ultimam confessionem ita: Si de modio pleno granum tulero, num
minuitur? Respondet scilicet non minui; quantum etenim est? Ergo
si et duo tulero, num minuitur? Ergo si et aliud unum? Ita usque
ad immensum itur.

Sunt igitur syllogismi aut categorici aut hypothetici, id est
necessarii et probabiles † et voluti, per quos Cicero nunc
Hermagorae imperitiam deprehendit. Categorici sunt, quorum et
propositiones et assumptiones manifestae sunt. Hypothetici sunt,
quorum aut propositiones aut assumptiones dubiae sunt aut
utrumque. Et categoricus tripertitus est secundum Tullium,
hypotheticus vero aut quadripertitus est aut quinquepertitus.
Categoricus est tripertitus, ubi non propositio dubia est, non
assumptio eget approbatione † sed ipsa verborum similitudo est.
Solvit usque ad conclusionem ac servat. Ergo, ut diximus,
syllogismus dicitur categoricus et hypotheticus.

Propositio est, quod proponis, ut puta: ‘Si peperit, cum viro
concubuit; peperit autem’; conclusio: ‘Igitur cum viro
concubuit’. Hic ergo et propositio et assumptio manifesta est.
Sed hic categoricus aliter in confirmatione, aliter in
infirmatione. Nam huius propositio dividitur in duas partes,
quarum in confirmatione primam das assumptioni, secundam
conclusioni hoc modo: ‘Si sol est, dies est; sol autem est’: Ecce
prima pars propositionis. ‘Dies igitur est’: Ecce secunda pars
propositionis. In infirmatione contra est; nam quemadmodum hic
primam partem das assumptioni, secundam conclusioni, ita ibi
secundam partem das assumptioni, primam conclusioni. Nam si
aliter fuerit, vitiosum est et non infirmas hoc modo: ‘Si sol
est, dies est; non autem est dies’: Ecce secunda pars
propositionis; ‘sol igitur non est’: Ecce prima pars
propositionis, et invictus syllogismus. Quod si ita dicis ‘si sol
est, dies est; non autem est sol, dies igitur non est’ vitiosum
est, quia potest dies esse sine sole vel antequam oriatur vel
nubibus subtextus. Item illud: ‘Si peperit, cum viro concubuit’.
Si <quis> confirmare vult, primam partem propositionis dat
assumptioni: ‘Peperit autem’; secundam conclusioni: ‘Cum viro
igitur concubuit’. Si quis autem hoc infirmare vult, convertit
thema, secundam partem propositionis dabit assumptioni, primam
conclusioni; nam si dixerit ‘non peperit’ et subiecerit ‘igitur
nec cum viro concubuit’, vitiose infirmavit. Potest enim cum viro
concumbere et non parere.

Hypothetici sunt, ut supra diximus, aut quadripertiti aut
quinquepertiti. Quadripertiti fiunt, quotiens vel propositio vel
assumptio dubia est et necesse est approbationem adhibere,
quinquepertitus vero, ubi utrumque dubium est et utrumque
approbari necesse est.

Quadripertitus fit hoc modo: ‘Cicero orator est; si orator est,
mentitur’: Hoc dubium est; danda est probatio, quae tamen multis
fit capitibus. Dicis: ‘Oratoris est studium veritatem decipere
fraudibus et quibusdam nebulis crimina tegere et semper vincendi
studio caligines quasdam, quibus obscuretur veritas, excitare’.
Et cum probaveris oratorum esse mentiendi studium, assumis:
‘Cicero autem orator est’. Deinde concludis: ‘Mentitur igitur’.
Item propositio manifesta et assumptio dubia, ut puta: ‘Quod
spiritualiter <commovetur>, animal est’. Hoc dubium non est;
venis nunc ad assumptionem et dicis: ‘Mundus autem animal est’:
Hoc dubium est, utrum animal sit mundus. Ergo probandum est et
dicis: ‘Quicquid movetur, spiritualiter commovetur; aliter enim
moveri non potest; mundus autem movetur’; concludis: ‘Animal
<igitur> est’.

Quinquepertitus est, in quo et propositio et assumptio dubia est,
quae utraque probanda sunt et sic quinta parte concludenda ad
hunc modum: ‘Quodcumque consilio agitur, melius administratur
quam illa, quae sine consilio aguntur’. Statim tibi obviat alter
et dicit: ‘Ego doceo multa melius evenisse casu, ut est illud
Virgilianum: {€Attulit ipse viris optatum casus honorem€}.
Decipitur consiliis suis homo et saepe, unde sperat auxilium,
nascitur inde discrimen. Sic alibi Virgilius: {€Turne, quod
optanti divum promittere nemo / auderet, volvenda dies en attulit
ultro€}, et alibi: {€Multa dies variusque labor mutabilis aevi /
rettulit in melius€}.’ Igitur propositio est. Potest e contrario
dici melius administrari ea, quae consilio aguntur. Exercitus
enim melius dimicat, qui habet optimum imperatorem, quam is, qui
temere et inconsulte procedit ad bellum. Navis certior agitur,
quae habet gubernatorem, quam quae suo cursu creditur. Virgilius:
{€Cedit, quoniam spoliata magistro est€} et alibi: {€Cum pater
amisso fluitantem errare magistro / sensit€}. Nihil igitur tam
incertum quam casus nec in hoc spem debemus ponere, quod raro
accidere potest bonum. Sequitur assumptio, quae pars est
propositionis, quae et ipsa indiget approbatione: ‘Mundus autem
ipse consilio regitur’; ecce assumptio. Sequitur approbatio:
‘Quoniam hoc ipsum dubium est, qui fieri potest, ut mundus non
consilio gubernetur? Vnde enim dierum statuta sollemnitas, unde
fulgentium certus cursus astrorum, unde solis aut lunae et
temporum certa mensura, unde diei et noctis vicissitudo
perpetua?’ et reliqua talia per enumerationem accedentia. Multa
enim admittit argumenta probatio syllogismi per exaggerationem.
Ergo ubi probaveris, concludis: ‘Omnia igitur melius consilio
reguntur’.

Illud etiam scire debemus, quod propositio generalis est,
assumptio specialis est, quoniam ad personam semper respicit.

Interim pro intellectu praesentis lectionis diximus syllogismos
per ordinem, quibus nunc utitur, et primo quidem quinquepertito
syllogismo errorem Hermagorae reprehendit: {€Si deliberatio et
demonstratio genera causarum sunt, non possunt recte partes
alicuius generis causae putari€}: Ecce propositio dubia. {€Eadem
enim res alii genus esse, alii pars poterit, eidem et genus esse
et pars non potest€}: Ecce approbatio propositionis, cur non
possint partes esse causarum. {€Deliberatio autem et demonstratio
genera sunt causarum€}: Ecce assumptio dubia. {€Nam aut nullum
genus est causae aut iudiciale solum aut iudiciale et
deliberativum et demonstrativum€}: Ecce approbatio assumptionis.
{€Deliberatio igitur et demonstratio non possunt recte partes
alicuius generis causae putari€}: Ecce conclusio. Ergo
deliberatio et demonstratio partes sunt rhetoricae, sed tamen
causarum genera. Quodsi sunt causarum partes status, quo modo
devenire possunt, ut sint partes statuum? Non enim negat Tullius,
quia partes sunt, sed tamen superioris, id est rhetoricae, sicut
ipsa rhetorica civilis scientiae pars est, at tamen meritum suum
non debet perdere. Nam vis scire genera esse causarum, propone
deliberativam: Causa procreata est, id est thema. In qua causa
hoc ipsum, quod suades, ab utili et necessario intra genus suum
redit, id est deliberativum. Item propone laudem aut
vituperationem: Iam causa est. Hoc ipsum, quod laudas et
vituperas, intra genus suum redit, id est demonstrativum. Item si
iudices, aequa et iniqua iudicabis. Hoc ipsum redit ad
iudiciale.

{$Nam aut nullum causae genus est aut iudiciale solum aut
iudiciale et demonstrativum et deliberativum$} Exaggeratio
syllogismi per enumerationem multorum argumentorum; ait enim: Si
haec detrahit, iudiciale solum remanere non potest, quoniam
varietas causarum ex uno genere pendere non potest; † aut si et
hoc genus detrahere, ut nullum remaneat, aut omnia sint.

{$Nullum dicere causarum genus esse$} Repetitio probationis.

{$Vnum autem iudiciale solum esse qui potest?$} Nam ut sunt varia
genera, ita ex his varia procreantur. Sicuti de corvo equus
nasci non potest, ita ex iudiciali solo non potest et utile nasci
et honestum, quod est deliberativi et demonstrativi generis. Sic
et aequum et iniquum.

‘Omnia genera fines suos habent’: Finis enim quis est
deliberativi? Vtile et necessarium. Qui finis demonstrativi?
Honestum et utile. Qui finis iudicialis? Aequum et iniquum.
{€Male igitur eas generalis constitutionis partes esse dixit€}.

13. {$Quodsi generis causae partes non possunt recte putari$}
Incipit quadripertitus syllogismus, qui et ipse dicitur
hypotheticus. Cuius propositio dubia non est, quia et superius
comprobata est, et fit iam a maiore ad minus veluti cum
repetitione superiorum. Dicit enim: Non tibi concedo, ut partes
sint alicuius generis causae deliberatio et demonstratio, quoniam
similiter causas procreant. Ingenuus enim servus esse non
potest. Multo minus tibi consentio, ut partium causarum sint
partes, id est statuum.

{$Pars autem causae est constitutio omnis$} Incipit assumptio,
quae indiget approbatione. Assumptionem sequitur probatio: {€Non
enim causa ad constitutionem, sed constitutio ad causam
accommodatur€}.

‘Pars autem est constitutio omnis causae’: Causa dicitur
controversia, constitutio vero status; ergo pars causae, id est
controversiae, status est. Nisi enim thema proposueris, status
non procedit. Constitutio autem ideo dicitur, quod causam
constituat et firmet. Status robur est controversiae.

{$Non enim causa ad constitutionem, sed constitutio ad causam
accommodatur$} Id est non parte genus indiget, sed pars genere.
Siccato enim fluvio non omnino fons perit, siccato autem fonte
perit omni modo fluvius. Est autem approbatio hoc loco, sicut
diximus, assumptionis.

{$Et demonstratio et deliberatio generis causae partes non
possunt recte putari, quoniam ipsa sunt genera$} Exaggeratio
syllogismi per repetitionem.

{$Multo igitur minus recte partis eius, quam hic dicit, partes
putabuntur$} Conclusio, id est multo minus rectum putatur fieri
posse, ut genera causarum partes sint partium causarum. Deinde
concatenatus:

{$Si constitutio et ipsa pars eius quaelibet intentionis depulsio
est$} Hic syllogismus catenatus dicitur, qui non habet in se
partes ceterorum syllogismorum; constat autem per repetitionem.
Omnis constitutio, id est status, sive coniectura sit sive finis
sive qualitas sive translatio, intentionem habet et depulsionem,
deliberativa autem et demonstrativa non habent. Aut enim suades
aut dissuades aut laudas aut vituperas. Potest autem stare
deliberativa, si non habeat intentionem, ut puta deliberat
quispiam causas agere. Suadetur ab amicis, nullus dissuadet. Num
idcirco iam suasoria impleta non est? Laudatur verbi gratia
caelum. Nullus contra vituperat. Numquid laus stare non potest,
quia e diverso nemo dicit? Ita non omni modo habent depulsionem.
Constitutio autem esse sine depulsione nullo modo potest. Quomodo
ergo res tam diversas inter se iunxit et statui subiecit
deliberativam et demonstrativam, quae etiam sine statu esse
possunt, cum dixerimus ex intentione et depulsione iudicium
nasci? Quomodo dixit: Deliberativum vel demonstrativum habet
statum, in quo nemo accuset, nullus defendat? Sed intentio et
depulsio controversiam faciunt, status vero ubique versatur.
Denique et privati actus nostri status recipiunt.

{$Sive constitutionem primam causae accusatoris confirmationem
dixerit sive defensoris primam deprecationem$} Modo tractat de
opinionibus <variis>. Alii enim dicunt: Constitutio unde
nascitur? Ex prima causae confirmatione, id est ex intentione
accusatoris. Alii dicunt, ut supra diximus: Ex <prima> voce rei,
id est ex depulsione defensoris. Sane recte fecit Tullius
dubitare, quoniam alii aliud dicunt.

14. {$Deinde coniecturalis causa <non potest simul ex ead>em
parte$} Cui alterius partis accessio augmentum facit, genus est;
cui vero augmentum non facit, pars est, ut puta animal habet sub
se aquilam hominem equum. His si accesserit corvus, crescit
genus, id est animal; non aliqua de illis partibus maior fit, sed
unaquaeque suis nititur viribus. Ergo quicquid augmenti
beneficium sentit, genus est, quod vero non sentit, pars est.

Videamus haec quo pertineant. Coniectura vel finis partes sunt.
His si accedat relatio, numquid augeri possunt? Minime, quia
relatio suo iure nititur, coniectura suo, nec eo fit violentior,
quia in eadem causa relatio est, nec, si alii status accedant,
augeri pars potest.

Contra deliberatio in una causa atque in ipso genere et
coniecturam habere potest et finem, et si alii status inciderint,
augeri videtur deliberativa et violentior fit et ei proficiunt,
ob quam rem genus est, non pars. Scimus autem plures in
deliberativa incidere status, ut est illa Virgiliana suasio, qua
deliberat Latinus an filiam suam Aeneae collocet. Primum enim
negotialis est, an honestum sit dare filiam peregrino exuli, ut
est: {€Exulibusne datur ducenda Lavinia Teucris?€} Deinde
venialis: {€Nec te miseret nataeque tuique?€} Deinde coniectura,
utrum eam sit relicturus annon. Et hoc gentis probat exemplo
dicens: {€At non sic Phrygius penetrat Lacedaemona pastor /
Ledaeamque Helenam Troianas vexit ad urbes€}. Deinde sequitur
definitio, qua monebant fata exterum debere generum sociari,
exterum esse, quicumque extra regnum suum sit: {€Omnem equidem
sceptris terram quae libera nostris / dissidet <externam reor>€}.
Deinde videtur incidere scriptum et voluntas. Nam interpretatur
oraculum, cum dicit: {€Et sic poscere divos€}. Ergo multi et
paene omnes in deliberativa status incidunt et eam augent, quibus
rebus apparet eam genus esse, non partem.

Tractat autem per syllogismum quadripertitum.

{$Idem in demonstratione solet usu evenire$} id est raro venire.
Et quare dixit {€solet evenire€}? Quia in genere demonstrativo
difficile status incurrunt. Aut enim laudas aut vituperas; tamen
evenit, ut sit in demonstratione coniectura. Nam Demosthenes
laudem dicebat Osiris, quem colunt deum Aegyptii. In qua laude
dixit ipsum primum invenisse astrologiam. Tunc ei dictum est:
Doce eum primum invenisse. Ille cucurrit per tempora et docuit
eum primum invenisse astrologiam. Ex eo ergo, quod ei obviatum
est, videtur coniectura. Vides, quod in demonstrativo genere
solet evenire idem, quod in deliberativo.

{$Haec ergo constitutio, quam generalem nominamus$} De generali
constitutione nascitur iuridicialis et negotialis. Inter
iuridicialem et negotialem hoc interest, quod in iuridiciali
{€aequi et recti natura, poenae et praemii ratio quaeritur€}, sed
de praeterito tempore, in negotiali autem de futuro.

{$Aequi et recti natura$} Sunt multa quidem iusta, sed non sunt
legitima, ut si amicum egentem video et ei donem. Est quidem
iustum, quod feci, sed non legitimum. Item legitimum et non
iustum, ut lex: ‘Filium patri intra aetatem liceat exheredare’.
Pater intra illam aetatem filium, qua peccare non posset,
exheredat. Est quidem iniustum, sed legitimum.

{$Praemii et poenae ratio$} Hoc modo arguitur Verres, quod cives
Romanos occiderit; dicitur recte fecisse, quia meruerunt.
Senserunt enim cum Sertorio adversus patriam; quod ad relationem
pertinet, quae ex assumptione nascitur, iuridicialis filia. Item
de praemio: Obicitur ei, quod scribam suum aureo donaverit anulo,
et dicitur ideo illum hoc fecisse, quod eius furtorum esset
conscius. Respondet: Donavi illum anulo, quia meruit, quia rectum
fuit probatae fidei insignia tribuere. Vides ergo hoc utrumque
esse de praeterito. Ratio autem de praeterito dicitur,
ratiocinatio de futuro.

{$Negotialis, in qua, quid iuris ex civili more et aequitate sit,
consideratur$} In negotiali de futuro hoc modo: Quaeritur, si
liceat filios indemnatos occidere. Filius timidi profectus est ad
bellum, fortiter fecit. Reversus ad patrem vocatur ad poenam.
Contradicit. Hic quaeritur, utrum debeat puniri, quod adhuc de
futuro est. Quando generaliter lege cautum est, vocatur in
speciem negotialem, ut puta ‘vir fortis optet quodlibet
praemium’. Hoc generale est. ‘Vir fortis virginis vestalis
optavit nuptias’. Hoc speciale est. Hic quaeritur iuris periti
prudentia, utrum hoc vel more vel aequitate possit fieri.

15. Et quod diximus esse in iuridiciali, hoc est in filiabus
eius. Nam ipsa desinet esse status, cum vim suam filiabus
tradiderit, id est absolutae et assumpt<iv>ae. Inter quas hoc
interest, quod absoluta inter se habet {€iuris et iniuriae
quaestionem€} et per se potest accusare, per se potest defendere.
Assumptiva autem haec eadem continet, sed non potest per se
defendi, sed per causam. Et ideo ita dicitur, quia per {€se nihil
dat firmi ad defensionem€}, sed extrinsecus aliquid sumit. Neque
enim Orestes dicit: ‘Licuit mihi matrem occidere’, sed dicit:
‘Occidi quidem, sed meruit’. Nam tolle ‘meruit’ et per se defendi
non potest, quod in absoluta potest fieri hoc modo: ‘Desertorem
occidere liceat’. Imperatoris filius in bello patrem deseruit et
eum pater interemit. Arguitur. Dicit: ‘Feci, quia licuit’, et
potest se hoc uno statu contemptis aliis, qui possunt incidere,
defendere.

Absoluta autem tractatur quattuor partibus: Lege arte more
natura. Lege, ut: Qui tres filios indemnatos occiderit, reus fit
ab uxore malae tractationis. Arte: Naufragia pictor pinxerat;
nemo navigabat. Reus fit laesae rei publicae. More: Erat apud
Scythas mos, ut a filiis patres sexagenarii occiderentur. Scytha
cum filio migravit Athenas. Hic impletis sexaginta annis a filio
occisus est. Reus fit parricidii. Natura: ‘Abdicare et recusare
liceat’. Quidam dum innititur filio, cecidit. Filius risit. Vult
illum pater abdicare. Contradicit. Dicit enim: ‘Risi quidem, sed
hoc natura est’. Verum haec qualitas absoluta non satis per se
ipsam defenditur, nisi habuerit extrinsecus argumenta, ut dicat
se risisse non tam casum patris quam humanae conditionis incerta.
‘Simul’, inquit, ‘gressum ferebamus et uni casus nocuit’. Haec
igitur absoluta dicitur per naturam.

Assumptiva autem dividitur in partes quattuor, in concessionem
criminis, in remotionem, relationem, comparationem, quae et
compensatio dicitur.

{€Remotio est€}, quando crimen illatum personae in aliam personam
retorquetur, ut puta legatus a quaestore pecunia accepta ad
provinciam intra diem tricesimum proficiscatur. Non accepta
pecunia intra diem praestitutum non est profectus. Accusatur,
quod non secundum legem profectus fuerit. Contradicit. Dicit
enim: ‘Non est mea culpa, sed quaestoris, qui pecuniam tarde
dedit’. Ecce removet in aliam personam crimen; ideo dicitur
remotio. Hoc autem dupliciter fit, cum {€aut causa aut factum in
alium transfertur€}. Factum: Vt si dicatur alicui ‘cur hominem
occidisti?’ ille respondeat ‘non ego feci, sed hic, qui me vi et
imperio suo coegit, ut facerem’. Causa autem secundum illud
exemplum, quod dedimus de legato, qui dicit non suam causam
fuisse, sed quaestoris, quod profectus intra diem praestitutum
non est.

{€Relatio criminis est€} ut puta Milo accusatur, quod occiderit
Clodium. Ille dicit ‘iure feci, quia ipse mihi hoc voluit
facere’. Dicit se retulisse illi vicem, et ideo relatio dicitur.

Compensatio, quae et comparatio dicitur, quando assumitur
defensio ex eo, quod existimatione mali, quod praecessit, bonum
videtur esse, quod factum est. Ideo dicitur compensatio. Et
numquam comparatio vel compensatio, nisi quando plus boni habet,
quod est factum, postea, quam mali habet illud, quod praecessit.
Item nunquam fit compensatio, nisi quando malum fit, post bonum,
non primo bonum et post malum. Bono priore postea fit malum, ut
si dicat Tullius: ‘Ideo contra legem Porciam gladio cives Romanos
occidi, quia imminebat per illos patriae periculum’. Ecce plus
boni habet quam mali, quod fecit. Vir fortis autem non potest
dicere: ‘Ideo fortiter feci, ut postea parricidia perpetrarem’.
Vnde quidam errantes in loco illo ‘de suppliciis’, ubi ab
Hortensio Verris crimina defenduntur et pro eo, quod est bonus
imperator, veniam postulat, cum dicit: {€Sit fur, sit sacrilegus,
ut est bonus imperator€} esse <putant compensationem> ‘quod fur,
quod sacrilegus fuit’; sed deprecatio est. Nam deprecationem
esse et ipse Tullius manifestum fecit, cum dicit: {€Tum
deprecabitur a vobis, tum etiam <pro> suo iure contendet€}. Ergo
compensatio tum probatur, cum, ut diximus, ex ipso malo, quod
factum est, meliora nascuntur.

Diximus, per quas partes assumptiva constet, sed de concessione
tacuimus, quam proposueramus, ideo quia partes suas habet
{€purgationem et deprecationem€}. Quae nunc explicitis omnibus
accommodatius dicitur. Ideo autem concessio dicitur, quia
conceditur culpa et admissum crimen in <purgatione defenditur
casu necessitate imprudentia>. Imprudentia, ut puta ‘exulem intra
fines deprehensum liceat occidere’. Vnus de geminis in exilium
missus est, alterum quidam intra fines invenit et occidit. Reus
est caedis. Confitetur factum, sed defenditur pro imprudentia,
quia, cum occidit, propter similitudinem vultus putaverit fuisse
damnatum. Casu, ut si quis, dum ad feram telum iacit, hominem
occiderit. Defendit se pro casu. Necessitate: ‘Navis rostrata
portum Rhodiorum ne ingrediatur’. Quaedam pulsa tempestate illuc
devenit. Tenetur a quaestore, ut fiat publica. Excusatur
necessitate.

Ecce tres partes purgationis, quas diximus, in Ligariana Tullius
servat. Accusatur enim Ligarius, cur cum Pompeio fuerit, et
utitur primo imprudentia dicens nescientem se belli profectum,
deinde casu, cum dicit bellum subito exarsisse, postremo
necessitate, cum se retentum intra Africam dicit.

{$Deprecatio est, quando et peccasse confitetur reus et consulte
peccasse$} id est non imprudentia, non casu, non necessitate, sed
tamen deprecatur veniam. {€Quod genus€} causae in iudicio
{€perraro accidit€}. Iudices etenim lege compelluntur sententiam
dicere. Ergo hoc genus causae pertinet aut ad populum aut ad
senatum aut ad imperatorem, quae potestates dant veniam facile.
Vnde et Tullius pro Ligario veniam deprecatur apud Caesarem, quem
scit posse omnia, et quamvis agat, sicut diximus, pro
purgatione, tamen utitur etiam deprecatione, ut confiteatur
factum, petat veniam. Ideo autem admiscuit purgationem, quia
deprecari solum turpe est. Nam hoc est crimen confiteri. Vnde in
Miloniana ait: {€Nec deprecaturi sumus, ut hoc crimen nobis
propter multa et praeclara in rem publicam merita condonetis€}.

16. {$In quarta constitutione, quam translativam nominamus$}
Atque iam multos dixit status, sed illi omnes ex generali
descendunt; ideo pro ipsa sola ponuntur. Ergo quantum ad naturam
pertinet, haec constitutio quarta est. Inter translationem autem
et remotionem hoc interest, quod remotio fit de praeterito facto,
translatio de futuro faciendi. Vt si dicatur Verri: ‘Tu posuisti
pecuniam’, ille dicat: ‘Non ego, sed scriba meus’. Ecce de
praeterito remotio, si aut causa aut factum in alium
transferatur. <De futuro faciendi translatio, si ...>, ut in
Pisoniana ait, cum agit Pisonem <...> vituperet: ‘Non me debes
lacerare, quia non ego te in exilium misi, sed Caesar et
Pompeius’. De ratione autem status huius, id est translationis,
superius iam diximus.

{$Huius constitutionis Hermagoras inventor esse existimatur$}
Superius Hermagoram lacerabat; quod ut videatur invitus fecisse,
nunc eum adversus alios defendit. In quo tamen plus ei detrahit.
Nam dicit ab eo inventum, quod non sit magnum, quod ita expositum
est omnibus, ut a quovis videri pot<u>erit. Nec plenam ei huius
status inventionem dat; nam dicit superiores oratores hoc statu
in controversia usos fuisse, hunc solum nomen dedisse.

{$Et constitutiones quidem et earum partes exposuimus, exempla
autem cuiusque generis tunc commodius exposituri videbimur, cum
in unum quodque eorum argumentorum copiam dabimus$} In secundo
enim libro dicturus est de divisionibus et propositis thematibus
vel accusatori vel reo daturus colores.

17. {$Constitutione causae reperta statim placet considerare,
utrum causa sit simplex an iuncta$} {€ex pluribus€} vel {€ex
comparatione€}. Videamus, ubi iuncta ex pluribus causa est:
Infirmatis reliquis unum approbaturus es. Nam si omnia volueris,
invicem se expugnabunt neque potes dicere videri tibi et
diruendam Carthaginem et deducendam coloniam et eam
Carthaginiensibus reddendam. Sed cum dixeris non esse Afris
reddendam neque eo deducendam coloniam, tum dicis eam debere
dirui.

In comparativo non infirmatis aliis sed approbatis unum quiddam
magis faciendum esse dicis, quod magis est necessarium. Neque
enim potes dicere non esse utile, ut contra Philippum mittantur
auxilia Acarnaniis, quia Acarnana perire publica res non debet,
nec dicis non debere liberari ab hostibus Sardiniam; nam et ipsa
liberanda est. Sed dicis debere quidem et contra Philippum mitti
et contra Sardos, sed magis in Italia retinendas copias, quia hoc
maius et periculosum bellum est, quod Romam et ipsum caput petit
imperii.

Proposito igitur themate primo quaerenda est controversia, deinde
simplex sit an ex pluribus; et si erit simplex, partitionem
facere non debes. Nam non minus vitium incurritur, si in simplici
ponatur partitio quam si in coniuncto non ponatur. Hortensius
reprehenditur, quia et in simplicibus causis partiatur, ut in
Quinctiana: {€Faciam, ut te semper animadverti facere, Hortensi:
Totam causae meae dictionem in partes dividam€}. Tum demum
videndum est, utrum in ratione sit controversia an in scripto.

{$Nam scripti controversia est ea, quae ex scriptionis genere
nascitur. Eius autem genera, quae separata sunt a
constitutionibus, quinque sunt$} Hermogenes, artis graecae
scriptor, dicit qualitatem esse divisam in rationem et in
scriptum; ex ratione nasci negotialem et iuridicialem vel quae ex
his fiunt, ex scripto vero quinque, id est scriptum et
voluntatem, leges contrarias, ambiguitatem, ratiocinationem,
definitionem. Haec autem, si lex nulla sit, esse penitus non
possunt, unde etiam a quibusdam legales vocantur; et sciendum,
quod Hermogenes quattuor tantum dixit, definitionem autem Cicero
repperit, quae quinta est.

Harum videamus themata! Lex: ‘Peregrino murum ascendere ne
liceat’. Belli tempore peregrinus murum ascendit. Fortiter fecit.
Ad poenam petitur. Contradicit. Hic iam quaeritur, utrum lex
etiam de hoc posuerit, et pro ingenii captu ostendendum est vel
ab accusatore vel a reo, utrum id sequendum sit, quod in scripto
continetur, an quod voluntas habet. Scriptum et voluntas est,
quando scriptum contra voluntatem pugnat; aliud enim in scripto
esse dicitur, aliud in voluntate. Videatur autem hic
compensativus esse status, hic cum dicit: ‘Feci, sed profui’; sed
non ita est. Nam ibi dicit, se fecisse malum, ut bonum
consequeretur, hic non confitetur se fecisse malum, ut melius
eveniret, sed nititur voluntate legis. Dicit enim latorem non
sensisse de eo peregrino, qui fortiter fecisset, sed de eo, qui
posset nocere civitati. Nam cum leges omnes pro rei publicae
utilitate dentur, hic non fecit contra leges, qui pro rei
publicae utilitate pugnavit. Non potest ad poenam teneri, cum
etiam ipsae leges se velint pro rei publicae utilitate contemni.
Dicit ille, qui nititur scripto, quid iubeat lex, id est, ne
peregrinus murum ascendat. E contrario dicitur ei: Iste iam civis
est, qui ita pro urbe nostra fortiter fecit. Deinde sciendum
est, quod scriptum et voluntas a compensatione hac ratione
dissentiunt. Tolle enim de scripto et voluntate legem, perimitur
controversia.

Leges contrariae compensationis themate fiunt, non quia ipsae per
se contrariae sunt, ut puta lex est, ut, filius parenti nisi
opitulatus fuerit, puniatur, alia, si vir templum Cereris
ingressus fuerit, ad poenam pertineat. Adhuc sibi hae leges non
sunt contrariae, quia unaquaeque diversa resecavit, sed fiunt
contrariae hoc modo: Cuiusdam mater in tempio Cereris vapulabat.
Ille irrupit et matri tulit auxilium. Petitur ad poenam. Nam
contra leges ingressus est. Contradicit. Sed in hoc statu paene
videtur genus esse asystati, quod ἐξισάζον dicitur. Nam et reus
et defensor legibus se niti dicunt. Sed ita liberatur asystaton,
ut videatur, quae lex antiquior sit, quae utilior, quae causam
hominum contineat, quae deorum, quae imperet, quae permittat.
Imperat enim illa lex: ‘Desertor capite puniatur’; permittit
illa: ‘Vir fortis optet praemium, quod volet’.

Ambiguitas est, ubi id, quod scriptum est, duas aut plures res
significat. In ambiguitate error est, qui fit modis quinque, id
est per discretum et indiscretum, per homonymiam, per
distinctionem, per abundantiam, per deficientiam.

Per discretum vel indiscretum ita fit: ‘Meretrices ancillae
publicae sint’. Ecce ambiguum: Nescit<ur>, quid decrevit. Quid
enim discrevit? Quaeritur enim, de ancillis an de ipsis
meretricibus dixerit.

Per homonymiam, id est nominis dubietatem, fit ambiguitas, ut
puta quidam adulescens audita Laidis Corinthiae fama redactis in
pecuniam bonis suis Corinthum profectus est. Susceptus hospitio a
quadam, quae et ipsa Lais dicebatur. Mortuus in testamento
Laidem scripsit heredem. Contendunt ambae de hereditate et haec
est nominis ambiguitas.

Per distinctionem fit, si male distinguat testator, ut puta
quidam duos amicos habuit Lesium nomine et Milesium. In
testamento scripsit: HERESESTOMILESI. Contendunt ambo
distinctione. Lesius dicit: Ita scripsit ‘eres esto, mi Lesi’.
Ille dicit: Non ita, sed ‘heres esto, Milesi’.

Per abundantiam ita: Si lator plus loquendo, quam competit,
faciat ambiguitatem, ut puta: ‘Meretrix, si utitur veste aurea,
publica sit’. Nescitur hic, quid sit publica, vestis aurea an
ipsa publica sit. Et hic quaerendum est, quid magis fieri possit,
quid prosit vel quid in aerarium mitti possit et prodesse
populo. Meretrix vero omnibus servire non potest; velint enim
omnes eadem nocte illam. Atqui hoc fieri nullo modo potest. Ex
his argumentis asystaton dividitur.

Per deficientiam fit ita: Si in postremo sermo deficiat et faciat
ambiguitatem, ut puta: ‘Tria vasa heres meus amico meo det, quae
voluerit’. Ambiguum enim heres et legatarius. Heres dicit: ‘Mihi
iussit, ut eligam et dem tibi, quae volo’. Item ille dicit:
‘Mihi iussit, ut eligam’. Et defunctus sermonis ambiguitatem
facit. Nam debuit dicere: ‘Tu aut tu’.

Ratiocinatio est, quae habet in se similiter modos <quinque>
sicut ambiguitas, a simili, a consequenti, a contrario, a maiore
ad minus, a minore ad maius.

A simili, ubi intellegitur per id, quod scriptum est, id, quod
scriptum non est, ut puta: ‘Qui patrem pulsaverit, manus perdat’.
Quidam matrem pulsavit. Intellegitur idem decrevisse etiam de
matris pulsatione. Est enim similis pietas ideoque dicitur a
simili.

A consequenti: ‘Adulterum caecare liceat’. Quidam dives
deprehensus caecatus est. Denuo parasito duce ad adulteram dives
accessit. Ipsum parasitum maritus caecavit. Dicit ille: ‘Numquid
me lex caecari iussit?’ Dicit ei maritus: ‘Simile est factum.
Oculis enim tuis huc adulter advenit’. Ideoque dicitur a
consequenti.

A contrario: ‘Desertor capite puniatur’ ex eo, quod poenam voluit
lex decernere desertori. A contrario intellegis voluisse
praemium viro forti eandem legem ideoque dicitur a contrario.

A maiore ad minus, ut puta: ‘Exulem intra fines repertum liceat
occidere’. Quidam inventum intra fines exulem non occidit, sed
verberavit. Accusat eum iniuriarum. Dicit ille: ‘Si occidere me
licuit, quanto magis verberare?’ Ecce a maiore ad minus, id est
ab homicidio ad verbera.

A minore ad maius fit hoc modo, ut puta: ‘Qui protexerit in bello
commilitonem, coronetur’. Quidam miles imperatorem protexit.
Petit coronam; dicit enim: ‘Si militi lex coronam dedit servato
milite, quanto magis imperatore protecto? Amplius est enim
imperatorem servare quam militem, siquidem ipse imperet non solum
aliis, sed etiam in bello militis fungatur officio, ut
Sallustius: {€Vel imperatore vel milite me utemini€}.’ Ecce a
minore ad maius.

His igitur modis ratiocinationis *** ratiocinatio autem dicta
est, quod reddas rationem, quid oporteat a simili, quid a
consequenti iure factum sit, quid a contraria parte verum
videatur vel a minore ad maius vel a maiore ad minus.

Diximus igitur de scripto et voluntate, de legibus contrariis, de
ambiguitate, de ratiocinatione; nunc de definitione dicamus.
Inter hanc definitionem, quae ex lege nascitur, et illam, quae ad
rationem pertinet, hoc interest, quia haec sine scripto esse
controversia omnino non potest, illud vero etiam sine lege stat.
Talis est <lex>: ‘Qui navem in periculis non deseruerit, ipse sit
dominus’. Quidam navigantes naufragum nautam in navem suam
receperunt. Exorta magna tempestas est. Dominus navis in scapham
descendit et religato fune remis navem coepit trahere. Naufragus
ad gubernacula transit. Mercator, cuius erant onera, vulnus sibi,
non tamen letale, impressit. Sedata tempestate ventum est in
portum. Omnes litigant et dicunt suam debere esse navem; nam
omnes se ostendunt non deseruisse. Hic ergo verbis monstrandum
est, quid sit navem deserere. Hic si legem removeas, penitus
controversia esse non potest.

Videamus nunc aliud thema, in quo etiam lege sublata per finem
stet controversia! ‘Vir fortis petat praemium, quod volet’.
‘Adulterum cum adultera liceat occidere’. Vir fortis praemii
nomine alienam uxorem meruit. Quinque dierum spatium legibus
petit, impetravit; intra quod tempus maritus inventum cum uxore
virum fortem quasi adulterum interemit. Arguitur laesae rei
publicae. Contradicit. Definitur enim, utrum hoc sit rem publicam
laedere. Hic etiamsi legem tollas, stat controversia hoc modo:
Vir fortis quidam a populo praemii nomine sub aliquot dierum
dilatione alienam uxorem meruit. Intra quod tempus a marito cum
ea inventus est occisus. Arguitur interfector. Contradicit. Et
definitur, utrum ille vir fortis fuerit, utrum id adulterium
fuerit admittere.

Redeamus nunc ad propositum lectionis, quia iam exposuimus omnia.

{$Verba ipsa videntur cum sententia scriptoris dissidere$} id est
scriptum et voluntas, sicut supra diximus.

{$Tum inter se duae leges aut plures discrepare$} id est leges
contrariae, sicut supra diximus.

{$<Tum> id, quod scriptum est, duas aut plures res significare$}
id est ambiguitas et <fit> per quinque modos, sicut supra
diximus.

{$Tum ex eo, quod scriptum est, aliud quoque, quod non est
scriptum, inveniri$} id est ratiocinatio idque habet similiter
partes quinque, in qua intellegitur, sicut supra diximus, per id,
quod scriptum est, id, quod scriptum non est.

{$Tum vis verbi quasi in definitiva constitutione, in quo posita
sit, quaeri$} Hic definitionem dicit.

18. {$Ac tum considerato genere causae † et simplex$} Instituit
oratorem his praeceptis et veluti fundamenta iaciens ostendit,
quid primo quaeratur, quid posterius. Primo enim considerata
constitutione, id est controversiae ubi videris qui sit status,
an qualitas an coniectura an finis an translatio an certe
quaelibet pars qualitatis, deinde debes quaerere pro causae
partitione, ut supra diximus, an simplex causae genus sit an
iuncta. Si iuncta, quaerere debemus, ex pluribusne iuncta sit
quaestionibus an ex comparatione aliqua. Sane debemus quaerere,
utrum in scripto sit controversia an in ratione. In ratione, quam
supra diximus, id est, utrum sit qualitas an finis an coniectura
an translatio. In scripto fit controversia, quando de verbo
scripti quaeritur, id est legis, quod supra diximus exponentes
illos legales status quinque, scriptum et voluntatem, leges
contrarias, ambiguitatem, ratiocinationem, definitionem. Ergo his
perquisitis personam sibi orator proponat, cum qua conflictetur.
Omnis autem conflictio in intentione est et depulsione, unde
nascitur quaestio. Quaestio enim dicta est, quod contemplans
iudex intendentem et depellentem quaerit, utrum fecerit an non.
Deinde ex hac quaestione procedit ratio et infirmatio rationis.
Quaerit enim iudex reddere rationem reum, infirmat accusator
rationem rei, sequitur iudicatio iudicis. Deinde firmamentum
restat, id est concludendae controversiae robur. Nunc redeamus ad
singula.

‘Fecisti’: ‘Non feci’. Nascitur quaestio. Iudex enim audita
intentione et depulsione, id est antequam perveniat ad
controversiam, est [enim] adhuc in dubio. Quaeritur, utrum
Orestes fecerit parricidium. Ex hac igitur quaestione ratio rei
nascitur, quoniam, si rationem non reddat reus, non stat
controversia. Nisi enim dicat Orestes ‘feci, sed ratione feci;
illa enim patrem meum occidit’, non habet ullam defensionem; ideo
ratio dicitur. Audita igitur hac ratione iudex exspectat et
accusatoris infirmationem, id est qualiter infirmet accusator
rationem rei. Infirmatio enim non iam firmatur nisi translatione;
adeo rationi semper est inimica translatio. Non enim laborat
accusator, ut defendat mortem Clytemestrae, sed ut ita dicat:
‘Est quidem, quia iure occisa est, sed a te filio occidi non
oportuit’. Ex hac ergo ratione et infirmatione fit certa
iudicatio, quae ante controversia. Pendet in quaestione rationis,
post hoc iam iudicat iudex, rectumne fuerit ab Oreste matrem
occidi, cum illa eius patrem occidisset.

19. Sed ubi haec iudicatio processerit, firmamento causae opus
est per plurima argumenta a parte defensoris, ut dicas {€eiusmodi
animum fuisse Clytemestrae in patrem, in regnum, in famam
generis et familiae, in ipsum Orestem€}, ut iure factum sit, et
eandem ab alio iure non <oportuisse> occidi, sed a filio matrem
necatam, quia huius fuerit animi. Sed sane ut his argumentis
or<di>natius utamur, opus est partibus orationis sex, quas in hoc
libro praecipit, et sunt hae: Exordium narratio partitio
confirmatio reprehensio conclusio.

{$In coniecturali autem constitutione$} Cum aliquid nobis
intenditur, necesse est, ut negemus. In hac constitutione, quia
factum non extat, ratio non est. {€Non potest€} ergo {€ex
deductione rationis iudicatio nasci€}, sed est quaestio, id est
animi iudicium, feceritne.

{$Quare necesse est eandem esse quaestionem, quam et
iudicationem$} Superius quae sumus complexi, si teneamus, haec
facilius intellegemus. Diximus enim, quoniam primo iudex in
quaestione pendet. Deinde ubi cognoverit reum fecisse rationem,
infirmat accusator per translationem. Dicit enim: ‘Constat quia
iure factum homicidium, sed non a te fieri oportuit’. Post hoc
iudicatio est et firmamentum causae. Ergo ubi ratio fuerit, ibi
infirmatio est et iudicatio, in coniecturali autem statu, id est
ubi factum intenditur, sed omni modo negatur, in sola tantum
quaestione iudicatio est. In eo enim iudicat iudex, ut quaerat,
factumne sit, quod negat<ur>. Illic enim ratio est, ubi dicitur
iure factum, et illic infirmatio rationis est, ubi ratio
processerit, quae contra se armat infirmationem. Hic autem, ubi
coniectura est, id est, ubi negat<ur> factum, scit omnem
iudicationem in quaestione esse. Quid enim facere iudex potest,
nisi ut requirat, factumne sit? Hic nec ratio est nec infirmatio.
Quare non sunt nisi in concessione.

{$Quot autem in causa constitutiones <aut earum partes erunt,
totidem necesse erit quaestiones, rationes>, iudicationes,
firmamenta reperiri$} Contingit, ut in una causa multae sint
quaestiones, et necesse est, ut ex multis quaestionibus
iudicationes multae sint. Ita ex multis iudicationibus necesse
est per se reum habere multas rationes et adversarium multas
infirmationes. Deinde quot fuerint haec, tot erunt etiam
firmamenta. Veluti in Miloniana nascitur quaestio: ‘Cur occidisti
Clodium?’ Subicit reus rationem: ‘Iure feci, quia ille me voluit
occidere’. Ex his iudicatio iam nascitur. Venit e contra
infirmatio per translationem, qua ratio destruatur, ut dicat
adversarius: ‘Sed a te eum non oportuit occidi, sed a senatu’.
Deinde firmamentum sequitur: ‘Sed occidi eum, qui hunc animum
circa omnes habuit, qui olim cogitavit de nece Pompei et
reliqua’. Altera quaestio: ‘Cur occisus est, si ipse
praeparaverat, ut occideret?’ Ratio rei: ‘Quia contingit, ut
viator securus occidat praeparatum latronem’. Infirmatio
adversarii: ‘Sed non potuit casu, quia locum tenebat editum et
habebat virum a viro lectum’. Sequitur iudicatio ex his, an iure
sit occisus Clodius; deinde firmamenta causae: Ideo etiam
praeparatus occisus est, quia dissoluti fuit animi, qui etiam
sororis concubitus non vitavit et reliqua talia. Vides ergo,
quia, quot fuerint in causa quaestiones, tot necesse est esse
iudicationes, tot rationes vel infirmationes, tot causae
firmamenta.

{$His omnibus in causa repertis tum denique singulae partes
totius causae considerandae sunt. Nam <non> ut quicquid dicendum
est primum, <ita primum> animadvertendum videtur; ideo quod illa,
quae prima dicuntur, si vehementer velis congruere et cohaerere
cum causa, ex his ducas oportet, quae post dicenda sunt$} Dedit
praecepta posterius, ut requiras primo simplexne genus sit causae
an coniunctum, deinde utrum ambiguum sit an ratiocinativum et
reliqua talia. Modo dicit, ut, ubi haec inveneris, diligenter
consideres partes orationis sex. Non enim debes illa habere ante
oculos, quae dicuntur primo, et non omnia. In principiis enim
etiam de epilogis debes tractare, ne forte in argumenta incurras
et dicas aliquid, quod sit contrarium principiis. Illa enim, quae
prima sunt, tractatu posteriorum melius informantur. Deinde
quoniam talia debent esse principia, ut de posterioribus membris
controversiae sumpta videantur. Vt in Miloniana: Quia sciebat
sibi obici hoc in argumentis ‘et cur occisus est Clodius, si
virum a viro lectum habuit?’, ideo in principiis fortissimum
virum dixit Milonem. Ita est enim {€ne turpe sit pro fortissimo
viro dicere incipientem€}.

20. {$Exordium est oratio animum auditoris idonee comparans ad
reliquam dictionem$} Exordium non propter causam ponitur, sed
propter animum cognitoris, ut eum aut docilem faciat, si causa
obscura sit, <aut benivolum, si causa admirabilis sit,> aut
attentum, si causa sit humilis. Et vide oratorem eximium!
{€Exordium est€}, inquit, {€oratio€}. Sed dici potest: Et
reliquae quinque orationes sunt; et quomodo tu id exordio
adscribis, quod omnium erat? Adiecit {€animum auditoris idonee
comparans€}. Sed et narratio idonee comparat; ergo ut effugeret
generalitatem, adiecit {€ad reliquam dictionem€}. Ergo etiam
narrationi per exordium ostendit animos iudicum comparari et
videamus quomodo. Non poterat enim narrare occisum Clodium, nisi
dixerit ante: {€Quare Titi Anni tribunatu, rebus omnibus pro
salute rei publicae gestis ad huius criminis defensionem non
abutimur€}, nisi dixerit: {€Equidem ceteras tempestates et
procellas in illis dumtaxat fluctibus contionum€}. Vides ergo,
quia principium ipsi etiam narrationi animos iudicum conciliat,
et idcirco ait {€ad reliquam dictionem€}.

{$Genera causarum quinque sunt: <Honestum,> admirabile, humile,
anceps, obscurum$} Honestum genus causae est, quod bonitate sua
animum iudicis sine adiumento orationis illicit ad favorem, ut
puta, si pro re publica loquaris, si socios defendas. Ecce
honestum genus causae est [at] in Verrinis, quam rem ipse etiam
testatus erat in divinatione, dum dicit: {€Quod si [in] hanc
causam tam honestam, tam illustrem, tam gravem non haberem€}, uti
ostenderet, quid esset honestae causae, secutus: {€Si autem a me
hoc Siculi non petissent et hoc quod€} et cetera.

{$Admirabile, a quo est animus alienatus eorum, qui audituri
sunt$} In admirabili genere causae animi iudicum abalienati sunt,
id est irascuntur, sicut in Rosciana. Quis enim non moveatur,
ubi audierit occisum a filio patrem aut cum viderit ad
defensionem causae tironem accedere defensorem? Ergo tum in hac
causa aut principio aut insinuatione uti debes, sicut postea
dicemus.

<Humile genus causae est ...>

Anceps genus causae est, ubi iudex dubitat, quid primum iudicet,
sicut in Cluentiana: Quaerit enim iudex, de veneno iudicet an de
corrupto iudicio. Item anceps genus causae est, ubi et honestas
benivolos facit iudices et crimen infensos, sicut in Scauriana
honestus et nobilis iuvenis Scaurus erat, sed moventur iudices,
quia obiciuntur multa crimina. Anceps genus causae est, ut in
illo loco Virgiliano: {€Crudelis mater magis, an puer improbus
ille? / Improbus ille puer, crudelis tu quoque, mater€}.

{€Obscurum€} genus causae est, {€in quo aut tardi auditores <sunt
aut causa implicata est> ad cognoscendum€}, quoniam multiplex
circumplexione inretitur. Obscuritas autem tribus modis fit, a
iudice, ab oratore aut ab ipsa causa. A iudice, si tarde colligat
dictam rem; ab oratore, si aut minus dicat aut multa dicendo se
involvat, sicut ipse: {€Nihil me fugere voluisse reticendo nec
obscura dicendo€}; ab ipsa causa, si obscurissima sint argumenta,
quae vix intellegat iudex, sicut <...> nunc Tullius dicit a
iudice et causa fieri genus, ab oratore autem non, quia praecepta
dat, ut orator debeat esse plenissimus.

{$Igitur exordium in duas partes dividitur, in principium et
insinuationem$} Non omne exordium principium est nec omne
principium exordium; exordium enim genus est principii et
insinuationis. Inter principium et insinuationem hoc est, quod
principia palam fiunt, insinuatio clam. Quod in quibus causarum
generibus sumatur, ostendit ideoque prius necesse habuit
demonstrare causae genus et sic iam, in qua causa quemadmodum
ordireris, ostendere; prius causarum divisit genera, ut facilius
principiorum ostenderet rationem.

{$Insinuatio est oratio cum quadam dissimulatione aut
circuitione$} Insinuatio est enim, ubi, quia offensa persona est,
aperte benivolentia non potest peti, quia, si aperte petieris,
inflammas magis odium quam repellis. Insinuatio autem fit duobus
modis, aut dissimulatione aut circuitione. Dissimulatione, quando
te benivolentiam fingis non petere et in ipso mereris, quia non
potest. Ea autem fit duobus modis, aut cum te dicis meritum esse,
quod pateris, et dum dissimulas, in hoc ipso petis, ut {€equidem
merui nec deprecor, inquit€}, aut certe cum dicis tuam mortem
profuturam illis esse, quos oderit ille qui iudicat, ut est
illud: {€Iam dudum sumite poenas: / Hoc Ithacus velit et magno
mercabitur€}. Circuitione autem fit insinuatio, cum benivolentiam
per ambages, ut magis proprie dicamus, non petis, sed colligis
ut est illud Virgilianum: {€Cuncta equidem tibi, rex, fatebor
quaecumque€}, et quia confessio criminis, ut ipse ait, prima
medicina est, [qui] secutus est: {€Neque me Argolica de gente
negabo€}. Non ergo {€hoc primum€}, tota denique ista allocutio
circuitionis est; nam <non> ad interrogationem tota iuniorum
sequens allocutio respondit, licet et hic et illud explicet {€quo
sanguine cretus€}, sed quia, quod apud hostes dicebat, credere
ei nemo poterat, ideo prius per circuitionem benivolentiam, ut
sequentia crederentur, effecit. Vt insinuationis exempla etiam de
Cicerone ponamus, ecce insinuatione usus est per circuitionem in
Corneliana: {€Si umquam ulla fuit causa, iudices, in qua initio
dicendi€}. Finxit se a diis petere, quod a iudicibus postulabat.
Et quomodo illud Virgilianum {€neque me Argolica de gente
negabo€}, sic et hic: {€Nam primum omnium tempore infestissimo
causam dicimus€}. Et per dissimulationem, ut est in Miloniana:
{€Cumque ipse Titus Annius€} et cetera.

{$Subiens$} Velut gradus sebi auditionis dicendi subtilitate
perficiens.

21. {$In admirabili genere causae, si non omnino infesti
auditores erunt$} In admirabili genere causae, inquit, dupliciter
inchoare conveniet: Si erunt nimium irati iudices, insinuatione,
in qua aut iratorum tibi iudicum animos dissimulatione aut
circuitione concilies; sin erunt non ita multum irati, principio
utere. Et ut demus exempla ipsius Tullii, ecce, quia nimium
iratos iudices sensit, in Miloniana dissimulatione usus est, qua
ait: {€Cum Titus Annius ipse magis de re publica quam de sua
salute perturbetur€}. Rursum in Corneliana circuitione usus est,
quia erat Cornelii persona vehementissime offensa. Vbi autem in
admirabili genere usus est principio? Ecce in Caeliana; nam
aperte veniam deprecatur, hoc est conciliat. Et in tantum, cum
admirabile genus causae sit, securus tamen de iudicibus ut
praetermissa quodammodo benivolentia partibus attentionis utatur,
dum dicit: {€Etenim si existimare de omni hac causa volueritis€}
et reliqua. Admirabile autem quomodo sit in Caeliana, in
sequentibus exponetur.

{$In humili autem genere causae$} Humile autem genus causae est,
ubi, sicut diximus, de parva re agitur, quomodo <cum>
controversia fingitur leporis vel lusciniae, aut persona abiecta
est, quae agit. Hic quemadmodum oportet ordiri? Vt attentum
facias auditorem, dicas rem illam humilem quibusdam videri, sed
nihil inveniri maius et pretiosius ex eius persona, qui perdidit,
si forsitan amore illam habuit, quam amisit, aut pariebatur res
illa, quam perdidit. Ergo quam maxime exaggerare debes, ne iudex,
cum viderit de parva re agi, aut diligentiam attentionis amittat
aut certe accendatur ira, quasi iniuriam factam sibi iudicans,
qui tanta ambitione venerit ad iudicium de re minima sententiam
prolaturus. Ecce Virgilius noverat esse humile, quod dicebat de
apibus. De re minima quomodo animos auditoris erexit? Promissione
magnorum: {€Hanc etiam, Maecenas, aspice partem€}. Et in
Bucolicis in contentione pastorum: {€Tantum, vicine Palaemon, /
sensibus haec imis – res est non parva – reponas€}.

{$Contemptionis tollendae causa$} id est despectionis, dictum ab
eo, quod est contemptus. Sensus ergo est: Attentum fac auditorem
in humili genere causae, ut contemptum, quem causa merebatur,
excludas.

{$Anceps genus causae, si dubiam$} In ancipiti genere causae,
quod ex duabus causis nasci dicit, aut cum dubia iudicatio est
aut cum causa turpitudinis et honestatis particeps, quemadmodum
oportet ordiri? Si iudicatio est, inquit, dubia, id est si
nesciunt iudices, unde iudicaturi sint, oportet ab ipsis
iudicationis rebus ordiri; quod facit in Cluentiana:
{€Animadverti€}, inquit, {€iudices, omnem <accusatoris orationem
duas> divisam esse in partes€}, id est in invidiam corrupti
iudicii et in crimen veneni. Vides, quoniam multitudine
iudicationum confusi iudices sedebant, ipsas iudicationis causas
in principiis posuit, quo fieri auditor possit instructior. Si
vero partem honestatis, partem turpitudinis habebit, partibus
benivolentiae defensor utitur et ab eo, quod honestum in causa
putat, incipit; quod facit in Scauriana, quoniam partem
honestatis habebat persona Scauri vel generis amplitudo, partem
turpitudinis raptae pecuniae crimen. Quid facit Tullius? A laude
virtutis ipsius incipit vel commemoratione maiorum, ut, dum
honestatem, quam causa praestabat personae, commemorat,
turpitudinem, quam crimen afferebat, avertat.

{$Cum autem erit honestum genus causae$} In honesto genere causae
quid debes facere? Si tibi commodum fuerit, praetermitte
principia. Quaerit aliquis: Potest fieri, ut praetermittantur
exordia? Potest et ratio est; nam cum principia aut dociles
facere debeant iudices aut benivolos aut attentos, dociles tibi
facere non est necesse, quia hoc in ancipiti genere causae
convenit et obscuro, ut dociles facias auditores. Attentos etiam
illos necesse est facere, qui causam ipsius causae humilitate
contemnunt. In honesto vero necesse non est uti his, quia sua
sponte favet et attentus est; neque enim potest favere, ut
attentus non sit. Restat ergo, ut benivolos facias; sed hoc
superfluum est: Et cum tibi illi benivolentiam sponte tribuant,
tu id ab his velis deprecari, quod sponte tribuunt? Restat
igitur, ut praetermittas exordium, quod etiam Tullius in primo
libro Philippicarum fecit; nam omisso principio cum praeparatione
narrationis incipit: {€Antequam de re publica dicam, p. c., ea
quae dicenda hoc tempore arbitror, exponam vobis consilium
profectionis et reversionis meae€}. Dicendo {€exponam€}
narrationem in verbi significatione iam tetigit. Sed ne dicat
aliquis ‘hoc principium’: Non est, quia {€antequam de re publica,
p. c.€} non est principium, sed praeparatio narrationis.

At certe nec narratio esse debet, sed aut a lege aut ab aliquo
firmissimo argumento inchoare debet orator, sicut in Corneliana:
{€Vnde igitur ordiar? An ab ipsa lege?€}

{$Sin uti principio placebit$} Ne dicatur Ciceroni ‘quid? si mihi
placeat in honesto genere causae exordiri?’, etiam in hac re
praecepta dat. ‘Si placuerit’, inquit, ‘ut exordiaris, partes
benivolentiae augere <necesse est>; ut licet faveat tibi sua
sponte iudex, tu tamen in principio maiorem collige
benivolentiam. Etenim licet possit videri superfluum postulare,
quod praestat, non est tamen inutile augere, quod praestitit.

{$In obscuro genere causae$} In obscuro genere <causae> quid
facere debes? Ut docilem facias auditorem, quod facit in
Tulliana: {€De hac re€}, inquit, {€iudicabitis€}. Dicendum est
sane, quid intersit inter obscurum genus causae et anceps, quia
difficilis hic differentia est. Anceps fit ex confusione negotii,
ut puta in Ligariana: Accusas Ligarium, quia in Africa restitit
an quia Pompeianus fuit? Denique statim in principio Tullius
partem accusationis leviorem elegit, de qua diceret esse
iudicandum. {€Novum€}, inquit, {€crimen ad te Q. Tubero detulit,
Q. Ligarium in Africa fuisse€}, quod et ad crimen trahi poterat
et ad necessitatem. Ergo anceps fit de confusione negotii,
obscurum de occultatione negotii, quod ex ipsis praeceptis
intellegere possumus, ubi iudicatio explananda est. Hic ratio
causae <...>

22. {$Ab nostra, si de nostris factis et officiis$} {€Ab
nostra€}, inquit, {€persona€} colligitur {€benivolentia, si de
nostris factis <et officiis> sine arrogantia dicemus€}: De
factis, ut est in Flacciana: {€Cum socio et adiutore consiliorum
periculorumque meorum Flacco caedem a vobis, coniugibus
liberisque vestris€} et cetera; officiis, ut in Miloniana: {€Quia
semper contra improbos pro bonis senserat€}. ‘Factum’ enim id
posuit, quod virtute effectum est, ‘officium’ quod benivolentia
aut amore praestitum, ut facta in re sint, officia in voluntate.

{$Sine arrogantia$} Arrogantia est, quae sibi aliquid, quod non
habet, usurpat; nam probata merita dicere non est arrogantiae.
Nam si Aeneas inducitur {€sum pius Aeneas€} et, ut ostenderet,
ait {€raptos qui ex hoste penates / classe veho mecum€}: Ecce
laus sine arrogantia, ex quo benivolentia colligitur. Hoc modo et
Cicero in Verrinis meritum suum sine arrogantia praedicavit
dicens: {€Cum quaestor in Sicilia fuissem, iudices, itaque ex ea
provincia€}.

{$Si crimina illata$} ut est in Miloniana: {€Negant intueri lucem
fas esse ei, qui a se hominem occisum esse fateatur€}. Ecce ubi
nos docet etiam in principiis quaestiones ponere debere, ut his
solutis facilius benivolentia comparetur.

{$Et aliquas minus honestas suspiciones$} Hoc facit ipse in ‘domo
sua’: {€Tune es ille, inquit, quo senatus carere non potuit?€}
Obiectum enim ei fuerat, quod in Capitolium concitandae
seditionis causa venisset, et in principiis purgat. Quid enim
minus honestum est quam Ciceronem reum seditionis? Colligitur
ergo benivolentia, si statim in principiis suspiciosas res
illatas defendimus, et recte; nam si illa nobis ideo obiecta
sunt, ut in odium iudicum adduceremur, certe his purgatis
benivolentia nobis iudicum comparatur.

{$Si quae acciderint incommoda$} ut est in Sullana: {€Sed quoniam
ita tulit casus infestus, <ut> et amplissimo honore cum communi
ambitionis invidia tum singulari Autroni odio <e>verteretur€} et
cetera. Ergo commemoratione incommodorum etiam in principiis
debemus animos iudicum ad misericordiam commovere.

{$Aut quae instent difficultates proferamus$} ut est in
Miloniana: {€Quid enim duobus nobis, iudices, laboriosius, quid
<magis sollicitum,> magis exercitum?€} Item in Virgilio:
{€Cernis, ut insultent Rutuli€}. Item: {€Nunc etiam manes – haec
intemptata manebat / sors rerum€}.

{$Si prece et obsecratione humili ac supplici utimur$} ut est
illud Virgilianum: {€Oro miserere laborum / tantorum, miserere
animi non digna ferentis€}.

{$In odium ducentur, si quod eorum spurce, superbe, crudeliter,
malitiose factum proferetur$} Dixit, a nostra persona quibus
modis benivolentia capiatur, dicit, <quo>modo ab adversariorum
persona capiatur benivolentia, si eos aut in odium aut in
invidiam aut in contemptionem adducas; et modo, quibus rebus in
odium adduci possunt, ostendit.

{$Si quod eorum spurce, superbe, <crudeliter> malitiose factum
proferetur$} Quas causas totas uno sensu in divinatione conclusit
dicens: {€Qua<s> res luxuries in flagitiis€}, quod est spurce,
{€crudelitas in suppliciis€}, quod est <crudeliter>, {€avaritia
in rapinis€}, quod est malitiose – nam quid est malitiosius, quam
quod ipse cupit alterum habere non sinere? – {€superbia in
contumeliis€}, quod est superbe; et prorsus huius rei exempla per
omnes orationes, qui quaerit, inveniet.

{$In invidiam, si eorum potentia, divitiae, cognatio proferatur$}
Docuit, quibus rebus in adversarios possit odium concitari,
ostendit modo, quibus rebus moveatur invidia: {€Si eorum€},
inquit, {€potentia, divitiae, cognatio, pecunia proferatur€}.

{$Potentia$} in Rosciana de Chrysogono: {€Taceant autem idcirco
quia periculum vitant€}; nihil est enim tam invidiosum, quam non
licere defendere quem innocentem probaveris, et hoc † unde dictum
est sine dubio de potentia Chrysogoni.

{$Divitiae, cognatio$} in Quinctiana: {€Publius€}, inquit,
{€Quinctius, cuius tenues opes, exiguae amicorum copiae sunt, cum
adversario gratiosissimo contendat€}. Necesse est enim, ut in
gratiosissimo et divite et cognationibus fulto accipiamus
<invidiam>, cum contra posuerit in persona Quinctii ‘tenues opes,
exiguas amicorum copias’. Erat etiam in Verrinis invidiam de
divitiis <in> Verre, omnem spem defensionis in pecuniis
collocasse.

{$Atque eorum usus arrogans$} Movetur quaestio, cur his rebus
adversarium in invidiam adduci posse dixerit, quibus debet
ornari; nam potentia divitiae cognatio non invidiae debent esse,
sed cognatio † in gloriae locus. Solvit hanc quaestionem, quod
ait {€atque eorum usus arrogans et intolerabilis€}. Non enim
potentem esse invidiosum est ***

