digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De cursu temporum

Hilarianus

Correzione linguistica: Angelica Venturini

Codifica XML: Nadia Rosso

2019 digilibLT, Vercelli

Fonte: Chronica minora. 1: accedunt Hippolyti Romani praeter
Canonem paschalem fragmenta chronologica, collegit et emendavit
Carolus Frick, Lipsiae 1892, 155-174 (Bibliotheca Scriptorum
Graecorum et Romanorum Teubneriana).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

[p. 155 Frick]Quantocumque tempore in diuinis legibus cuiuscumque
timentis deum intentus fuerit animus, tanto e lege, que uera
sunt, discet et discendo sapiens efficitur, quia dux oculorum
cordis est eius in lege, uirtus dei patres et sapientia Christus.
Et quasi patefactis ianuis caeli orae proprio dei audieret,
exultat in lege aliquid uere sapienter addiscens. Vnde sapientia
dei hominem silere non patitur: conpellitur ipsa ueritate cogente
loqui, ut et alios sapientes efficiat. Sapientiae uero qui
iunctus est, inuidere non nouit, qua propter sapiens uult per
sapientiam dei, qua sapiens effectus est, derelicta inuidentia,
per quam mors dominatur et regnat, omnes homines in mundo
sapientes existere. Praedictum enim scit esse in lege, quod
multitudo sapientium sanitas est orbis terrarum. Igitur cum ex
lege fratribus coram sapientiae duce tractatus foret
opponereturquae ab hisdem mundi initium finemque eius paenitus a
nobis scire non posse, quod alii adfirment plus XX milia annos
habere iam mundum, alii inicium et finem ei dare nolentes alii
inicium concedentes aeternum fore uoluerunt: ad haec [p. 156
Frick] ego aio adstruere hii, qui per artem philosophicam mundi
et inanem deceptionem uerborum pompam, opinionesque magis quam
ueritatem amauere, et sunt amatores. Nam si nos imperio dei, quod
fidele est, audiamus, accipimus, quae necesse est, quidquid
nobis diuina lex fideliter enarrauit. Quod annuente domino, si
permittitis, uobis simpliciter enarrabitur.

Sunt enim, qui aestimant annos in lege inaniter aut superfluae
quasi non necessariae fuissae conscribtos, nescientes parum
fidaei talis, qui quid lex dei insinuat uerum esse non credant.
Ad illi: magna, inquiunt, uis est aliquid de lege proferre
scriptoque mandare. Vere, inquam, nam ut ipsi scitis, olim de
racione paschae numeroque annorum mundi hortantibus uobis scribta
fecissae me, sed id circo silui aliquanto tempore, ne a nobis
opuscula ipsa condimentis sapientiae aliena inracionabiliter
conderentur. Vnde digestis melius rebus de diae sacratissimo
paschae iam libellum praemissimus, in quo et qui sit mensis
primus legaliter demonstrabimus. Dehinc eciam cursum annorum a
fabrica mundi in hoc opusculo suo quoque ordinae subputando
notamus. In his igitur promissis satis gauisi fratres faciunt,
que diligentius sancximus. Etenim de hac re non aequae sed uariae
scribere quam plurime, ut lectoris animus in ancipite remanens,
quid [p. 157 Frick] uerius sit, scire non possit. Faciam, ut
uultis et ut ipse promisi, domino scilicet deo, Christo
monstrante. Quapropter partes omnes et regulas annorum adfabre
diligentiusque prosequar, ut expositio ipsa legentibus, quasi
gradientibus delectabilis uia, aequa ac plana uideatur.

Post preteritorum quidem descriptorum uarias conpositiones,
praesertim qui iam praeiudicatae opinionis habentur, dicere
aliquid nefas aut superbum est, sed dicam necesse est racione
cogente, quamuis superbum credo non esse, si posteriorae tempore
a quoquam melius quid de lege proferatur. Hoc et sanctus
apostulus Paulus pace consulens testatur et dicit: {€Et si alio
reuelatum fuerit saedente, prior taceat€}; et utique apostulus de
quacumque disputacione legis hoc dixit: {€De qua re quis
qualiter sensit, ita ut senserit et bene, melius possit
admitti€}.

Nunc de annorum integro numero racio uertitur, ubi non potest
quis pro perfecto numero inperfectum ponere, aut ipsum perfectum
posse transcendere numerum et quod minus fuerit aut plus a
perfecto numero astruere uerum. Igitur iam ueniamus ad causam et
suo ordine cuncta narremus; intellegaturque, quo in loco hanc
uolaentes adsequi racionem aut pleni dixerae.

Cum ergo hic mundus creatorae deo constitueretur [p. 158 Frick]
uideretquae omnia suo iusso ex nihilo aparuisse, naturae caelum
cum ornamentis suis, id est solem lunam et stellas propter uices
et signa temporum luce radiantes, terram cum perfeccionem omnium
seminum; uirore plenam, diuersis coloribus flores habentem diuina
pictura, maria conclusionae riparum ac moncium ne transcendant
quasi uallacionae quadam obsessa, ista nunc etiam primo prolata
motum habentia in se, et omnem animam uiuam: post hanc igitur
perfeccionem mundi placuit omnipotenti deo instituere hominem,
quem prae caeteris animalibus aliud esse uoluit omnipotens deus.
Nam illa iusso et uerbo suo creauit, hunc sacris manibus fincxit,
quem liberum dominumque super uniuersa sua prefecit, illa ut ab
hoc regerentur, hic ut sapiens animal racionalem et astutum sese
gubernaret in mundo. Ex istius namque tempore posteriorumque
omnium generaciones currendum ostendimus usque ad nostram
aetatem, quod anni sunt, a quo factus est iste in quo ad tempus
degimus mundus, sed qui iam secundum euuangelicam uocem in fine
est constitutus, a diae VIII. kl. April. origenem eius mundi
tenentes, quo inchoatum et factum esse in libello paschali
racione cogente iam ante exposuimus, et V dies sine homine fuisse
mundum et die sexto finctum et uiuificatum per dei flatum esse
narrauimus. A primo plasti Adae scilicet natiuitate usque ad [p.
159 Frick] diluuium factum sub Noae anni sunt ĪĪ milia CCLVII.
Sic per generaciones singulas fideliter conprobantur.

Adam anno CCXXX genuit Seth.

Seth anno CCV genuit Enos.

Enos an. CLXL genuit Cainan.

Chainan an. CLXX genuit Malalehel.

Malaleel an. CLXV genuit Iareth.

Iareth an. CLXII genuit Enoc.

Enoc an. CLXV genuit Matusalam.

Matusalam an. CLXXXII genuit Lamech.

Hic primo Matusalae annos, quos scriptorum errore fecit, nullus
uidit, nullus inspexit; nullus diligente inquisitione correxit:
CLXVII annos eum uixisse et genuit Lamech, post uixisse DCCCII
annos. Quod uerum esse non potest, quia DCCCII anni usque trans
diluuium XIIII annos plus esse monstrantur. Diluuium enim nemo
euasit, nemo praeter archam uiuendo transcendit. Igitur
Mattusalam uixit annos CLXXXII et genuit Lamech, et post hoc
uixit annos DCCLXXXVII. Sic enim diuinae scripturae fides uera
monstrat, quae Matusalam ante diluuium et uixisse et mortuum esse
narrauit.

Lamech anno CLXXXVIII genuit Noe: DC. namque anno Noae factum et
consummatum est diluuium. A diluuii autem tempore usquae ad LXX.
annum Abrahae, quo de terra sua ad peregrinacionem profectus est,
an. sunt mil. XII. Ita per ordinem secundae [p. 160 Frick]
generacionis a Sem filio Noe ostenduntur. Sed quia anni Sem
LXLVIII in consumacionem diluuii conpleti sunt, duo scilicet anni
ad racionem summae post diluuium designauimus, necessarii sunt.
Ipse enim Sem biennium post diluuium fuit annorum C et sic genuit
Arfaxat, quos annos II disscriptores huiusquae racionis in
numerum annorum non posuerunt, quomodo eos minime praeuiderunt.

Ergo post diluuium Sem uixit annos duos et genuit Arfaxat.

Arfaxat anno CXXXV genuit Salam.

Salam anno CXXX genuit Cheber.

Cheber anno CXXXIIII genuit Falech.

Falech anno CXXX genuit Ragau.

Ragau anno CXXXII genuit Seruc.

Seruc anno CXXX genuit Nachor.

Nachor an. LXXVIIII genuit Thara.

Thara anno LXX genuit Abraham.

Abraham anno LXX de terra sua profectus est, diximus, in Charram.

A peregrinacione Abrahae usque ad profeccionem filiorum Israhel
ex Aegipto ad haeremum anni sunt CCCCXXX. Sic deinde a nobis
certo cercius declarantur.

Abraham XXX annis peregrinatus est et accepit promissionis filium
Isaac. Qui cum uerbum dei desiderasset audire, quando possit
semen eius possedere terram Chanaan, paratum sacrificio ad
uesperum dominus [p. 161 Frick] ei locutus est concludens simul
et designans, quod adhuc semen eius peregrinaturum in terra
Chanaan et servitute Aegyptiorum annis CCCC, sicut in libro
Geneseos scribtura diuina ipsi Abrahae testatur: {€Sciens scies,
quomodo peregrinum erit semen tuum in terra non sua, et in
seruitute rediguntur, et dominabuntur eorum annis CCCC. Gentem
autem, cui seruierint, ego indicabo€}. Et ideo sapientissimus
legislator Moyses auctore domino nostro secutus ita ait dicens:
{€Habitatio autem filiorum Israhel, qui habitauerunt in terra
Aegipti et in terra Chanaan, ipsi et patres eorum, ann.
CCCCXXX€}. Hoc uidelicet minus adtendentes disputatores annorum
in Aegipto solum aut CCCL annos aut ipsos CCCCXXX filios Israhel
fuisse frustra memorati sunt. Nam ut plenius ostendamus CCCC
annos semen Abrahae ab Isaac nato usque de Aegipto egressus non
in terra Aegipti solum sed et in terra Chanaan esse conpletos,
generaciones eorum currendo monstramus.

Isaac anno LX. genuit Iacob.

Iacob cum esset annorum CXXX, introiuit in Aegipto cum filiis et
nepotibus suis omnique progeniae sua, inter quos nepotes fuit
Gaath, filius Leui, qui est auus Moysi. Ergo Ambram in Aegipto
natus est, et Ambram genuit Moysen. LXXX. anno suo idem Moyses
exiuit de Aegipto cum filiis Israhel,. ac per hoc in Chanaan
terra ab Isaac nato usque ad [p. 162 Frick] Iacob ingressu in
Aegipto habitauerunt annis CXC, et in Aegypto fecerunt annos CCX.

Satis est ad declaracionem annorum istorum, de quibus haesitarunt
quam plurimos fuisse locutos.

Et ideo a fabrica mundi usque ad profeccione filiorum Israhel de
Aegipto anni sunt ĪĪĪDCXCVIIII.

In haeremo fuerunt annis XL. Deinde mortuo Moyse Iesus filius
Nauae per Iordannis alueum sicco pede ad terram promissionis
transtulit populos et eis fabente diuinitate debellans asperas
gentes iudicauit ut iustus. Sub iudicibus autem fuerunt, inibi
captiuitatis temporae, a Iesu Naue usque ad Samuelem prophetam,
qui uncxit Saul regem, per annos DLXI. Sed et nostram summam
integre fore collectam et in Actibus apostolorum apostulus Paulus
recte posuisse legentibus cognoscatur, quia ita Iesu Naue diuisa
patribus nostris terra Chanaan dedit eis iudices dominus deus
per annos CCCCL usque ad Samuelem prophetam. Apostulus enim
Paulus aliud agens in Actibus apostulorum et aliud persuadens non
et captiuitatis, sed sola, in qua iudices habuerunt et dominati
sunt, tempora nominauit. {€Et dedit eis iudices€}, ait. In
captiuitate enim pro peccatis traditi non suos iudices habuerunt,
sed ab exteris praemebantur. Nam nec ipse apostulus Paulus
contra fidem scribturae libri [p. 163 Frick] Iudicum uenire
posset, si quantitatem temporum percurrere uoluisset. A deo
iudices datos populo nominauit, fidem domini Christi insinuare
uolens. Nam usque ad Dauit uerba ad populum fecit, ut ex eius
semen uenisse Christum narrasset, in quo credendi si uellent
habituros dimissa peccatorum praedicauit. Haec denique tempora
iudicum sic ostenduntur.

Iesu Naue cum senioribus iudicauit annis XXXI. Postea peccans
traditi sunt Cusarsamot regi Mesopotamiae annis VIII. Et
excitauit illis dominus ad auxilium Gothoniel, quo occiso
Cusarsamot iudicauit Gothoniel annis L. Post hunc peccantes
seruierunt Eglom regi Moab annis XVIII. Aod Eglom occidit, et
iudicauit Aod annis LXXX. Isto mortuo peccauit populus, et
seruierunt Iabis regi Chananeorum annis XX. Contra quem dominus
suscitauit Debora, que occiso Iabis iudicauit annis XL. Peccans
iterum traditi sunt Mazianitis annis VII. Super os surrexit
Gedeon et iudicauit populum annis XL. Post ipsum filius eius
iudicauit annos III. Post hunc Tola iudicauit annis XXII. Mortuo
Tola electus est a populo Iahyr, et ipse iudicauit populum annis
XXII. Post eius exitum peccauit populus, et traditi sunt
Ammanitis ann. XVIII. Et a pressura clamantes ad dominum
excitauit illis Iepte, et iudicauit annis VI. Etsebon [p. 164
Frick] iudicauit annis VII, Allon iudicauit annos X, post hos
Labdon annis VIII. Peccauit deinde populus, et traditi sunt
Allophilis annis XL. Iterum conuersi ad dominum excitauit illis
Samson, qui uictis Allophilis iudicauit annis XX. Mortuo eo
iudicauit Semegar anno I. Post hunc fuit populus in pace, et non
eis erat rector, sed unusquisque quod ei placebat faciebat et
ipsi sibi fuerunt iudices per annos XXX. Transactis igitur annis
istis iudicauit Heli sacerdos annis XX. Huic successit Samuhel
eciam ipse dei sacerdos, et iudicauit annis LX usque quo uncxit
Saul regem. Fiunt omnes, ut diximus, anni DLXI. Nam qui putant de
his annis aliud apostulum narrasse, diligentius aduertant non
aduertisse eos, qui annorum hystoriam describserunt, quia
sequestrata sola iudicum tempora, ut fecit apostulus, sine annis
captiuitatis sunt anni CCCCL et interualla temporum captiuitatis
anni sunt CXI. Sunt ergo anni omnes a fabrica mundi usque ad
Samuhelem quo unxit Saul regem ĪĪĪCCC. Successerunt deinde
tempora regum. Habuerunt eciam reges per annos DXIIII a Saul
usque ad Sedeciam, cui Nabuchodonosor oculos auferens eum in
pistrino negauit. Sic deinde conprobantur anni regum.

Saul regnauit annis XL.

Dauid regnauit annis XL et mensibus VI.

Salamon annis anni XL.

[p. 165 Frick] Roboam annis XVII.

Abia annis III.

Asaph annis XLI.

Iosafat annis XXV.

Ioram annis VIII.

Ochozias anno I.

Gotholias <annis> VI.

Ioas annis XL.

Amessias annis XXVIIII.

Ozias annis LII.

Ioatham annis XVII.

Achaz annis XVI.

Ezhezias annis XXVIIII.

Manasses annis LV.

Amos annis II.

Iosias annis XXXI.

Ioachas menses III.

Ioachim annis XI.

Ioachim menses III et dies X.

Sedecias annis XI.

Sunt ergo, ut diximus, anni regum DXIII. A fabrica scilicet mundi
usque ad Sedeciam, quando Hierusalem euersa est et populus in
Babillonia transmigratus est, anni sunt ĪĪĪĪDCCCXIIII.

Post undecimum ergo annum Sedeciae Hierusalem euersa a rege
Nabuchodonosor Iudaicos populos in captiuitatem Babylloniae
transmigratus est, quae captiuitas LXX annos tenuit. Qui anni,
quomodo consumati [p. 166 Frick] sunt, luce clarius
demonstrantur. Cum hinc ad ebdomadas Danielis uenerimus, ut etiam
has ebdomadas, a quo tempore et ubi conpletae sunt,
diligentissime conprobentur.

Danihel enim in decima uisione sua cum totus ac tota mente,
pendula sollicitudine in oratione ad deum fuisset intentus, scire
uolens, si status Hierusalem et populos eius post captiuitatem
Babylloniae ab hostibus nihil mali amplius pateretur, apparuit ei
angelus dei dicens: {€Danihel, modo prouidens ad ostendendum
tibi sensum. Exiuit enim domini praeceptum, et ueni, ut
demonstrem tibi. Vir enim concupiscens es tu. Recogita igitur in
praeceptum et intellege uisionem. Septuaginta ebdomadae incisae
sunt in populum tuum et in ciuitatem Hierusalem€}. Designat
igitur angelus Danihelo et summat in LXX ebdomadas et rursum suo
ordine partitur eas, quando et quo modo conpleantur.Ad eodem
angelus sic prosequitur dicens: {€Ad obliteranda, que acceperunt,
et consummanda peccata et exorandas iniustitias et abolenda
delicta et aequitatem sempiternam excogitandam et ut concludatur
uisio et prophetia et ut ungueatur sanctus sanctorum. Et tu
quiesce et intellege de prouentu sermonum siue praeceptum
respondendum et aedificandam urbem Hierusalem usque ad Christum
ducem ebdomadas VII€}. Que ebdomadae [p. 167 Frick] XL sunt et
VIIII anni, qui anni ad corpus LXX annorum captiuitatis
Hierusalem pertinent. Anno enim primo Darii regis, qui regnauit
ad regnum Chaldeorum,qui etiam Baldasar regem occidit, Danihel
uidit uisionem, et fuit XXI. annos captiuitatis Hierusalem. XVIII
enim annis uixit Nabuchodonosor postea quam praedatus est
Sedeciam et Hierusalem, et filius eius Baldasar regnauit annis
III, in quo anno tertio occisus est, et suscepit regnum Darius.
Cuius anno primo Danihelo ab angelo dicitur de ebdomadis LXX,
quas cum eas partiretur, VII ebdomadae primo ab eodem angelo
nominatae sunt, qui, ut dictum est, sunt anni XLVIIII. Qui
iunguntur ad XXI. annum captiuitatis, quando Danihel uidit
uisionem, et efficiuntur anni LXX, qui conpleti sunt in
Babyllonia, ut inpleretur uisio et prophetia Hieremiae. Post quos
annos Cyrus rex Persarum iubet populos ad Hierusalem primo anno
regni sui, ut aedificare possit Hierusalem et ungueretur sanctum
sanctorum, quod fuit in templo dei sacratissimum. Reuertuntur
igitur populi de Babyllonia habentes secum ducem Zorobabel, de
quo mentio facta est ab angelo ad Danihelum: {€Vsque ad Christum
ducem ebdomadae VII€}. Omnis enim rex populi dei in diuina lege
Christus appellatus, nam et Zacharias propheta regum futurum eum
ad populum sic loquitur dicens: {€Manus Zorobabel fundauerunt
domum istam et manus eius consummabunt eam, et cognusces, quia
dominus [p. 168 Frick] omnipotens misit me ad te ˂. . . . . . . .
. . .˃ diebus pusillis? Et gaudebunt in te et uidebunt in manu
Zorobabel lapidem stagneum€}; quod hodie imperatores in manu
dextera ueluti populum ferre uidentur.

Repetit angelus et ait Danihelo: {€Et LXII ebdomadas dominum€},
hoc est, in quibus restituto templo et ciuitatem Hierusalem in
oblationibus suis domino seruierunt. Que ebdomade LXII sunt anni
CCCCXXXIIII, qui anni conpleti sunt temporibus Machabeorum anno
CXLI regni Grecorum. Isto namque tempore Antiochus Grecis superba
mente regnabat, et quamuis ordo iste annorum diuinae legis a
constitutione mundi sufficiat sibi, tamen, ut lectoris animo
satisfacere uideamur, etiam per reges Persarum currentes de
historiis publicarum litterarum a Cyro ostendimus LXII aebdomadas
istas tempore Machabeorum fuisse impletas.

Cyrus namque Persis regnauit armus XXX.

Artarsarses regnauit annis VIIII.

Argus regnauit mensibus VIIII.

Darius regnauit ann. XXXVI.

Artaxersis Longebrachius regnauit annis XLI.

Artarsarses secundus regnauit annis XVIIII menses II.

Socidanus mensibus VII.

Serses filius maior regnauit annis XX.

Artarser regnauit annis LXII.

Artabus regnauit mensibus VII.

Darius Northus regnauit annis XXVIIII.

Olus regnauit annis XXII.

[p. 169 Frick] Arser regnauit ann. XVII.

Darius regnauit ann. VI.

Hunc interfecit Anlexander magnus Macedo, ab cuius tempore
historiam Machabeorum Grecorum anni diuina narratione percurrit.
Fit igitur omnis summa annorum regum Persarum CCLXLIII, et ab
Alexandro magno Macedone usque ad Antiochi tempora, id est usque
in CXLI. annum regni Grecorum, conpletae sunt, ut diximus,
ebdomadae LXII, hoc est anni CCCCXXXIIII.

{€Post LXII aebdomadas€}, ait angelus, {€disperdetur unctio et
sanctum€}. Ergo post VII et LXII ebdomadas unum ebdomada
superest, qui faciunt anni VII, ad conclusione summae LXX
ebdomadarum. In hac scilicet ebdomada gentium malitia excreuit,
sicut iam ab angelo fuerat dictum, ut etiam in dimedium ebdomadis
eiusdem ab Antiocho rege Grecorum auferetur sacrificium de loco
sancto. Et sanctum ipsum pollutum est faeminino aspernamento, et
abominatio desolationis facta est super altare et statua illic
Iouis, quem Olympum uocant. Iste etiam Antiochus mente peruersa
Antechristi imaginem portans unum plebem unumque sacrilegum
populum sub regno suo efficere conabatur. Nam et apostaticis
hominibus aedificare in Hierusalem gymnasium, id est stadium,
concessit et, ubi nonnisi ad exorandum se sanctaque sacrificia
[p. 170 Frick] sibi offerenda deus omnipotens templum sibi
conlocare praecepit, ille spectaculis idolorum polluere
concupiuit. Cum igitur VII et LXII ebdomadae conplete fuissent,
in I. isto ebdomadae, ut superius dictum est, libros legis
conburi, sacrificare simulacris et inmunda manducare genti
Iudaeorum indixit. Et fuit usque in quinta et uicisima die mensis
noni anni CXLVIII regni Grecorum. In quo anno conpletae sunt
ebdomadae omnes LXX, quos decurrens designauit angelus Danihelo
de turbatione ciuitatis Hierusalem et populi euersione, de qua re
etiam ipse Danihel ad dominum concupiscens requirebat.

Exhinc usque in CLXXIIII. annum regni Grecorum, quo tempore
Lucius Licinius Lucullus consul Romanorum, qui fuit de societate
et amiciis, ad Symonem fratrem Iudae Machabei litteras dedit,
anni sunt XXVI. Ex istius namque consolatu annos iam consulis
requirentes inuenimus usque ad passionem domini nostri Iesu
Christi, usque ad annum XVI. imperii Tyberii Caesaris, CLXXVIIII
annos esse conpletos. Ac per hoc a fabrica mundi usque ad
passionem Christi saluatoris nostri anni sunt V(5000)DXXX.

Proinde ad conclusione VI milium annorum debentur anni CCCCLXX.

Necesse est enim, ut, quo modo filii Israhel a pollicitatione
domini dei facta ad Abraham post CCCCLXX. [p. 171 Frick] annum
promissionis terram acceperunt, sic etiam nos Christiani post
totidem annos primam resurrectionem habebimus. Populus enim
Iudaicus in omnibus figuram nostram portat, {€in quos fines
saeculorum cucurrerunt€}. Ergo a passione domini Christi, ex quo
tempore in se fide credentibus resurrectionem pollicitus est dei
filius, anni conpleantur necesse est CCCCLXX, ut concludatur
summa VI milium annorum. Septimo et millesimo anno incipiente
fide uera credentes liberabuntur e mundo: tunc enim erit
resurrectio prima omnium sanctorum. De CCCC uero et LXX annis a
passionem domini in consolatu Caesari et Attici die VIII. Kl.
Abrilis anni transierunt CCCLXVIIII. Restant itaque anni CI, ut
consummentur anni V(5000)Ī. Qui anni V(5000)Ī non ante
conplentur, nisi prius prope ultimum reges decem exierunt in
mundum et filiam Babylloniae, que nunc obtinent, de midio mundi
tulerint. Ad quos subito exiet unus potens super eos, qui est in
Apocalypsi draco nominatus, et obtenebit reges decem et ex eis
aliquos perdet, alii sub eius dicione remanebunt. Tunc
reuelabitur ille impius filius perditionis, qui elatus est
aduersus omne, quod dicitur deus uel quod colitur, ita ut in
templo dei sedens ostendat se, tamquam ipse sit deus. Hic erit
proprius Anticristus, huic potentissimus ille draco, cui decem
cesserunt [p. 172 Frick] reges, tradet uim et potestatem suam. Et
mirabuntur mortales, et erunt Anticristi tempora, que tempora
talia sint necesse est, qualia Antiochus sub regno suo unum
populum in apostasia facere conabatur. Cui quia tempus non fuit,
non talia euenerunt, qualia temptabit efficere Antichristus, dum
uenerit ad perditionem fidelium: ueniet cuius tempus graue ac
nefandum erit, quem solus dominus Christus interfitiet spirito
oris sui et euacuauit praesentia aduentus sui.

Superato igitur et interfecto Antichristo summa conpleta annorum
V(5000)Ī fiet resurrectio omnium sanctorum, adhuc superstite
mundo, decurrentibus etiam annis mille, in quibus draco ille
antiquus, diabulus et satanas, ligatus in abyso sequestratus
erit, ne seducat quemquam, donec consumentur anni mille. Qui anni
mille his numerabuntur, qui sub signo Antichristi remanebunt, et
hii homines nubent et nubentur et morientur. Super hos et plagae
illae discriptae in Apocalypsin aduenient, et partibus subinde
cedetur hic mundus. Nam sanctis dei in resurrectione unus erit
dies, et tantum erit prolongatus in lucem dies iste sanctorum,
quantum impiis illis in mundo cum poena uiuentibus mille
numerabuntur anni. Iste est dies [p. 173 Frick] septimus et
sabbatus aeternus et uerus, cuius imaginem et figuram tenet
sabbatus iste temporalis in Moysi lege conscriptus. Sicut enim
populo Iudaico dictum est: {€sex dies operare opera mundi,
septimo autem die, qui appellatus est sabbatum, requiescere ab
operibus tuis€}; sic sanctis omnibus, qui sunt ab initio mundi et
nunc in Christo fide uera credentibus transactis scilicet sex
diebus, id est sex milium annorum, in quibus eis labor et
cruciatus fuit, ueniet dies septimus et sabbatus uerus.
Quapropter omnem animam praemonuit dominus Christus in euangelio
ad credendum in se: ante esse currendum, non eo tempore, quo et
poena aeterna impiis et mercis bona sanctis reddatur necesse est
pro meritis singulorum. {€Rogate€}, inquid, {€ne fiat fuga uestra
hieme aut sabbato€}. Post septimum et millesimum annum soluetur
satanas de carcere suo et exiet- seducere gentes Gog et Magog. Et
congregans eas ad castra sanctorum quasi pugnaturus, et
discendit ignis de caelo, et consummabuntur omnes homines. Et
tunc erit secunda resurrectio omni carni, et iudicabuntur omnes
iudicio dei iusto pro eo, quod non crediderunt deo, sed sibi
placuerunt in iniustitiis suis. Et post haec auferetur caelum hoc
et terra ista, et ciuitas illa, quem Apocalypsi disscripta est,
parata de caelo discendit cum diuiciis dei, in qua [p. 174 Frick]
iusti habitabunt. Et erit caelum nouum et terra noua, et utraque
in perpetuitate manebunt, impii in ambustione eterna, iusti
autem cum deo in uitam eternam. Amen.

