digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Incerti auctoris tractatus de adtributis personae et negotio
(siue Commentarius in Ciceronis de Inuentione)



Correzione linguistica: Beatrice Strona

Codifica XML: Nadia Rosso

2015 digilibLT, Vercelli

Fonte: Commenta in Ciceronis Rhetorica. Accedit Incerti Auctoris
Tractatus de adtributis personae et negotio, Thomas Riesenweber
(ed.), Teubner-De Gruyter, Berlin-Boston 2013.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 De attributis personae  

[p. 305 Halm] Cum sint undecim attributa personis, quibus
adprobatur cuiusque persona, nomen hominis certis suis designans
et sanguinem et hominem nominibus explicatur, cum nullo socium
neque nomine neque attributo.

Natura est attributum extra ipsum hominem [praeter] in patria,
gente, sanguine ceterisque (haec enim licet dent homini commodum,
non tamen proprium); in ipso uero homine circa corpus et animam,
quia natura dat plurimas et animo et corpori qualitates. Ergo
natura accidens res est, quae aptiorem hominem ad unumquidque
facit. Itaque non {€orator€} natura est, sed {€oratorius€}, id
est qui orator esse possit. Verum has qualitates uel diligentia
conparat facitque perfectas, et {€habitus€} nominatur; aut in has
casu quodam ac repentino motu frequenter incidimus, et
{€adfectio€} dicitur; aut in has inclinamur {€studio€} quodam,
quod ipsum studium per se nihil aliud est quam uoluntas adplicata
in aliquas qualitates. Ergo adficimur qualitatibus tribus modis:
ortu et natali, et est natura; adficimur repentinis casibus, et
adfectio est; adficimur industria ac constantia et
perseueratione, et habitus est.

At uero ipsum studium, quod esse definiuimus adplicatam in
qualitatem aliquam animi uoluntatem, hoc, inquam, studium nunc
adfectio est, si pro tempore est, nunc, si perseuerauerit,
habitus [ipsum studium]; nam iam quasi perceptio quaedam in me
est rei eius, cui nomen est {€<habitus>€}, studium si perseuerat.
Sed ut studium intellegam, illud debeo considerare, quod ipso
studio petitur, ut litteratura aut geometria; quod si perceptum
sit, habitus [studio perceptus] est.

Ergo natura [p. 306 Halm] accidens qualitas est, ut animae uel
corpori uel extrinsecus, et accidens ab ortu ac natali. Accidit
autem mari uel feminae; nam marem esse aut feminam non iam inter
commoda conputatur.

Adfectio est accidens qualitas uel repente uel [studio] mox
desitura (nam si permaneat, fit habitus), dicta {€adfectio€},
quod adficiat qualitate. Et erit adfectio incipiens habitus uel
uictus; non enim omnia ad exitum tendunt.

Habitus est perceptio qualitatum; nam haec {€percepta€}
philosophi dixerunt. Hae qualitates uel commoda sunt uel
incommoda; quae quoniam tribus modis [qualitatis] eueniunt [multa
his] (<non> enim omnia communiter eueniunt, uerum per
existentiam ea, quae euenient, secernentur; nam alias uis in eo
commodo, quod per naturam est, alias quod per adfectionem, alias
quod per habitum), habitus non potest esse {€quod non aliud est
atque illud, quod habetur€}. Nam ignis quia calet putant aliqui
habitum esse, quia perpetuum sit, cum ipsum ignis hoc sit, ut
caleat; itaque potius natura est. Habitum multi non nisi deo
dant, et uerum est: ille habet omnia percepta. At uero homo
numquam ita quid perceptum habet, ut non in profectu cotidie sit,
et hunc profectum ὁρμὴν dixerunt [id est progressionem, quam
ὁρμὴν habitum dixerunt]. Ergo pro existimatione maioris
perceptionis in homine habitum intellegimus, ut si adfectione
quadam aliquid quis agat: ut orator in foro non perfectus, tamen
si in eo progressio est aliqua, habitus dicetur; et certe pro
commodo suo uel habitum uel adfectionem faciet [non ex uero: in
rebus enim nomina sunt certa, quae alterum significent, ut
{€iracundus€} habitus est, {€iratus€} adfectionis]. Et haec ὁρμή,
cum studio et diligentia euenit, habitus est, cum naturaliter,
natura.

Studium est autem uel adipiscendi aliquid uel retinendi uoluntas,
quo uel adipisci aliquid uel retinere optamus uel adepta
retinemus.

Victus est uel quod ipse homo agit uel quod circa ipsum agitur,
omniaque habet, quae natura, habitus, adfectio, studium. Nam
oratorem esse, quod est habitus, et uictus est, si in ea
exercitatione uiuit. Itaque Cicero, quia adsidua <ac>
perseueranti diligentia ita rhetoricam percepit, ut ea in eo
perpetua esset, habitum consecutus est; sed quia eius actum sibi
instituit ad usum uitae, est idem in eadem re et in habitu et in
uictu. Itaque multum plerumque de uirtute habitus detrahit si
uictus afuisse dicatur. Nam licet orator plenus sit perceptione
ipsius artis, tamen aliquantum argumento detrahit si neges in
eadem exercitatione uixisse, ut ipse contra Caecilium, quia
aufert uictum, infirmat habitum, cum dicit: {€Quando tute tui
periculum fecisti?€} Plerumque etiam si nihil agat ex [p. 307
Halm] habitu, hoc ipsum, quod nihil agit, est illi uictus, id est
uitae modus (nam ut in uictu est, quibus amicis utatur, item in
uictu est, et si non utatur). Et certe, quia nihil horum debet
deesse personae, potest habitum habere ex geometriae perceptione,
in qua nihil agit, et uictum de usu rhetoricae. Victus autem
omnis ad qualitatem tendit, sed ea qualitas uel in adfectione uel
in habitu erit; deinde uti oratione uel aliquid rhetoricae
nosse, quod est adfectionis, et ad loquendum aut discendum aptum
esse, quod est naturae, et loqui aut studere uelle, quod est
studii, et cetera huiusmodi habet uictus. Verum in hoc
considerabitur uictus circa haec omnia, si ita agat uitam, ut
haec exerceat. Non enim quia natura loqui aut studere possumus,
quod proprium naturae est, idcirco et inde uiuimus: sed <si> sic
ordinata sit uita nostra ad omnem substantiam rei familiaris
quaerendam, ut inde uiuamus, id est inde nobis omnia suggerantur
ad uictum, merito uictus <ex> exercitatione dicetur. Item et si
sit habitus et non in ipso habitu agat uitam et uirtutem
oratoriae consecutus sit, erit habitus, non uictus. Eodem modo et
adfectio est, si pro tempore, id est prout res aliqua tulerit,
locutus fuerit, non perpetua consuetudine inde uiuendi. Eodem
modo et studio est, si non [studium] quodlibet in exercitatione
uitae tulerit, unde uictus nominandus sit uerbo tenus: ut causas
agere, ut docere est adhuc studii, sed cum ordinata uoluntas est
ad usum uitae, merito dicetur et uictus. Singulis enim his res
suae in eo, quod sunt, tribuendae sunt: ut item etiam seruus
circa hoc, quod in hac condicione est, fortunae est; si
seruitutem seruiat tota uita, uictus est. Sic cetera de fortuna.

Facta uero et casus et orationes et consilia ut superuenientia si
accipimus erunt suis nominibus. Nam uictus non est sine factis,
casu, orationibus, consiliis, sed si euenit, ut diceret, ut
faceret, ut ei aliquid accideret, ut consilio uteretur. Et haec
omnia, si sic accipiamus ut actiones non ordinatas neque
institutas toto uiuendi tempore, erunt suis nominibus; sin autem
in eo genere uiuendi posita fuerint omnia, †quae tibi
constituendi† ad uitam uniuersam, uictus nominabitur, non suo
quidque nomine.

Facta autem, casus, orationes, cum ex futuro tempore argumentum
dabunt, ex praeteritis confirmabuntur: {€Nam ideo hoc illi
accidit, quia hoc fecit, hoc dixit; ideo hoc dicturus est, quia
hoc illi accidit€}.

 De attributis negotio  

Negotium factum ipsum est, unde iudicium est; in iudicium enim
uel in deliberationem uel in demonstrationem non uenitur, nisi
propter factum. Singula igitur quaeque, quae homini aut
obiciuntur aut de homine quaeruntur, [p. 308 Halm] facta sunt:
ipsa igitur singula facta negotium sunt. Sunt alia facta, quae
probationem tribuunt ipsi facto, unde quaeritur sub quolibet
statu. Sunt tertia facta, quae extra ipsum factum et extra facta,
quae uicina sunt ad factum et probant factum, uitae praeteritae:
haec {€personae attributa€} dicuntur. Ergo cum negotium factum
dictumue sit, habet attributa quattuor: {€continentia cum
negotio€}, inquit, {€in gestione negotii, adiuncta negotio, quae
gestum negotium consequuntur€}. Ex his duo prima, {€continentia
cum negotio€} et {€in gestione€}, totum tenent, quidquid habere
potest causa omnis, id est negotium omne per partes suas gestum;
duo alia <...>, ex quibus adsumuntur primum ab oratore ea, quae
{€negotio adiuncta€} sunt; quartum autem illud, quod est
{€consecutio€}, non negotii ipsius gestio est, sed aut
extrinsecus uenientia per homines habet aut per naturam
generaliter, ut post docebimus.

Igitur prima de attributis, continentia, habent partes quinque:
summam, causam, facta illa, quae probant factum, diuisa per tria
tempora. Et omne ipsum, quod diximus negotium esse, factum
scilicet, continetur ab his: a summa, quae breuem propositionem
habet totum claudens, ut {€patriae€}, inquit, {€proditio€} et
cetera. Habet et causam, quae gemina est: inpulsio et
ratiocinatio. Inpulsio est, per quam <quaeritur>, cuius causa
factum sit, ratiocinatio est, quamobrem factum sit. Sequitur per
tria tempora factorum enumeratio: quid ante rem factum, quid in
re, quid post rem sit. Sic igitur negotium quodlibet; [de
statibus] interim, exempli modo, {€occidit—non occidit€} partes
sunt singulae quaestionis. Sed iam parentis occisio, hominis
occisio, patriae proditio summa est. Ergo factum solum negotium
est; propositio facti cum persona uel quolibet alio modo inuidiam
conparans aut extenuans {€summa€} dicetur. Et haec est, quam
Cato in libro suo appellat {€uires causae€}. Hoc argumentum
sequitur causa, quam partiti sumus; quae utique aduersus negantem
factum danda est, ut fecisse doceatur. Quemadmodum autem
tractetur uel ab accusatore uel ab reo in secundo habemus. Quod
si alius status fuerit praeter coniecturam, non causa erit, sed
ratio; de cuius tractatu in secundo docuit. Post haec secuntur
facta omnia ante, in, post, in quibus omnia illa, quae in
gestione negotii posita sunt, si tamen prosunt, adsumentur;
unicuique enim facto inest locus, tempus, modus, occasio,
facultates.

IN GESTIONE NEGOTII. Locus uel naturalis est uel qualitatiuus.
Naturalis locus cum argumentum praestat, non erit illud
argumentum a loco, sed a facultate. Qualitatiuus autem locus
praestat argumentum ex opportunitate; quae opportunitas quibus
rebus possit intellegi ipse posuit.

Tempus quid esset, diu generaliter docuit: {€pars quaedam€},
inquit, {€aeternitatis€}. Hoc quoque in tria tempora diuisit,
quae ipsa tempora [p. 309 Halm] partitus est; nam praeteritum
tribus modis consideratur, consideratur praesens et futurum
binis. Verum haec omnia magis ad cognitionem temporis dixit, quod
quid esset insinuare cupiebat, quam ut apta sint in gestione
negotii. Quid ergo aptum erit huic parti (nam huic attributum est
tempus)? Aestimatio eiusdem temporis et conlatio cum gestione,
ut id, quod factum dicis, eo tempore, ex quo argumentum sumis,
fieri potuisse uideatur. Itaque sic ait: {€Nam saepe oportet
commetiri cum tempore negotium€}.

Occasio autem opportunitas est quaedam temporis ad aliquid
faciendum; haec opportunitas tribus modis consideratur.

Modus autem est, quo non solum factum indicatur, sed quemadmodum
factum; qui modus et animum indicat, id est uoluntatem. Quam
uoluntatem diuidit aut per prudentiam aut per inprudentiam.
Prudentia his quaeritur: {€clam—palam€}, {€ui—persuasione€}.
Inprudentia purgatur inscientia, casu, necessitudine et
adfectione animi.

Facultates autem duplici modo argumentum praestant; nam eiusmodi
sunt, 〈ut〉 per eas aut facilius aliquid fiat aut sine iis effici
non possit.

ADIVNCTA NEGOTIO. Factum quod in negotio ponitur, unde iudex
laturus sententiam est, ut probari quoquo modo possit per
quamlibet constitutionem, sumuntur de his rebus argumenta, quae
res possunt in ipsum factum adfectione quadam conuenire. Has res
{€adfecta€} nominamus; uerum adfecta accipimus nunc de ipso
negotio, id est de omni causa rebusque in causa gestis, nunc ad
res in causa gestas alia quasi quodammodo extrinsecus quae
conuenire uideantur, aut inde ut proueniant aut ad illa coniuncta
sint. Haec adfecta, quae supra diximus, {€negotio adiuncta€}
dicuntur, illa prima continentia uel in gestione. Sed de illis
iam supra dictum est; adiuncta uero ea sunt, quae illis ipsis
supra positis singulis aliquo modo uel extrinsecus cohaerent, ut
summae, ut causae ceterisque, sed cum non ipsa sint, sed aliunde
adsumantur, conuenientia tamen erunt (siue aliena sunt, non hinc
nata) in conlatione, cui erit aut maius aut minus aut par,
itemque simile, contrarium, disparatum. Si uero his adiuncta ita
sunt, ut extra tamen sint, erunt aut genus aut pars aut euentus;
nihil enim horum non [ex is] ad haec est, non tamen in causa
positum, et si positum in causa (id est in negotio, quae ὑπόθεσις
est, id est quaestio personae propriae circa personam propriam)
ueluti non positum. Ergo genus sit licet causae, tamen, quia
genus est, uelut extra causam est, cum persona propria inest in
causa, id est species. Iam uero euentus cum tria tempora teneat,
potest esse ex causa, id est ex negotio, de quo loquor; qui
probat quidem, de negotio quod euenit rebus gestis, id, quod <in>
negotio est. Quoniam tamen et praeteriti temporis euentus et
futuri temporis euentus aliquotiens sumitur, et hic uideri
extraneus potest a negotio, ex negotio [p. 310 Halm] tamen
oriens. Vnde probatum est adiuncta nunc omnimodis externa,
adfecta tamen aliquo modo adiungi, ut certa, quae supra diximus,
nunc aliqua ex ipso uel in ipso negotio, alio modo tamen se
habentia, quam gesti negotii textus ipse et ordo consistit, circa
personam certissimae quaestionis.

MAIVS ET MINVS ET AEQVE MAGNVM EX VI ET EX NUMERO ET EX FIGVRA
NEGOTII CONSIDERATVR] {€Vis€} in eo est, quo ipsa significatione
uerborum diuersas res intellegimus. Itaque cum prolata uerba
distant sensibus nostris significatione ea, qua proferuntur, ui
distant, id est potentia quadam, qua quid quaeque res possit
intellegimus. De {€numero€} perspicuum est; {€figura€} est textus
et ordo negotii per circumstantias suas.

SIMILE AVTEM EX SPECIE CONPARABILI AVT EX CONFERENDA ATQVE
ADSIMVLANDA NATVRA IVDICATVR] {€Simile€}, hoc est species
conparabilis et simulanda natura, est in illis octo: genere,
natura, ui, magnitudine, tempore, loco, persona, opinione. Sed
ipsum simile, quod per haec supra posita efficitur, illic est in
contrariis partibus et quae sub eandem rationem cadunt. Hoc
distinctius positum in differentiis.

DE CONSECVTIONE. In superioribus duobus attributis negotio
negotium omne teneri diximus; tertium, quod est adiunctum
negotio, ueluti extra esse praecepimus, sed naturaliter cohaerere
[extra ipsam ὑπόθεσιν] aut ab oratore adsumi; quamquam et ea,
quae extra sunt, naturaliter ab oratore sumantur. Et de hoc
praecepta iam dedimus. Quarta attributio, quae {€consecutio€}
nominatur, et ipsa ea tenet, quae extra sunt, adhaerentia tamen
rebus negotii; quae non ab oratore ex uoluntate sumantur, sed
quae ipsis rebus negotii rationabiliter acciderunt. Ac prope ea
omnia, quae in quarta attributione [in consecutione] sunt, id
uidentur esse quod euentus; uerum euentus aliud est, aliud
consecutio uel res consecutionis. Etenim euentus consideratio est
<ex> quadam natura rerum, qua perspicitur, quid ex quaque re
euenerit, eueniat, euenturum sit; in consecutione autem non, ex
rebus quid eueniat, tractat orator, sed quid rebus eueniat, id
est quid rebus contingat. Deinde quod in euentu duo sunt, ut
adrogantia et odium, in hac consecutione unum; nam ipsi facto
consecutio est, quod uel raro uel frequenter <contingit rebus>.
Haec autem omnia conlocata sunt in hac consecutione, ut nomen
[contingit rebus], inuentor, imitator, lex de ipsa re,
consuetudo, pactum, ut frequenter fiat, non frequenter, uel
utilitas uel honestas ceteraque quae, ut dixi, rebus accidunt,
non ex rebus ipsis, sed ad res ipsas quadam gestione proueniunt.

