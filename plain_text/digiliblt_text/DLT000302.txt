digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Dedicatio historiarum Gothorum, Vandalorum, Sueborum ad
Sisenandum regem

Isidorus

Correzione linguistica: Raffaella Tabacco

Codifica XML: Nadia Rosso

2016 digilibLT, Vercelli

Fonte: Monumenta Germaniae Historica, Auctorum antiquissimorum
tomus XI Chronicorum minorum saec. IV. V. VI. VII., vol. II, ed.
Th. Mommsen, Berolini 1894, 304)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

Domino et filio karissimo Sisenando regi Gothorum Isidorus.

Quia de origine Gothorum Hispanorum Suevorum Vandalorum et
Alanorum et qualiter rexerunt Hispaniam tibi fieri notitiam
postulasti, in huius parte duximus laborandum atque tuae karitati
prout possumus id scribendo breviter explanare. Tres filios Noe,
id est Sem, Cham et Iapheth scriptura sacra esse testatur: ab
ipsis quippe omnium hominum genus per tripertitam mundi regionem,
id est Asiam Europam et Africam, est disseminatum. Filii Sem
orientalem partem, scilicet Asiam, cum filiis Ioniti filii Noe,
qui post diluvium natus est, possederunt: filii Iaphet
septentrionalem, scilicet Europam, filii Cham meridionalem, id
est Libyam sive Africam, inhabitaverunt, sed tempore procedente
terram Chanaan in Asia violenter obtinuerunt. Nati sunt filii
Iapheth Magog et Tubal et alii: de Magog inde Gothi, de Tubal
vero Hispani et Itali orti censentur. Primus rex Hispanorum
extitit nomine Hispanus, qui famosam urbem condidit, quam ex suo
nomine Hispalim nominavit et in ea solium regni sibi firmavit, a
qua etiam Hispania nomen traxit: dicitur autem et ab Ibero
flumine Hiberia et ab Hespero sidere Hesperia. Hispanis tandem
regnum suum segniter gubernantibus principantibus Petreio et
Afranio Iulio Caesari et Romanis omnino cesserunt, non tamen
patria, sed regni honore caruerunt. Olim pro magna parte sui
Romanis Hispania iam cesserat Bruto et Tolemone ducibus exercitus
Romanorum.

