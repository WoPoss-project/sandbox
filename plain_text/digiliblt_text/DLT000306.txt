digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Historia Gothorum, Vandalorum, Sueborum

Isidorus (Isidorus Hispalensis)

Correzione linguistica: Raffaella Tabacco e Chiara Miglietta

Codifica XML: Nadia Rosso

2016 digilibLT, Vercelli

Fonte: C. Rodríguez Alonso (ed.), Las historias de los Godos,
Vandalos y Suevos de Isidoro de Sevilla, León, Centro de Estudios
e Investigación San Isidoro - Caja de Ahorros y Monte de Piedad
de León, 1975.

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

 De laude Spaniae  

Omnium terrarum, quaequae sunt ab occiduo usque ad Indos,
pulcherrima es, o sacra semperque felix principum gentiumque
mater Spania: iure tu nunc omnium regina prouinciarum, a qua non
occasus tantum, sed etiam oriens lumina mutuat: tu decus atque
ornamentum orbis, inlustrior portio terrae, in qua gaudet multum
ac largiter floret Geticae gentis gloriosa fecunditas. Merito te
omnium ubertate gignentium indulgentior natura ditauit. Tu bacis
opima, uuis proflua, messibus laeta; segete uestiris, oleis
inumbraris, uite praetexeris. Tu florulenta campis, montibus
frondua, piscosa litoribus. Tu sub mundi plaga gratissima sita
nec aestiuo solis ardore torreris, nec glaciali rigore tabescis,
sed temperata caeli zona praecincta, zephyris felicibus
enutriris. Quicquid enim arua fecundum, quicquid metalla
pretiosum, quicquid animantia pulchrum et utile ferunt, parturis,
nec illis amnibus posthabenda, quos clara speciosorum gregum
fama nobilitat. Tibi cedet Alphaeus equis, Clitumnus armentis,
quamquam uolucres per spatia Pisaea quadrigas Olympicis sacer
palmis Alfeus exerceat et ingentes Clitumnus iuuencos Capitolinis
olim immolauerit uictimis. Tu nec Etruriae saltus uberior
pabulorum requiris nec lucos Molorchi palmarum plena miraris, nec
equorum cursu tuorum Eleis curribus inuidebis. Tu superfusis
fecunda fluminibus, tu aurifsluis fulua torrentibus; tibi fons
equi genitor, tibi uellera indigenis fucata conchyliis ad robores
Tyrios inardescunt, tibi fulgurans inter obscura penitorum
montium lapis iubare contiguo uicini solis accenditur. Alumnis
igitur et gemmis diues et purpuris rectoribusque pariter et
dotibus imperiorum fertilis sic opulenta es principibus ornandis
ut beata pariendis. Iure itaque te iam pridem aurea Roma caput
gentium concupiuit et licet te sibimet eadem Romulea uirtus
primum uictrix desponderit, denuo tamen Gothorum florentissima
gens post multiplices in orbe uictorias certatim rapit et amauit,
fruiturque hactenus inter regias infulas et opes largas imperii
felicitate securas.

 De origine Gothorum  

1. Gothorum antiquissimam esse gentem, quorum originem quidam de
Magog Iafeth filio suspicantur a similitudine ultimae syllabae;
et magis de Ezechiele propheta id colligentes. Retro autem
eruditi eos magis Getas quam Gog et Magog appellare consueuerunt.

2. Interpretatio autem nominis eorum in linguam nostram tectum
quod significatur fortitudo, et re uera: nulla enim in orbe gens
fuit quae Romanum Imperium adeo fatigauerit. Isti sunt enim quos
etiam Alexander uitandos pronuntiauit, Pyrrhus pertimuit, Caesar
exhorruit. Per multa quippe retro saecula ducibus usi sunt,
postea regibus, quorum oportet tempora per ordinem cursim
exponere et quo nomine actuque regnauerint, de historiis libata
retexere.

3. Anno ante aeram conditam XII, dum pro arripiendo rei publicae
imperio consul Pompeius et Gaius Caesar arma ciuilia
commouissent, Gothi ad praebendum Pompeio auxilium in Thessalia
aduersus Caesarem pugnaturi uenerant, ubi dum Aethiopes, Indi,
Persi, Medi, Graeci, Scythae ac reliquae Orientis gentes uocatae
aduersus Iulium dimicassent, isti prae ceteris ei fortius
restiterunt: quorum Caesar copia et uirtute turbatus fatur fugam
meditasse, nisi nox proelio finem dedisset.

4. Aera CCXCIIII anno imperii Valeriani et Gallieni primo Gothi
descensis Alpibus, quibus inhabitabant, Graeciam, Macedoniam,
Pontum, Asiam atque Illyricum uastauerunt. Ex quibus Illyricum et
Macedoniam xv ferme annos tenuerunt. Deinde a Claudio imperatore
superati sedes proprias repetunt. Romani autem Claudium Augustum
pro eo quod tam fortissimam gentem a finibus reipublicae
remouisset in foro illi aureum clipeum, in Capitolio auream
statuam conlocauerunt.

5. Aera CCCLXVIIII, anno XXVI imperii Constantini Gothi
Sarmatarum regionem adgressi copiosissimis super Romanos
inruerunt agminibus uehementi uirtute cuncta gladio et
depraedatione uastantes. Aduersus quos idem Constantinus aciem
instruxit ingentique certamine uix superatos ultra Danuuium
expulit, de diuersis gentibus uirtutis gloria clarus, sed de
Gothorum uictoria amplius gloriosus. Quem Romani senatu
adclamante publica laude prosecuti sunt, quod tantam gentem
uicerit quod patriam rei publicae reformauerit.

6. Aera CCCCVII, anno V imperii Valentis primus Gothorum gentis
administrationem suscepit Athanaricus regnans annos XIII, qui
persecutione crudelissima aduersus fidem commota uoluit se
exercere contra Gothos qui in gente sua Christiani habebantur; ex
quibus plurimos, quia idolis immolare non adquieuerunt, martyres
fecit, reliquos autem multis persecutionibus adflictos, dum prae
multitudine horreret interficere, dedit licentiam, immo magis
coegit de regno suo exire atque in Romani soli migrare
prouinciam.

7. Aera CCCCXV, anno XIII imperii Valentis Gothi in Istrium
aduersus semet ipsos in Athanarico et Fridigerno diuisi sunt,
alternis sese caedibus populantes; sed Athanaricus Fridigernum
Valentis imperatoris suffragio superans huius rei gratia legatos
cum muneribus ad eundem imperatorem mittit et doctores propter
suscipiendam Christianae fidei regulam poscit. Valens autem a
ueritate catholicae fidei deuius et Arrianae haeresis
peruersitate detentus missis haereticis sacerdotibus Gothos
persuasione nefanda sui erroris dogmati adgregauit et in tam
praeclaram gentem uirus pestiferum semine pernicioso transfudit
sicque errorem, quem recens credulitas ebibit, tenuit diuque
seruauit.

8. Tunc Gulfilas eorum episcopus Gothicas litteras condidit et
scripturas noui ac ueteris testamenti in eandem linguam
conuertit. Gothi autem, statim ut litteras et legem habere
coeperunt, construxerunt sibi dogmatis sui ecclesias, talia iuxta
eundem Arrium de ipsa diuinitate documenta tenentes, ut
crederent filium patri maiestate esse minorem, aeternitate
posteriorem, spiritum autem sanctum neque deum esse neque ex
substantia patris existere, sed per filium creatum esse,
utriusque ministerio deditum et amborum obsequio subditum. Aliam
quoque patris sicut personam, sic et naturam adserentes, aliam
filii, aliam denique spiritus sancti, ut iam non secundum sanctae
scripturae traditionem unus deus et dominus coleretur, sed iuxta
idolatriae superstitionem tres dei uenerarentur. Cuius
blasphemiae malum per discessum temporum regumque sucessum annis
CCXIII tenuerunt. Qui tandem reminiscentes salutis suae
renuntiauerunt inolitae perfidiae et per Christi gratiam ad
unitatem fidei catholicae peruenerunt.

9. Aera CCCCXVI anno XIIII, imperii Valentis Gothi, qui primum
christianos a sedibus suis expulerant, rursus ipsi ab Hunis cum
rege suo Athanarico expulsi sunt transitoque Danuuio cum uim
Valentis imperatoris ferre non possent sese non depositis armis
tradunt, Thraciam ad inhabitandum accipiunt. Sed ubi uiderunt se
opprimi a Romanis contra consuetudinem propriae libertatis ad
rebellandum coacti sunt Thraciam ferro incendiisque depopulantur
deletoque Romanorum exercitu ipsum Valentem iaculo uulneratum in
quandam uillam fugientem succendunt ut merito ipse ab eis uiuens
cremaretur incendio qui tam pulchras animas ignibus aeternis
tradiderat.

10. Inuenerunt autem eo proelio Gothi confessores priores Gothos
quos dudum propter fidem a terra sua expulerant, et uoluerunt eos
sibi ad praedae societatem coniungere. Qui cum non
adquieuissent, aliquanti interfecti sunt, alii montuosa loca
tenentes et refugia sibi qualiacumque construentes non solum
perseuerauerunt Christiani catholici, sed etiam in concordia
Romanorum a quibus dudum excepti fuerant, permanserunt.

11. Aera CCCCXVIIII, anno imperii Theodosi Spani tertio,
Athanaricus cum Theodosio ius amicitiamque disponens mox
Constantinopolim pergit ibique quintodecimo die post quam fuerat
a Theodosio honorabiliter susceptus, interiit. Gothi autem,
proprio rege defuncto adspicientes benignitatem Theodosi
imperatoris inito foedere Romano se imperio tradiderunt.

12. Aera CCCCXX, anno imperii Theodosii IIII, Gothi patrocinium
Romani foederis recusantes Alaricum regem sibi constituunt,
indignum iudicantes Romanae esse subditos potestati eosque sequi,
quorum iam pridem leges imperiumque respuerant et de quorum se
societate proelio triumphantes auerterant.

13. Aera CCCCXXXVII, anno imperii Honori et Arcadi quarto Gothi
in Alarico et Ragadaiso diuisi, dum semet ipsos in duabus
partibus regni uariis caedibus lacerarent, ob excidium Romanorum
concordes effecti consilium in commune constituunt parique
intentione ad depraedandas quasque regiones Italiae ab inuicem
diuiduntur.

14. Aera CCCCXLIII, anno imperii Honorii et Arcadii X rex
Gothorum Ragadaisus genere Scytha cultui idolatriae deditus
barbaricae inmanitatis feritate saeuissimus cum ducentis
armatorum milibus Italiae partes uehementi uastatione adgreditur,
spondens in contemptum Christi Romanorum sanguinem diis suis
libare, si uinceret, cuius exercitus ab Stilicone duce Romano in
montuosis Tusciae locis circumclusus fame est, potius quam ferro
consumptus, ipse postremum rex captus et interfectus est.

15. Aera CCCCXLVII, anno imperii Honorii et Arcadii XV extincto
Ragadaiso Alaricus consors regni, nomine quidem Christianus, sed
professione haereticus, dolens tantam multitudinem Gothorum a
Romanis extinctam, in uindictam sanguinis suorum aduersus Romam
proelium agit obsessamque impetu magnae cladis inrumpit. Sicque
urbs cunctarum gentium uictrix Gothicis triumphis uicta subcubuit
eisque capta subiugataque seruiuit.

Tantum autem Gothi clementes ibi extiterunt, ut uotum antea
darent quod, si ingrederentur urbem, quicumque Romanorum in locis
Christi, inuenirentur, in uastationem urbis non mitteretur. Post
hoc igitur uotum adgressi urbem omnibus et mors et captiuitas
indulta est, qui ad sanctorum limina confugerunt. Sed et qui
extra loca martyrum erant et nomen Christi et sanctorum
nominauerunt, et ipsis simili misericordia pepercerunt.

16. In reliquis autem etsi praeda hostium patuit, feriendi tamen
inmanitas refrenata est. Incursantibus autem in illa uastitate
per urbem Gothis, dum quidam potens uirginem consecratam aetate
prouectam repperisset eamque honeste admoneret, ut, si quid apud
se auri argentique esset, proferret, illa fideli conscientia quod
habuit protulit; cumque ille uasorum formam et pulcritudinem ex
illa antiqua Romanorum opulentia miraretur, uirgo ait: haec uasa
mihi de sacrario Petri apostoli deposita sunt, praesume, si
audes: ego sacra hosti dare non audeo.

Ille ad nomen apostoli magno pauore perterritus regi hoc per
nuntium refert, qui confestim reportari omnia ad sacrarium beati
Petri summa cum reuerentia iussit, dicens cum Romanis gessisse
bellum, non cum apostolis.

17. Redit igitur uirgo reuerentissimis officiis honorata: redeunt
et cum illa omnes qui ei se sociauerunt, super capita sua uasa
illa aurea et argentea cum hymnis et canticis reportantes exertis
undique iussu regis ob defensionem armatorum custodiis.
Concurrunt undique ad uoces canentium de latibulis agmina
Christianorum. Concurrunt etiam et pagani atque admixit iter eos,
dum Christianos esse se fingunt, etiam et ipsi calamitatis
excidium euaserunt.

18. Hac tempestate Gothi Placidiam Theodosi principis filiam,
Arcadii et Honorii imperatorum sororem cum ingenti auro Romae
capiunt adeptisque multis opibus Romanorum tertia die incensa
euersaque in partibus urbe discedunt. Inde conscensis nauibus cum
ad Siciliam exiguo ab Italia fretu diuisam transire disponerent,
infesto mari periclitati multum exercitum perdiderunt. Quibus
tanta fuit gloria de Romanae urbis obtentu, ut in eius
comparatione nihil se mali passos tempestate illa arbitrarentur,
damna naufragii euentu uictoriae compensantes. Mors Alarici
confestim secuta: uicesimo octauo regni anno defunctus Italia.

19. Aera CCCCXLVIII, anno imperii Honorii et Arcadii XVI, Alarico
post captam urbem defuncto, Athaulfus Gothis Italia regno
praeficitur annis VI. Iste quinto regni anno de Italia recedens
Gallias adiit. Placidiam Theodosii imperatoris filiam, quam Romae
Gothi ceperant coniugem sibi adsumpsit.

In quo prophetia Danihelis a quibusdam creditur esse conpleta,
qui ait filiam regis austri coniungendam regi aquilonis, nullo
tamen de germine eius subole subsistente. Sicut et idem in
consequentibus propheta subicit dicens: nec stabit semen eius.
Nullus enim de utero illius extitit genitus, qui patris in regnum
succederet. Athaulfus autem dum relictis Galliis Spanias
peteret, a quodam suorum apud Barcinonem inter familiares fabulas
iugulatur.

20. Aera CCCCLIIII, anno imperii Honorii et Arcadii XXII post
Athaulfum Gothis Sigericus princeps electus est. Qui dum ad pacem
cum Romanis esset promptissimus, mox a suis est interfectus.

21. Aera et anno quo supra Vallia Sigerico succedens tribus annis
regnum tenuit belli causa princeps a Gothis effectus, sed ad
pacem diuina prouidentia ordinatus. Mox enim regnare coepit,
faedus cum imperatore Honorio pepigit. Placidiam sororem eius,
quae a Gothis Romae capta fuerat, ei honorifice reddidit,
promittens imperatori propter rem publicam omne certamen
inplendum. Itaque ad Spanias per Constantium patricium euocatus.

22. Romani nominis causa caedes magnas barbaris intulit: Wandalos
Silingos in Baetica omnes bello extrinxit: Alanos, qui Wandalis
et Sueuis potentabantur, adeo cecidit, ut extincto Atace rege
ipsorum pauci qui superfuerant oblito regni nomine Gunderici
regis Wandalorum, qui in Gallicia resederant, se regimini
subiugarent.

Confecto igitur Wallia bello Spaniae, dum instructa nauali acie
Africam transire moliretur in fretu Gaditani maris ui grauissima
tempestatis effractus, memor etiam illius sub Alarico naufragii
omisso nauigationis periculo Gallias repetit, data ei ab
imperatore ob meritum uictoriae secunda Aquitania cum quibusdam
ciuitatibus confinium prouinciarum usque ad oceanum.

23. Aera CCCCLVII, anno imperii Honorii et Arcadii XXV, Wallia
rege defuncto Theuderidus succedit in regnum annis XXXIII. Qui
regno Aquitanico non contentus pacis Romanae foedus recusat
pleraque municipia Romanorum uicina sedibus suis occupat, Arcilas
nobilissimum Galliae oppidum multa ui obsessum oppugnat. A cuius
obsidione inminente uirtute Aetii Romanae militiae ducis non
inpunitus abscedit.

24. Remoto igitur Valentiniani imperatoris iussu a potestate
militari Aetio dum Theuderidus Narbonensi urbe diutina obsidione
ac fame esset infestus, rursus a Litorio Romanae militiae duce
Hunis auxiliantibus effugatur. Litorius autem dum primum res
prosperas aduersus Gothos gessisset, denuo daemonum signis
haruspicumque responsis deceptus bellum cum Gothis inprudenter
iniit amissoque Romano exercitu miserabiliter superatus interiit,
fecitque intellegi, quantum illa, quae cum eodem periit,
multitudo prodesse potuerit, si fide potius quam fallacibus
daemoniorum ostentis uti maluisset.

25. Pace deinde Theuderidus cum Romanis inita denuo aduersus
Hunos Galliarum prouincias saeua depopulatione uastantes atque
urbes plurimas euertentes in campis Catalaunicis auxiliante Aetio
duce Romano aperto Marte conflixit ibique proeliando uictor
occubuit. Gothi autem dimicante Thurismundo Theuderedi regis
filio adeo fortiter congressi sunt, ut inter primum proelium et
postremum trecenta fere milia hominum prostrarentur.

26. Multa eodem tempore caeli et terrae signa processerunt,
quorum prodigiis tam crudele bellum significaretur, nam adsiduis
terrae motibus factis a parte orientis luna fuscata est, a solis
occasu stella cometes apparuit atque ingenti magnitudine
aliquandiu fulsit, ab aquilonis plaga caelum rubens sicut ignis
aut sanguis effectus est permixtis per igneum ruborem lineis
clarioribus in specie hastarum rutilantium deformatis. Nec mirum
ut tam ingenti caesorum strage diuinitus tam multa signorum
demonstraretur ostensio.

27. Huni autem usque ad internicionem paene caesi cum rege suo
Attila relictis Galliis Italiam fugiunt aliquantis ciuitatibus
inruptis. Qui et ibi partim fame, partim caelestibus plagis
percussi interierunt. Misso insuper a Marciano imperatore
exercitu forti plaga caeduntur affectique nimium sedes proprias
repetunt ad quas rex eorum Attila, mox ut remeauit, occubuit.

28. Statimque inter filios eius de obtinendo regno magna sunt
exorta certamina. Atque ita Huni, qui tot cladibus antea diminuti
fuerant, rursus mutuis sese gladiis conciderunt. In quibus mirum
illud est, ut dum omne proelium detrimentum habeat populorum,
isti uice uersa cadendo proficiant; sed proinde quia in
disciplina fidelium positi sunt, sicut populus gentis Persarum.

29. Virga enim furoris dei sunt et, quotiens indignatio eius
aduersus fideles procedit, per eos flagellantur, ut eorum
adflictionibus emendati a saeculi cupiditate et peccato semet
ipsos coerceant et caelestis regni hereditatem possideant. Adeo
autem haec gens horrida est, ut, cum famem in bello fuerit passa,
uenam tangat equi et sic excludat hausto sanguine famem.

30. Aera CCCCXC, anno primo imperii Marciani Turismundus filius
Theuderedi prouehitur ad regnum anno I. Qui dum in ipsis regni
sui exordiis feralis ac noxius hostilia inspiraret et multa
ageret insolentius, a Theuderico et Frigdarico est fratribus
interfectus.

31. Aera CCCCXCI, anno II imperii Marciani Theudericus post
fraternam necem in regnum succedens imperauit annis XIII. Qui pro
eo quod imperatori Auito sumendi imperialis fastigii cum Gallis
auxilium praebuisset, ab Aquitania in Spanias cum ingenti
multitudine exercitus et cum licentia eiusdem Auiti imperatoris
ingreditur. Cui cum magna copia rex Sueuorum Recciarius occurrens
duodecimo Asturicensis urbis miliario apud fluuium, qui Urbicus
appellatur, inito mox certamine superatus est caesis suorum
agminibus, aliquantis captis plurimisque fugatis. Ipse postremum
rex telo sauciatus fugiit praesidioque suorum carens ad locum
Portucale capitur regique Theuderico uiuus offertur.

32. Quo perempto multis qui de priore certamine superfuerant sese
tradentibus, aliquantis nihilominus trucidatis regnum paene
destructum est finitumque Sueuorum. Reliqui autem Sueui qui
remanserant in extrema parte Galliciae Massilae filium nomine
Masdram sibi regem constituunt regnumque reparatur Sueuorum.
Occisso Recciario Theudericus de Gallicia ad Lusitaniam uictor
succedens dum Emeritensem urbem depraedare moliretur sanctae
martyris Eulaliae ostentis perterritus, cum omni protinus
exercitu discedit et Gallias repetit.

33. Mox deinde partem unam exercitus duce Ceurila ad Baeticam
prouinciam mittit.

Partem aliam Sumerico et Nepotiano ducibus ad Galliciam dirigit,
qui Sueuos apud Lucum saeua depraedatione uastauerunt.

In Gallias autem Agrippinus comes et ciuis Aegidio comiti Romano
aemulus, ut Gothorum mereretur auxilia, Narbonam tradidit
Theuderico. Post aliquot legati a Remismundo Masdrae filio rege
Sueuorum missi ad Theudericum uenerunt pacem amicitiamque
poscentes. Similiter Theudericus ad Remismundum remittit cum
armorum adiectione uel munerum, directa etiam et coniuge quam
haberet. Sallanem quoque legatum denuo Theudericus mittit ad
Remismundum, qui reuersus ad Gallias Theudericum ab Eurico fratre
suo repperit interfectum.

34. Aera DIIII, anno imperii Leonis VIII, Euricus pari scelere,
quo frater, succedit in regnum annis XVII. In quo honore
prouectus et crimine statim legatos ad Leonem imperatorem dirigit
nec mora partes Lusitaniae magno impetu depraedatur. Inde
Pampilonam et Caesaraugustam misso exercitu capit superioremque
Spaniam in potestatem suam mittit. Tarraconensis etiam prouinciae
nobilitatem, quae ei repugnauerat, exercitus inruptione euertit.
In Gallias autem regressus Arelatum urbes et Massiliam bellando
optinuit suoque regno utramque adiecit.

35. Iste quodam die congregatis in conloquio Gothis tela, quae
omnes habebant in manibus, a parte ferri uel acie alia uiridi,
alia roseo, alia croceo, alia nigro colore naturalem ferri
speciem aliquandiu non habuisse mutatam comperiit. Sub hoc rege
Gothi legum instituta scriptis habere coeperunt, nam antea tantum
moribus et consuetudine tenebantur. Obiit Arelato Euricus morte
propria defunctus.

36. Aera DXXI, anno X imperii Zenonis Eurico mortuo Alaricus
filius eius apud Tolosensem urbem princeps Gothorum constituitur
regnans ann. XXIII. Aduersus quem Fluduicus Francorum princeps
Galliae regnum affectans Burgundionibus sibi auxiliantibus bellum
mouit fusisque Gothorum copiis ipsum postremo regem apud
Pictauis superatum interfecit.

Theudericus autem Italiae rex dum interitum generi conperisset
confestim ab Italiga proficiscitur, Francos proterit, partem
regni quam manus hostium occupauerat recepit Gothorumque iuri
restituit.

37. Aera DXLIIII, anno XVII imperii Anastasii Gisaleicus
superioris regis filius ex concubina creatus Narbona princeps
efficitur regnans annis quattuor, sicut genere uilissimus, ita
infelicitate et ignauia summus. Denique dum eadem ciuitas a
Gundebado Burgundionum rege direpta fuisset, iste cum multo sui
dedecore et cum magna suorum clade apud Barcinonam se contulit.
Ibi moratus quousque etiam regni fascibus a Theuderico fugae
ignominia priuaretur.

38. Inde profectus ad Africam Wandalorum suffragium poscit, quo
in regnum posset restitui. Qui dum non impetrasset auxilium, mox
de Africa rediens ob metum Theuderici Aquitaniam petiit ibique
anno uno delitiscens Spaniam reuertitur atque ab Ebbane
Theuderici regis duce duodecimo a Barcinona urbe miliario
commisso proelio in fugam uertitur captusque trans flumen
Druentium Galliarum interiit, sicque prius honorem, postea uitam
amisit.

39. Aera DXLVIIII, anno uicesimo primo imperii Anastasii
Theudericus iunior, cum iam dudum consul et rex a Zenone
imperatore Romae creatus fuisset peremptoque Odoacar rege
Ostrogothorum atque deuicto fratre eius Honoulfo, et trans
confinium Danubii effugato XVIII annis Italia uictor regnasset,
rursus extincto Gisaleico rege Gothorum Spaniae regnum XV annis
obtinuit, quod superstes Amalarico nepoti suo reliquit. Inde
Italiam repetens aliquamdiu omni cum prosperitate regnauit, per
quem etiam urbis Romae dignitas non parua est restituta: muros
namque eius iste redintegrauit, cuius rei gratia a senatu
inauratam statuam meruit.

40. Aera DLXIIII, anno imperii Iustiniani I, regresso Italiam
Theuderico, Amalaricus nepos eius annis V regnauit. Qui cum ab
Hildeberto Francorum rege apud Narbonam proelio superatus fuisset
Barcinonam trepidus fugiit effectusque omnium contemptibilis ab
exercitu iugulatus interiit.

41. Aera DLXVIIII, anno imperii Iustiniani VI post Amalaricum
Theudis in Spania creatur in regnum annis XVII, qui dum esset
haereticus, pacem tamen concessit ecclesiae, adeo ut licentiam
catholicis episcopis daret in unum apud Toletanam urbem conuenire
et quaecumque ad ecclesiae disciplinam necessaria existerent,
libere licenterque disponere.

Eo regnante, dum Francorum reges cum infinitis copiis in Spanias
conuenissent et Tarraconensem prouinciam bello depopularent,
Gothi duce Theudisclo obicibus Spaniae interclusis Francorum
exercitum multa cum admiratione uictoriae prostrauerunt. Dux idem
prece atque ingenti pecunia sibi oblata uiam fugae hostibus
residuis unius diei noctisque spatio praebuit; cetera infelicium
turba, cui transitus conlati temporis non occurrit, Gothorum
perempta gladio concidit.

42. Post tam felicis successum uictoriae trans fretum inconsulte
Gothi gesserunt. Denique dum aduersus milites, qui Septem oppidum
pulsis Gothis inuaderant, oceani freta transissent eundemque
castrum magna ui certaminis expugnarent, adueniente die dominico
deposuerunt arma, ne diem sacrum proelio funestarent. Hac igitur
occasione reperta milites repentino incursu adgressum exercitum
mari undique terraque conclusum adeo prostrauerunt, ut ne unus
quidem superesset, qui tantae cladis excidium praeteriret.

43. Nec mora praeuenit mors debita principem, uulneratur enim a
quodam in palatio, qui iam dudum dementis speciem, ut regem
deciperet, simulauerat.

Finxit enim arte insaniam perfoditque principem, quo uulnere ille
prostratus occubuit indignantemque animam exhalauit. Fertur
autem inter effusionem sanguinis coniurasse, ne quis interficeret
percussorem, dicens congruam meriti recepisse uicissitudinem,
quod et ipse priuatus ducem suum sollicitatum occiderit.

44. Aera DLXXXVI, anno imperii Iustiniani XXIII interempto Theudi
Theudisclus Gothis praeficitur, regnans anno I. Qui, dum
plurimorum potentum conubia prostitutione publica macularet et ob
hoc instrueret animum ad necem multorum, praeuentus coniuratorum
manu Hispali inter epulas iugulatur confossusque extinguitur.

45. Aera DLXXXVII, anno imperii Iustiniani XXIIII extincto
Theudisclo Agila rex constituitur regnans annis V. Iste aduersus
Cordubensem urbem proelio mouens, dum in contemptu catholicae
religionis ecclesiae beatissimi martyris Aciscli iniuriam
inferret hostiumque ac iumentorum horrore sacrum sepulchri eius
locum ut profanator pollueret, inito aduersus Cordubenses ciues
certamine poenas dignas sanctis inferentibus meruit. Nam belli
praesentis ultione percussus et filium ibi cum copia exercitus
interfectum amisit et thesaurum omnem cum insignibus opibus
perdidit.

46. Ipse uictus ac miserabili metu fugatus Emeritam se recepit.
Aduersus quem interiecto aliquanto temporis spatio Athanagildus
tyrannidem regnandi cupiditate arripiens, dum exercitum eius
contra se Hispalim missum uirtute militari prostrasset, uidentes
Gothi proprio se euerti excidio et magis metuentes, ne Spaniam
milites auxili occasione inuaderent, Agilanem Emerita
interficiunt et Athanagildi se regimini tradiderunt.

47. Aera DXCII, anno imperii Iustiniani XXVIIII occiso Agilane
Athanagildus regnum quod inuaderat tenuit annis XIIII.

Hic cum iam dudum sumpta tyrannide Agilanem regno priuare
conaretur, militum sibi auxilia ab imperatore Iustiniano
poposcerat, quos postea submouere a finibus regni molitus non
potuit. Aduersus quos huc usque conflictum est: frequentibus
antea proelis caesi, nunc uero multis casibus fracti atque
finiti. Decessit autem Athanagildus Toleto propria morte uacante
regno mensibus V.

48. Aera DCV, anno II imperii Iustini minoris post Athanagildum
Liuua Narbonae Gothis praefitur regnans annis tribus. Qui secundo
anno postquam adeptus est principatum, Leuuigildum fratrem non
solum successorem, sed et participem regni sibi constituit
Spaniaeque administrationi praefecit, ipse Galliae regno
contentus. Sicque regnum duos capuit, dum nulla potestas patiens
consortis sit. Huic autem unus tantum annus in ordine tempororum
reputatur, reliqui Leuuigildo fratri adnumerantur.

49. Aera DCVI, anno III imperii Iustini minoris Leuuigildus
adepto Spaniae et Galliae principatu ampliare regnum bello et
augere opes statuit. Studio quippe exercitus concordante fauore
uictoriarum multa praeclare sortitus est. Cantabrum namque iste
obtinuit, Aregiam iste cepit, Sabaria ab eo omnis deuicta est.
Cesserunt etiam armis illius plurimae rebelles Hispaniae urbes.
Fudit quoque diuerso proelio militem et quaedam castra ab eis
occupata dimicando recepit. Hermenegildum deinde filium imperiis
suis tyrannizantem obsessum exsuperauit. Postremum bellum Sueuis
intulit regnumque eorum in iure gentis suae mira celeritate
transmisit, Spania magna ex parte potitus, nam antea gens
Gothorum angustis finibus artabatur. Sed offuscauit in eo error
impietatis gloriam tantae uirtutis.

50. Denique Arrianae perfidiae furore repletus in catholicos
persecutione commota plurimos episcoporum exilio relegauit,
ecclesiarum reditus et priuilegia tulit. Multos quoque terroribus
in Arrianam pestilentiam inpulit, plerosque sine persecutione
inlectos auro rebusque decepit. Ausus quoque inter cetera
haeresis suae contagia etiam rebaptizare catholicos et non solum
ex plebe, sed etiam ex sacerdotalis ordinis dignitate, sicut
Vincentium Caesaraugustanum de episcopo apostatam factum et
tanquam a caelo in infernum proiectum.

51. Extitit autem et quibusdam suorum perniciosus, nam quoscumque
nobilissimos ac potentissimos uidit aut capite truncauit aut
proscriptos in exsilium egit. Fiscum quoque primus iste
locupletauit primusque aerarium de rapinis ciuium hostiumque
manubiis auxit. Condidit etiam ciuitatem in Celtiberia, quam ex
nomine filii sui Recopolim nominauit. In legibus quoque ea quae
ab Eurico incondite constituta uidebantur correxit, plurimas
leges praetermissas adiciens plerasque superfluas auferens.
Regnauit autem annis XVIII defunctus propria morte Toleto.

52. Aera DCXXIIII, anno III imperii Maurici, Leuuigildo defuncto
filius eius Recaredus regno est coronatus, cultu praeditus
religionis et paternis moribus longe dissimilis: namque ille
inreligiosus et bello promptissimus, hic fide pius et pace
praeclarus, ille armorum artibus gentis imperium dilatans, hic
gloriosius eandem gentem fidei trophaeo sublimans. In ipsis enim
regni sui exordiis catholicam fidem adeptus totius Gothicae
gentis populos inoliti erroris labe detersa ad cultum rectae
fidei reuocat.

53. Synodum deinde episcoporum ad condemnationem Arrianae
haeresis de diuersis Spaniae et Galliae prouinciis congregat, cui
concilio idem religiosissimus princeps interfuit gestaque eius
praesentia sua et subscriptione firmauit, abdicans cum omnibus
suis perfidiam quam hucusque Gothorum populus Arrio docente
didicerat, et praedicans trium personarum unitatem in deum,
filium a patre consubstantialiter genitum esse, spiritum sanctum
inseparabiliter a patre filioque procedere et esse amborum unum
spiritum, unde et unum sunt.

54. Egit etiam gloriose bellum aduersus infestas gentes fidei
suscepto auxilio. Francis enim sexaginta fere milium armatorum
Gallias inruentibus misso Claudio duce aduersus eos glorioso
triumphauit euentu. Nulla umquam in Spaniis Gothorum uictoria uel
maior uel similis extitit. Prostrati sunt enim et capti multa
milia hostium; residua exercitus pars praeter spem in fugam uersa
Gothis post tergum insequentibus usque in regni sui finibus
caesa est. Saepe etiam et lacertos contra Romanas insolentias et
inruptiones Vasconum mouit, ubi non magis bella tractasse quam
potius gentem quasi in palaestrae ludu pro usu utilitatis uidetur
exercuisse.

55. Prouincias autem, quas pater proelio conquisiuit, iste pace
conseruauit, aequitate disposuit, moderamine rexit. Fuit autem
placidus, mitis, egregiae bonitatis tantamque in uultu gratiam
habuit et tantam in animo benignitatem gessit, ut in omnium
mentibus influens etiam malos ad affectum amoris sui attraheret;
adeo liberalis, ut opes priuatorum et ecclesiarum praedia, quae
paterna labes fisco adsociauerat, iuri proprio restauraret; adeo
clemens, ut populi tributa saepe indulgentiae largitione laxaret.

56. Multos etiam ditauit rebus, plurimos sublimauit honoribus,
opes suas in miseris, thesauros suos in egenis recondens, sciens
ad hoc illi fuisse conlatum regnum, ut eo salubriter frueretur,
bonis initiis bonum finem adeptus; fidem enim rectae gloriae,
quam initio regni percepit, nouissime publica confessione
paenitentiae cumulauit. Toleto fine pacifico transiit. Qui
regnauit annos XV.

57. Aera DCXXXVIIII, anno imperii Maurici XVII, post Recaredum
regem regnat Liuua filius eius annis duobus, ignobili quidem
matre progenitus, sed uirtutum indole insignitus. Quem in primo
flore adulescentiae Wittericus sumpta tyrannide innocuum regno
deiecit praecisaque dextra occidit anno aetatis XX, regni
secundo.

58. Aera DCXLI, anno imperii Maurici XX extincto Liuuane
Wittericus regnum, quod uiuente illo inuaserat, uindicat annis
VII, uir quidem strenuus in armorum arte, sed tamen expers
uictoriae. Namque aduersus militem Romanum proelio saepe molitus
nihil satis gloriae gessit praeter quod milites quosdam Sagontia
per duces obtinuit. Hic in uita plurima inlicita fecit, in morte
autem, quia gladio operatus fuerat, gladio periit. Mors quippe
innocentis inulta in illo non fuit, inter epulas enim prandii
coniuratione quorundam est interfectus. Corpus eius uiliter est
exportatum atque sepultum.

59. Aera DCXLVIII, anno imperii Focatis sexto, Gundemarus post
Vittericum regnat annis II. Hic Wascones una expeditione
uastauit, alia militem Romanum obsedit, morte propria Toleto
decessit.

60. Aera DCL, anno imperii Heraclii II, Sisebutus post Gundemarum
regali fastigio euocatur, regnans annis VIII mensibus VI. Qui
initio regni Iudaeos ad fidem Christianam permouens aemulationem
quidem habuit, sed non secundum scientiam: potestate enim
conpulit, quos prouocare fidei ratione oportuit, sed, sicut
scriptum est, siue per occasionem siue per ueritatem donec
Christus adnuntietur. Fuit autem eloquio nitidus, sententia
doctus, scientia litterarum ex parte inbutus.

61. In bellicis quoque documentis ac uictoriis clarus. Astures
enim rebellantes misso exercitu in dicionem suam reduxit.
Ruccones montibus arduis undique consaeptos per duces euicit. De
Romanis quoque praesens bis feliciter triumphauit et quasdam
eorum urbes pugnando sibi subiecit. Adeo post uictoriam clemens,
ut multos ab exercitu suo hostili praeda in seruitutem redactos
pretio dato absolueret eiusque thesaurus redemptio existeret
captiuorum. Hunc alii proprio morbo, alii inmoderato medicamenti
haustu asserunt interfectum, relicto Recaredo filio paruulo, qui
post patris obitum princeps paucorum dierum morte interueniente
habetur.

62. Aera DCLVIIII, anno imperii Heraclii X gloriosissimus
Suinthila gratia diuina regni suscepit sceptra. Iste sub rege
Sisebuto ducis nanctus officio Romana castra perdomuit, Ruccones
superauit. Postquam uero apicem fastigii regalis conscendit,
urbes residuas, quas in Spaniis Romana manus agebat, proelio
conserto obtinuit auctamque triumphi gloriam prae ceteris regibus
felicitate mirabili reportauit, totius Spaniae intra oceani
fretum monarchiam regni primus idem potitus, quod nulli retro
principum est conlatum. Auxit eo proelio uirtutis eius titulum
duorum patriciorum obtentus, quorum alterum prudentia suum fecit,
alterum uirtute sibi subiecit.

63. Habuit quoque et initio regni expeditionem contra incursus
Vasconum Terraconensem prouinciam infestantium, ubi adeo
montiuagi populi terrore aduentus eius perculsi sunt, ut
confestim quasi debita iura noscentes remissis telis et expeditis
ad precem manibus supplices ei colla submitterent, obsides
darent, Ologicus ciuitatem Gothorum stipendiis suis et laboribus
conderent, pollicentes eius regno dicionique parere et quicquid
imperaretur efficere.

64. Praeter has militaris gloriae laudes plurimae in eo regiae
maiestatis uirtutes: fides, prudentia, industria, in iudiciis
examinatio strenua, in regendo cura praecipua, circa omnes
munificentia, largus erga indigentes et inopes misericordia satis
promptus, ita ut non solum princeps populorum, sed etiam pater
pauperum uocari sit dignus.

65. Huius filius Reccimerus in consortio regni adsumptus pari cum
patri solio conlaetatur, in cuius infantia ita sacrae indolis
splendor emicat, ut in eo et meritis et uultu paternarum uirtutum
effigies praenotetur. Pro quo exorandus est caeli atque humani
generis rector, ut sicut extat consensu patrio socius, ita post
longaeuum parentis imperium sit et regni successione dignissimus.

Computatis igitur Gothorum regum temporum ab exordio Athanarici
regis usque ad quintum gloriosissimi Suinthilani principis annum,
regnum Gothorum per annos CCLVI deo fauente reperitur esse
porrectum.

 Recapitulatio  

66. Gothi de Magog Iapheth filio orti cum Scythis una probantur
origine sati, unde nec longe a uocabulo discrepant. Demutata enim
ac detracta littera Getae quasi Scythae sunt nuncupati. Hi
igitur occidentis glacialia iuga inhabitantes quaequae sunt ardua
montium cum ceteris gentibus possidebant. Quibus sedibus inpetu
gentis Hunorum pulsi Danubium transeunt, Romanis se dedunt; sed
dum iniurias eorum non sustinerent, indignati arma sumunt,
Thraciam inruunt, Italiam uastant, obsessam urbem capiunt,
Gallias adgrediuntur patefactisque Pyrenaeis montibus Spanias
usque perueniunt ibique sedem uitae atque imperium locauerunt.

67. Populi natura pernices, ingenio alacres, conscientiae uiribus
freti, robore corporis ualidi, staturae proceritate ardui, gestu
habituque conspicui, manu prompti, duri uulneribus, iuxta quod
ait poeta de ipsis: « mortem contemnunt laudato uulnere Getae ».
Quibus tanta extitit magnitudo bellorum et tam extollens
gloriosae uictoriae uirtus ut Roma ipsa uictrix omnium populorum
subacta captiuitatis iugo Gothicis triumphis adcederet et domina
cunctarum gentium illis ut famula deseruiret.

68. Hos Europae omnes tremuere gentes, Alpium his caesere obices,
Wandalica ipsa crebro opinata barbaries non tantum praesentia
eorum exterrita quam opinione fugata est. Gothorum uigore Alani
extincti sunt, Sueui quoque hactenus intra inaccessos Spaniarum
angulos coartati etiam nunc eorum armis periculum finis experti
sunt et regnum, quod desidioso torpore tenuerunt, turpiori nunc
dispendio caruerunt, quamquam tenuisse huc usque ualde sit mirum,
quod sine experimento defensionis carere potuerunt.

69. Sed quis poterit tantam Geticae gentis edicere uirium
magnitudinem, quandoquidem multis gentibus uix precum causa et
munerum regnare licuerit, his tamen libertas magis de
congressione quam de petita contigit pace atque ubi sese
necessitas bellandi opposuit, uires eos potius adhibuisse quam
preces. Porro in armorum artibus satis expectabiles, et non solum
hastis, sed et iaculis equitando confligunt, nec equestri tantum
proelio, sed et pedestri incedunt, uerumtamen magis equitum
praepeti cursu confidunt, unde et poeta: « Getes, inquit, quo
pergit equo ».

70. Exercere enim sese telis ac proeliis praeludere maxime
diligunt. Ludorum certamina usu cotidiano gerunt. Hac sola tantum
armorum experientia hucusque carebant, quod classica bella in
mari gerere non studebant; sed postquam Sisebutus princeps regni
sumpsit sceptra, ad tantum felicitatis uirtutem profecti sunt, ut
non solum terras, sed et ipsa maria suis armis adeant
subactusque seruit illis Romanus miles, quibus seruire tot gentes
et ipsam Spaniam uidet.

 Historia Wandalorum  

71. Aera CCCCXLIIII ante biennium inruptionis Romanae urbis
excitatae per Stiliconem gentes Alanorum, Sueuorum et Wandalorum
transiecto Rheno Gallias inruunt, Francos proterunt directoque
impetu ad Pyrenaeum usque perueniunt, cuius obice per Didymum et
Verinianum Romanos nobilissimos ac potentissimos fratres ab
Spania tribus annis repulsi per circumiacentes Galliae prouincias
uagabantur. Sed postquam iidem fratres, qui priuato praesidio
Pyrenaei claustra tuebantur ob suspicionem tyrannidis insontes et
nulla culpa obnoxii a Constantio Caesare interfecti sunt,
memoratae gentes Spaniarum prouincias inrumpunt.

72. Aera CCCCXLVI Wandali, Alani et Sueui Spanias occupantes
neces uastationesque cruentis discursibus faciunt, urbes
incendunt, substantiam direptam exhauriunt, ita ut humanae carnes
ui famis deuorarentur a populis.

Edebant filios suos matres, bestiae quoque morientium gladio,
fame ac peste cadaueribus adsuetae etiam in uiuorum efferebantur
interitum atque ita quattuor plagis per omnem Spaniam
saeuientibus diuinae iracundiae per prophetas scripta olim
praenuntiatio adinpletur.

73. Aera CCCCXLVIIII post plagarum diram perniciem, quibus Spania
caesa est, tandem barbari pacem ineundam deo miserante conuersi
sorte in possessionem sibi eius prouincias diuidunt. Galliciam
enim Wandali et Sueui occupant, Alani Lusitaniam et
Carthaginensem prouincias, Wandali autem cognomine Silingi
Baeticam sortiuntur. Spani autem per ciuitates et castella
residua plagis adflicti barbarorum dominantium sese seruituti
subiciunt. Primus autem in Spanias Gundericus rex Wandalorum
successit, regnans Galliciae partibus annis XVIII. Qui dum rupto
foedere pacis Sueuorum gentem in Erbasis montibus obsideret,
relicta obsidione Sueuorum, Balearicas Terraconensis prouinciae
insulas depraedatur. Deinde Carthagine Spartaria euersa cum
omnibus Wandalis ad Baeticam transiit, Spalim diruit actaque
caede in direptionem mittit. Qui cum auctoritate regiae
potestatis inreuerentes manus in basilicam Vincentii martyris
ciuitatis ipsius extendisset, mox dei iudicio in foribus templi
daemonio correptus interiit.

74. Aera CCCCLXVII Gesericus frater Gunderici succedit in regno
annis XL, qui ex catholico effectus apostata in Arrianam fertur
transisse perfidiam. Hic de Baeticae prouinciae litore cum
Wandalis omnibus eorumque familiis ad Mauritaniam et Africam
relictis Spaniis transfretauit. Cui Valentinianus iunior
Occidentis imperator non ualens obsistere pacem mittit et partem
Africae, quam Wandali possederant, tanquam pacifico dedit
condicionibus ab eo sacramenti acceptis, ne quid ultra inuaderet.

75. Ille autem, de cuius amicitia iam nihil ambigebatur uiolata
sacramenti religione Carthaginem dolo pacis inuadit omnesque opes
eius excruciatis diuersos tormentorum genere ciuibus in ius
proprium uertit. Deinde Siciliam depraedatur, Panormum obsedit,
Arrianam pestilentiam per totam Africam intromittit, sacerdotes
ecclesiis pellit, martyres plurimos efficit et iuxta prophetiam
Danielis demutatis mysteriis sanctorum ecclesias Christi hostibus
tradidit nec iam diuini cultus loca sed suorum esse habitacula
iussit.

76. Aduersus quem Theodosius minor Orientis imperator bellum
parauit, quod ad effectum non uenit. Hunis enim Thracias
Illyricumque uastantibus exercitus ad Wandalos missus ad
defendendos Thraces Illyrianosque a Sicilia reuocatur.

Maiorianus autem imperator de Italia Spanias ueniens cum in
Carthaginensem prouinciam aliquantas naues sibi ad transitum
aduersus Wandalos praeparasset, eas de litore Carthaginensi
conmoniti Wandali per proditores arripiunt, sicque Maiorianus a
sua dispositione frustratus Italiam reuertitur atque a Reccimero
fraude circumuentus occiditur.

77. Quo comperto Gesericus non contentus solis Africae
uastationibus nauibus aduectus Romam ingreditur direptisque per
quattuordecim dies opibus Romanorum relictam Valentiniani et
filias eius cum multa milia captiuorum secum tulit. Mox
Carthaginem rediit et per legatos ab imperatore postulata pace
Valentiniani relictam Constantinopolim remittit, quarum unam ex
filiabus suis filio suo Unerico iure matrimonii copulauit, sicque
post multarum prouinciarum clades Christianorumque spolia atque
neces, moritur regni sui anno quadragesimo.

78. Aera DVI post Gesericum Hunericus Geserici filius regnat
annos VII menses V habens in coniugio Valentiniani filiam quam
pater eius ex Roma cum matre captiuam adduxerat. Qui et ipse
Arriano suscitatus furores catholicos per totam Africam atrocior
patre persequitur, ecclesias tollit, sacerdotes et cuncti ordinis
clericos exilio mittit, monachos quoque atque laicos quattuor
circiter milia exiliis durioribus relegauit, martyres fecit,
confessoribus linguas abscidit, qui linguis abscisis perfecte
usque ad finem locuti sunt. Tunc Laetus Neptensis ciuitatis
episcopus gloriose martyrio coronatur.

79. Qui dum Arriani contagii labe uariis poenis maculari non
potuit, uictor repente caelos obtinuit. Hunericus autem inter
innumerabiles suarum impietatum strages quas in catholicos
exercuerat, octauo regni anno ut Arrius pater eius interioribus
cunctis effusis miserabiliter uitam finiuit.

80. Aera DXIIII Hunerico succedit Guntamundus, regnans annis XII.
Qui statim ecclesiae pacem reformans catholicos ab exilio
reuocauit.

81. Aera DXXVI Guntamundo mortuo Trasemundus regnat annis XXVII
mens. IIII. Iste Arriana insania plenus catholicos insectatur,
ecclesias claudit, Sardiniam exilio ex omni Africana ecclesia CXX
episcopos mittit. Carthagine moritur. Cuius tempore Fulgentius
Ruspensis episcopus in nostro dogmate claruit.

82. Aera DLIII post Trasemundum Ildiris Unerici filius ex
Valentiniani imperatoris filia genitus regnat annos VII menses
III. Iste sacramento a decessore suo Trasemundo obstrictus ne
catholicis in regno suo aut ecclesias aperiret aut priuilegia
restitueret, prius quam regnaret, ne religionem sacramenti
uiolaret, praecepit sacerdotes catholicos ab exilio reduci et
ecclesias aperiri. Quem Gilimer adsumpta tyrannide regno priuat
et cum filiis carceris custodia mancipat.

83. Aera DLX Gilimer regnum cum tyrannide sumit, multos nobilium
Africae prouinciae crudeliter extinguens, multorumque substantias
tollens. Aduersus quem Iustinianus imperator uisitatione Laeti
episcopi, qui ab Unerico Wandalorum rege martyr fuerat factus,
exercitum cum Belisario magistro militum duce mittit initoque
idem Belisarius proelio Gunthimerum et Gebamundum regis fratres
primo proelio superatos interficit, deinde ipsum Gilimerum in
fugam uersum Africam capit nonagesimo septimo Wandalorum
ingressionis anno.

84. In ipso autem Belisarii occursu priusquam congressio fieret,
Gilimer tyrannus Ildericum regem cum quibusdam generis eius
adfines occidit. Belisarius autem Gilimerum tyrannum capit eumque
cum diuitiis ex rapinis prouinciarum et Africae conquisitis
Constantinopolim Iustiniano imperatori ducit. Sicque regnum
Wandalorum cum populo suo atque stirpe deletur aera DLXIII. Quod
permansit CXIII annis a Gunderico rege usque ad Gilimeri
interitum.

 Historia Sueuorum  

85. Aera CCCCXLVI Sueui principe Ermerico cum Alanis et Wandalis
simul Spanias ingressi sunt atque omnem Galliciam cum Wandalis
occupant. Wandalis autem Africam transeuntibus Galliciam soli
Sueui sortiti sunt. Quibus praefuit in Spaniis Ermericus annis
XXXII. Gallici autem in parte prouinciae regno suo utebantur,
quos Ermericus assidua uastatione depraedans tandem morbo
obpressus pacem cum eis fecit. Riccilanem filium suum in regnum
substituit, qui cum magna parte exercitus missus Andeuotum
Romanae militiae ducem cum multis copiis ad Singilium Baeticae
prouinciae fluuium inito bello prostrauit magnis eius auri
argentique copiis occupatis. Inde Emeritam obsessam ingreditur
atque obtentam proprio regno adsociat. Ermericus autem pater eius
per annos septem diuturno langore adfectus interit.

86. Aera CCCCLXXVIII Ermerico defuncto Reccila filius regnat
annis VIII. Qui post obitum patris Spali obtenta Baeticam et
Carthaginensem prouincias in suam potestatem redigit. Atque inde
Emerita sub cultu, ut ferunt, gentilitatis uitam finiuit.

87. Aera CCCCLXXXVI Recciarius Reccilani filius catholicus factus
succedit in regnum annis VIIII. Hic accepta in coniugio
Theuderedi regis Gothorum filia initio regni auspicatus Vasconias
depraedatur. Mox ad Theuderedum socerum suum profectus
Caesaraugustanam regionem remeans Gothis auxiliantibus uastat.
Terraconensem prouinciam, quae Romano imperio deseruiebat,
inuadit; Carthaginenses regiones, quas Reccila pater eius Romanis
reddiderat, in praedam mittit; ad ultimum, dum Theodericus rex
Gothorum Spaniam ingrederetur, inito proelio aduersus eum primo
fugatur, deinde captus occiditur.

88. Aera CCCCXCV extincto Recciario Sueui, qui remanserunt in
extrema parte Galliciae, Maldra Massilae filium sibi regem
constituunt. Mox bifarie diuisi pars Frantan, pars Maldra regem
appellant. Nec mora Frantan mortuo Sueui qui cum eo erant
Reccimundum sequuntur et cum Maldra pace inita pariter partes
Lusitaniae depraedantur. Maldra autem tertio regni anno a suis
iugulatur.

89. Aera CCCCXCVIII Maldra interfecto inter Frumarium et
Reccimundum oritur de regni potestate dissensio, sed Frumarius
cum manu Sueuorum quam habebat Flauiensis urbis conuentus graui
euertit excidio. Reccimundus autem uicina sibi pariter Auriensium
et Lucensis conuentus maritima populatur.

90. Aera DII Frumario mortuo Remismundus omnibus Sueuis in suam
dicionem regali iure uocatis pacem cum Gallaecis reformat,
legatos foederis ad Theodericum regem Gothorum mittit, a quo
etiam per legatos et arma et coniugem quam haberet accepit. Inde
ad Lusitaniam transit, Conimbriam pace deceptam diripit.
Olisipona quoque ab eo occupatur ciue suo qui illic praeerat
tradente Lusidio. Huius tempore Alax natione Galata effectus
apostata Arrianus inter Sueuos regis sui auxilio hostis
catholicae fidei et diuinae trinitatis emergit, de Gallicana
Gothorum regione hoc pestiferum uirus adferens et totam gentem
Sueuorum letali tabe inficiens. Multis deinde Sueuorum regibus in
Arriana haeresi permanentibus tandem regni potestatem
Theodimirus suscepit.

91. Qui confestim Arrianae impietatis errore destructo Sueuos
catholicae fidei reddidit innitente Martino monasterii Dumiensis
episcopo fide et scientia claro, cuius studio et pax ecclesiae
ampliata est et multa in ecclesiasticis disciplinis Galliciae
regionibus instituta. Post Theodimirum Miro Sueuorum princeps
efficitur regnans annis XIII. Hic bellum secundo regni anno
contra Roccones intulit. Deinde in auxilium Leouigildi Gothorum
regis aduersus rebellem filium ad expugnandam Spalim pergit
ibique uitae terminum clausit.

92. Huic Eboricus filius in regnum succedit, quem adulescentem
Audeca sumpta tyrannide regno priuat et monachum factum in
monasterio damnat. Pro quo non diu sententia est dilata. Nam
Leuuigildus Gothorum rex Sueuis mox bellum inferens obtento eodem
regno Audicanem deicit atque detonsum post regni honorem
presbiterii officio mancipauit. Sic enim oportuit, ut quod ipse
regi suo fecerat, rursus idem congrua uicissitudine pateretur.
Regnum autem Sueuorum deletum in Gothis transfertur, quod
mansisse CLXXVII annis scribitur.

