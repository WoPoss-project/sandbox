digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

Epitoma (Iulius Paris)

Iulius Paris

Correzione linguistica: Nadia Rosso

Codifica XML: Nadia Rosso

2013 digilibLT, Vercelli

Fonte: Valeri Maximi Facta et dicta memorabilia, libri VII-IX,
Iuli Paridis Epitoma, Fragmentum de praenominibus, Ianuari
Nepotiani Epitoma, edidit John Briscoe, vol. II, Stutgardiae et
Lipsiae 1998 (Bibliotheca Scriptorum Graecorum et Romanorum
Teubneriana).

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

Iulius Paris Licinio Cyriaco suo salutem. Exemplorum
conquisitionem cum scirem esse non minus disputantibus quam
declamantibus necessariam, decem Valerii Maximi libros dictorum
et factorum memorabilium ad unum uolumen epitomae coegi. Quod
tibi misi, ut et facilius inuenires si quando quid quaereres, et
apta semper materiis exempla subiungeres.

Finit epistula.

{$Haec continentur libro primo$}
De religione seruata aut neglecta aut simulata qui simulata
religione auctoritatem habuerunt
De religione simulata
De auguriis et auspiciis
De ominibus
De prodigiis
De somniis
De miraculis

{$Haec libro secundo$}
De institutis antiquis
De disciplina militari
De iure triumphi
De censoria nota
De maiestate

{$Haec libro tertio$}
De indole
De fortitudine
De patientia
Qui ex humili clari fuerunt
Qui sibi licentius indulserunt
De fiducia sui
De constantia

{$Haec libro quarto$}
De moderatione
Qui ex inimicis amici fuerunt
De abstinentia et continentia
De paupertate
De uerecundia
De amore coniugali
De amicitia
De liberalitate

{$Haec libro quinto$}
De humanitate et clementia
De gratis
De ingratis
De pietate erga parentes fratres patriam
De parentum in liberos
De parentum seueritate
De parentum moderatione
Qui obitum liberorum tulerunt

{$Haec libro sexto$}
De pudicitia
Libere dicta aut facta
De seueritate
Grauiter dicta aut facta
De iustitia
De fide publica
De fide uxorum
De fide seruorum
De mutatione fortunae

{$Haec libro septimo$}
De felicitate
Sapienter dicta aut facta
Strategemata
De repulsis
De necessitate
Quae rata manserunt
Qui contra opinionem heredes

{$Haec libro octauo$}
Infames rei quibus de causis damnati aut absoluti sunt
De iudiciis insignibus
Quae mulieres causas egerunt
De quaestionibus
De testibus
Qui quae uindicauerant ipsi commiserint
De otio
Quanta uis eloquentiae
Quantum ex pronuntiatione
Qui effectus artium
Quae nulla arte fieri possunt
Suae quemque artis optimum auctorem et iudicem
De senectute
De cupiditate gloriae
Quae cui magnifica contigerint

{$Haec libro VIIII$}
De luxuria et libidine
De crudelitate
De ira aut odio
De auaritia
De superbia et impotentia
De perfidia
De ui et seditione
De temeritate
De errore
De ultione
Dicta aut facta scelerata
De mortibus non uulgaribus
De cupiditate uitae
De custodia sui
De similitudine
De his qui alieni melioribus se inseruerunt

{$Haec libro decimo$}
De praenominibus
De nominibus
De cognominibus
De agnominibus
De appellationibus
De uerbis
 LIBER PRIMVS  

{$DE RELIGIONE SERVATA AVT NEGLECTA$}

1. [1] Decem principum filii senatus auctoritate singulis
Etruriae populis percipiendae sacrorum disciplinae gratia traditi
sunt.

Cereri, quam more Graeco uenerari instituerant, sacerdotem
Calliphanam p. c. a Vel<i>a oppido petierunt, quod nondum in
ciuitatem Romanam receperant.

Tumultu Gracchano ex libris Sibyllinis Hennam decem uiri missi
Cererem propitiauerunt.

[2]Metellus pontifex maximus Postumium cos. eundemque flaminem
Martialem ad bellum gerendum proficiscentem urbe egredi passus
non est, ne c<a>erimoniis Martis desertis inauspicato bellum
committeretur.

[3] Figulus et Scipio Nasica consulatu se abdicauerunt quod T<i>.
Gracchus animaduertisse se dixerat comitiis consularibus uitio
tabernaculum captum.

[4] P. Coelius Siculus M. Cornelius Cethegus C. Claudius propter
exta parum curiose aris admota flamonio abierunt.

[5] Q. Sulpicius inter sacrificandum e capite sibi apice delapso
sacerdotium deposuit.

Fabius Maximus dictaturam, C. Flaminius magisterium equitum
dimiserunt occentu soricis audito per lictorem.

[6] P. Licinius p. m. uirginem Vestalem per lictorem flagro
admonuit, quod quadam nocte parum diligens ignis aeterni custos
fuisset.

[7] Aemiliae uirginis Vestalis discipula extincto igne, cum
adorasset Vestam, carbasum foco superiecit, ex quo subitus ignis
emicuit.

[8] Honoris ac Virtutis simulacra M. Marcellus separatis aedibus
statuit, a collegio pontificum impeditus quominus unam cellam
duobus deis dicaret: futurum enim, si quid prodigii in ea
accidisset, ne dinosceretur utri rem diuinam fieri oporteret.

[9] L. Furius Bibaculus, cum esset praetor, sex lictoribus
praecedentibus ancilia tulit, quamuis uacationem huius officii
honoris beneficio haberet.

[10] Vrbe a Gallis capta, cum flamen Quirinalis uirginesque
Vestales sacra onere partito ferrent, L. Albanius, plaustro
domesticos uehens, conspecto flamine descendere suos iussit,
receptisque sacris uirgines Caere peruexit: et quia summam
uenerationem Caeretani sacris praestiterant, cautum ut sacra
caerimoniae dicerentur.

[11] C. Fabius Dorsuo, Capitolium obsidentibus Gallis, ne statum
Fabiae gentis sacrificium interrumperet, Gabino cinctus per
medias hostium stationes in Quirinalem collem peruenit, atque
inde sacrificio peracto in Capitolium rediit admirantibus Gallis.

[15] Post Cannensem cladem decreuit senatus ne matronae ultra
tricensimum diem luctus extenderent, ut ab his sacra Cereris
peragi possent.

{$DE CONTEMPTA RELIGIONE$}

[16] Varro cos. apud Cannas cum Carthaginiensibus infeliciter
conflixit ob iram Iunonis, quia cum ludos circenses aedilis
ederet, in Iouis tensa eximiae formae puerum histrionem ad
exuuias tenendas inposuerat Ambiuium histrionem.

[17] Potitiorum familiarem Herculis intra annum interiit, quod
inpulsu Appii Claudii morem sacrorum seruos publicos edocuisset.
Appius luminibus captus est.

[18] Apollo, Carthagine a Romanis oppressa, ueste aurea nudatus,
id egit ut sacrilegae manus inter fragmenta eius abscisae
inuenirentur.

[19] Aesculapius, cum templum in consecrato sibi luco haberet,
effecit ut Turullius, praefectus M. Antonii, in luco ipsius a
Caesaris militibus occideretur, quod is ad naues M. Antonio
faciendas lucum succiderat.

[20] Q. Fuluius Flaccus, cum in censura tegulas marmoreas ex
templo Laciniae Iunonis sublatas Romam in aedem Fortunae
equestris transtulisset, mentis factus est dubiae. Cuius casu
motus senatus tegulas Loc<r>is reponendas curauit.

[21] Pleminius legatus Scipionis, cum thesaurum Proserpinae
spoliasset, iussus ab ea Romam pertrahi, in carcere taeterrimo
morbi genere consumptus est. Pecunia senatus consulto remissa.

[ext. 1] Pyrrhus, coactis Locrensibus ex thesauro Proserpinae
pecuniam sibi dare, cum onustus nauigaret, subita tempestate tota
cum classe uicinis deae litoribus inlisus est, et ita pecunia
recepta est.

[ext. 2] Amsinus Masinissa rex, cum a praefecto classis suae
dentes eboreos eximiae magnitudinis accepisset, sublatos e templo
Iunonis ex insula Melita, cognito sacrilegio deae remisit.

[ext. 3] Dionysius Siciliae tyrannus fano Proserpinae Locris
spoliato, cum secundo uento nauigaret, ‘uidetisne’ inquit,
‘amici, quam bona nauigatio sacrilegis detur?’

Idem detracto Ioui Olympio amiculo aureo, quo eum Hiero tyrannus
ornauerat, impositoque laneo pallio, dixit aestate aurum graue
hieme frigidum esse: lanam ad utrumque tempus aptiorem.

Idem Epidauri Aesculapio barbam auream demi iussit, dicens turpe
id ei, cum pater eius leuis conspiciatur.

Idem mensas argenteas et aureas e fanis tollens, quod erat more
Graecorum inscriptum bonorum deorum, uti se bonitate eorum
praedicabat.

Idem Victorias aureas et pateras et coronas, quae simulacrorum
porrectis manibus sustinebantur, tollens accipere se, non auferre
dicebat.

[ext. 4] Timasitheus Liparensis creterram, quam Romani Pythio
Apollini miserant, interceptam a piratis curauit Delphos
perferendam.

4. [ext. 2] Deiotarus, aquila conspecta, abstinuit se eius tecti
usu quod insequenti nocte corruit.

5. {$DE OMINE$}

[1] Vrbe a Gallis disiecta, cum Veios p. c. deliberarent
transire, forte centurio cohortibus redeuntibus in comitio
exclamauit ‘signifer, statue signa: hic optime manebimus.’
Accepto omine senatus omisit consilium Veios transeundi.

[2] Camillus, cum esset precatus ut si cui deorum nimia felicitas
p. R. uideretur, in ipsius incommodum caderet, subito procidit
lapsu.

[3] L. Paulus consul, cum ei sorte obuenisset ut bellum cum rege
Perse gereret, domum regressus, filiam nomine Tertiam osculans
tristem animaduertit. Interrogauit quid ita eo uultu esset. Quae
respondit Persam perisse. Decesserat autem catellus hoc nomine,
quem puella in deliciis habuerat.

[4] Caecilia Metelli, dum sororis filiae adultae aetatis nuptiale
petit omen, ipsa fecit: namque puella mora standi fessa rogauit
matertam ut sibi loco cederet. Cui illa ‘ego uero’ inquit
‘libenter tibi mea sede secedo.’ Quod accidit: non multo enim
post defuncta Caecilia, Metellus puellam duxit.

[5] Marius, a senatu hostis iudicatus, animaduertit asellum, cum
ei pabulum adponeretur, negelecto eo ad aquam procurrentem. Quo
spectaculo motus, accepta a Minturnensibus naue, Africam petiit.

[6] Pompeius Magnus, uictus a Caesare et in insulam Cyprum
transuectus, animaduertit in litore speciosum aedificium,
gubernatoremque interrogauit quod ei nomen esset. Qui respondit
Κατωβασίλεια. Quae uox spem eius quantulamcumque minuit.

[7] M. Brutus post parricidium in Caesarem admissum, natalem suum
celebrans, cum Graecum uersum uellet expromere, hunc potissimum
dixit: ἀλλά με Μοῖρ’ ὀλοὴ καὶ Λητοῦς ἔκτανεν υἱός. Eo autem die
quo perit in castris Caesaris militibus signum Apollinis est
datum.

[9] Petilius cos., in Liguria bellum gerens, cum montem nomine
Letum obpugnaret, inter adhortationem militum dixit ‘hodie ego
Letum capiam.’ Nec longius processit omen: inconsideratius enim
proeliando fortuitum vocis prolatum leto suo confirmauit.

[ext. 1] Samii Prienensibus auxilium aduersus Caras petentibus in
derisu sibyllam miserunt, hanc pro exercitu ac classe
offerentes. Qua duce usi Prienenses bellum consummauerunt.

[ext. 2] Apolloniatae, bello Illyrico pressi, Epidamnios ut sibi
opem ferrent orauerunt. Qui fluuium Aeanta se eis in adiutorium
missuros dixerunt. Omine accepto, Apolloniatae deo ueluti duce
praesenti usi uicerunt.

6. {$DE PRODIGIIS$}

[1] Cum Ser. Tullio dormienti caput ardere uisum esset, Tanaquil
admirata et ut filium educauit et ad regium fastigium euexit.

[2] L. Marcii ducis cum in Hispania capite ignis contionantis
eluxisset post mortem duorum Scipionum Publii et Gnaei, resumptis
animis miles ita prospere pugnauit ut uictor exsisteret.

[3] Obsidentibus Romanis Veientes, lacus Albanus subito solitum
stagni modum excessit, datumque responsum fore ut is uinceret qui
aquam emissam per agros diffudisset. Quod quia idem Veientium
aruspex a milite Romano captus praedixerat, congruente sorti
uaticinio, emissus a Romanis lacus casus Veientanae captiuitatis
fuit.

[4] L. Sulla, inter sacra uisa serpente, Postumii haruspicis
monitu exercitu educto, Samnites fudit fugauitque.

[5] Secundo Punico bello Cn. Domitii bos locutus fertur ‘caue
tibi, Romane.’

[6] C. Flaminius inauspicato consul creatus, cum apud lacum
Thrasymenum cum Hannibale conflicturus esset, conuelli signa
iussit et lapso equo super caput eius ipse prostratus est. Itaque
pugnae eius exitus saeuissimus fuit.

[7] C. Mancino cos. in Hispaniam ituro pulli e cauea pullari
auolauerunt. Item uox audita ab Herculis portu talis ‘Mancine,
mane.’ Qua territus cum itinere Genuam petisset et ibi scapham
esset ingressus, in ea anguis eximia magnitudine uisa e conspectu
abiit. Itaque numerum prodigiorum calamitatium numero aequauit,
infelici pugna, turpi foedere, deditione funesta.

[8] Ti. Gracchus cos. cum in Lucania sacrificaret, duae angues
prolapsae, adeso hostiae iocinere, abierunt. Quod cum ter
fecissent, tamen Gracchus non cauit ne perfidi hospitis Flaui
insidiis in eum locum deduceretur in quo Poenorum dux Mago cum
armata manu delituerat.

[9] M. Marcellus Syracusarum captiuitate et Hannibalis ab urbe
Nola fuga clarus, cum in hostia prima iecur sine capite
inuenisset, in secunda biceps, tamen sibi non cauit: nam cum
paucis egredi ausus speculator circumuentus periit.

[10] Octauius cos. dirum omen quem ad modum timuit, ita uitare
non potuit: e simulacro enim Apollinis per se abrupto capite et
ita infixo humo ut auelli nequiret, armis cum collega suo
dissidens Cinna, praesumpsit animo ea re significari exitium sui.

[11] M. Crasso ducturo e Charris aduersus Parthos exercitum
paludamentum pullum traditum est pro albo aut purpureo: milites
taciti ad principia conuenerunt: aquilarum altera uix conuelli a
primo pilo potuit, altera aegerrime extracta in contrariam ac
ferebatur partem se ipsa conuertit.

[12] Cn. Pompeio, ultimam belli ciuilis fortunam experiri
proponenti, aduersa agmini eius fulmina ceciderunt, apium
examinibus signa obscurata, ab ipsis altaribus hostiarum fuga
facta.

Belli ciuilis die, quod inter C. Caesarem ac Pompeium fuit, in
delubris deorum sua sponte signa conuersa sunt, militaris clamor
strepitusque armorum magnus Antiochiae et Ptolomaide auditus,
sonus tympanorum Pergami editus, palma uiridis Tral<l>i<bu>s in
aede Victoriae sub Caesaris statua inter coagmenta lapidum enata.

[ext. 1] In exercitu Xerxis equae partu leporem editum constat,
ut dissimilis exitus initiis portenderetur.

Xerxes montem Athon transgressus inter conuiuia infusum paterae
uinum in sanguinem uersum imaginatus est.

[ext. 2] Midae dormienti adhuc puero formicae in os tritici grana
congesserunt. Itaque augures feruntur respondisse omnium illum
mortalium futurum diuitissimum.

[ext. 3] Platonis dormientis adhuc paruoli os apes melle
impleuerant: qua re audita prodigiorum interpretes singularem
eloquii suauitatem ore eius manaturam dixerunt.

7. {$DE SOMNIIS$}

[1] Diui Augusti medicus Artorius uidit in somnis uti Augustus
quamuis aeger in bellum abiret: fuisse autem eam quae iusserit
Mineruam. Itaque lectica delatus in bellum periculum quod
passurus fuerat effugit: illo enim bello castra eius a Bruto
capta sunt.

[3] P. Decius et T. Manlius Torquatus cos. idem somnium uiderunt,
ut cuius exercitus laboraret in bello, sese pro eo deuoueret.
Itaque accidit ut Decii Muris cornu pulsum ab hostibus cederet.
Tum somnio satis facturus dux pro exercitu se deuouit, et cum
ipse perisset, exercitui causa uictoriae fuit.

[4] T. Latinius e plebe iussus in somnis a Ioue senatui nuntiare
ut coss. ludos instaurarent, quod non rite essent peracti - ante
pompae enim inductionem per circum a domino seruum in crucem
actum - dubitans subita filii morte oppressus, deinde corporis
sui totius ualetudine, cotidie paene monitu louis perseuerante
tandem delatus in lectica senatui somnium rettulit et protinus
pedibus suis curiam egressus est.

[5] Cicero inuidia inimicorum in exilium pulsus in somnis C.
Marium obuium sibi factum putauit, ducentem se arrepta manu in
suum monumentum, dicentemque ibi esse spem status laetioris. Nec
aliter euenit: nam in aede louis Mariana s. c. factum est de
reuocando eo.

[6] C. Graccho inminentis casus atrocitas palam per quietem
denuntiata est; somno enim pressus Tiberii fratris effigiem uidit
dicentem nullo modo posse eum uitare ne eo fato periret quo ipse
propulsus a Capitolio occidisset.

[7] Cassius Parmensis, apud Actium Antonii fractis opibus, cum
esset partium eius, Athenas confugit. Ibi somno pressus
existimauit ad se uenire hominem ingentis magnitudinis, coloris
nigri, squalidum. Interrogatum quisnam esset respondisse κακὸν
δαίμονα. Hoc eadem nocte cum persomniasset, praesens habuit: nam
inter hanc noctem et supplicium capitis, quo eum Caesar adfecit,
paruum temporis interfuit.

[8] Cum gladiatorum munus Syracusis ederetur, Haturius Rufus in
quiete retiari se manu confodi uidit, quod et accidit: spectatum
enim cum abisset, a retiario, in podium deiecto myrmillone,
spectans adtentius, gladio ferientis iacentem percussus,
interiit.

[ext. 1] Hannibal existimatur in somnis uidisse iuuenem a Ioue
missum ad se, auctoremque factum ac ducem inuadundae Italiae.
Post paulo immensum conspexisse serpentem concitato impetu omne
quicquid obuium fuerat proterentem. Adtonitum deinde quidnam id
esset monstri interrogasse iuuenem, eumque respondere 'Italiae
uides uastitatem: proinde sile et cetera tacitis permitte fatis.'

[ext. 2] Alexander dux Macedoniae, per quietem uisa imagine,
praemonitus est ut uitae suae custos esset: nam Cassandri
pestiferam sibi dextram somnio prius cognouit. Erat autem
Antipatri filius Cassander ignotus adhuc Alexandro.

[ext. 3] Simonides, cum ad litus nauigans adpulisset inhumatumque
corpus iacens sepulturae dedisset, admonitus est ab eo ne
proximo die nauigaret: futuram enim tempestatem, quod et accidit.

[ext. 4] Croesus, cum duos filios haberet, uisus est in somnis
Atyn filium ferro sibi ereptum. Itaque cum adseruaret iuuenem,
accidit ut ingentis magnitudinis aper Olympi montis culta crebra
cum agrestium strage uastaret. Impetrauit ergo a Croeso filius ut
ad eum opprimendum mitteretur, et cum acri studio interficiendi
suem omnes essent intenti, pertinax casus inminentis uiolentiae
lanceam petendae ferae gratia emissam in eum detorsit.

[ext. 6] Inter priuatum se habitum adhuc Dionysio continente,
Himera<e> quaedam non obscuri generis mulier ascendisse sibi
caelum uisa est et ibi conspexisse praeualentem uirum flaui
coloris, lentiginosi oris, ferreis catenis uinctum, louis solio
pedibusque subiectum. Eadem cum interrogasset quisnam esset,
cognouisse Siciliae atque Italiae dirum fatum. Itaque postmodum
Dionysius pulsus Syracusis cum Himeram petisset, muliere clamante
hac eadem ne reciperetur,quae uiderat somnium, receptus
tyrannidem exercuit.

[ext. 7] Mater Dionysii, cum eum adhuc utero conceptum haberet,
parere uisa est satyriscum, consultoque prodigiorum interprete
clarissimum eum fore cognouit.

[ext. 8] Hamilcar dux Carthaginiensium, cum Syracusas obsideret,
per somnum exaudisse uisus est nuntiantem 'cras Syracusis
cenabis.' Itaque laetus spe uictoriae, inruptione facta
Syracusanorum, expugnatis castris Syracusas uinctus perductus
est.

[ext. 9] Alcibiades miserabilem exitum suum dicitur nocturna
imagine praeuidisse: quo enim pallio amicae suae dormiens opertum
se uiderat, eodem interfectus et insepultus iacens contectus
est.

[ext. 10] Duo familiares Arcades, iter una facientes, Megara
uenerunt, quorum alter se ad hospitem contulit, alter in tabernam
meritoriam deuertit. Is qui in hospitio erat, uidit in somnis
comitem suum orantem ut sibi coponis insidiis circumuento
subueniret. Quo uisu excitatus prosiluit et iit ad tabernarn. Cum
omnia circa eam quieta uidisset, lectum ac somnum repetiit. Tunc
idem saucius obortus petit ut saltem mortis suae ultor
exsisteret: corpus enim suum a copone trucidatum plaustro cum
maxime ferri extra portam stercore adopertum. Motus his iuuenis
protinus ad portam cucurritt, et scelere deprenso coponem ad
capitale supplicium duxit.

8. {$DE VISIS$}

[1] Cum apud lacum Regillum A. Postumius dictator et dux
Tusculanorum Mamilius Octauius magnis uiribus inter se
concurrerent, Castor ac Pollux Romanarum partium propugnatores
uisi sunt hostiles copias fudisse.

P. Vatinius bello Macedonico, Reatinae praefecturae uir, urbem
noctu petens existimauit duos iuuenes cum equis albis obuios sibi
factos nuntiare die qui praeterierit Persen a Paulo captum. Quod
cum senatui nuntiasset, in custodia habitus est, donec a Paulo
indices euentus litterae mitterentur.

[2] Ob pestilentiam continuam ab Epidauro Aesculapius accersitus,
cum immensae magnitudinis serpens legatorum nauem intrasset,
Romam pro deo aduectus in ripam Tiberis egressus est, et in
insula continenti dicatus illic numen suum posuit.

[3] Captis a Furio Camillo Veis, Iunonis Monetae simulacrum
conpertum, cum a milite interrogatum esset an Romam uellet
transferri, uelle se respondit.

[4] Fortunae simulacrum, quod est uia Latina ad quartum
miliarium, constitutum a matre Coriolani, locutum fertur 'rite
me, matronae, dedistis riteque dicastis.'

[5] Bello quo Valerius Poplicola cos. aduersus reges Tarquinios
dimicauit, Siluani uox audita est talis: 'uno plus e Tuscis
cadent, Romanus exercitus uictor abibit'; quod et accidit.

[6] Cum Bruttii atque Lucani odio incitatissimo Thurinae urbis
peterent excidium et C. Fabricius Luscinus cos. defenderet, Mars
uisus est per mediam hostium aciem ad contraria castra euasisse,
inde uoce ingenti clamitans factum uictoriae gradum. Quod eo fuit
manifestius: nam cum cos. inter honorandos milites uallarem
coronam proponeret, nemo fuit qui eam sibi uindicaret,
cognitumque est Martem cum populo suo adfuisse.

[8] C. Cassius, cum in acie Philippensi ardentissimo animo
perstaret aduersus Octauianum, uidit humano habitu augustiorem C.
Caesarem purpureo paludamento amictum, concitato equo in se
euntem. Itaque territus statim terga uertit, illa uoce edita:
'quid amplius agam, si occidisse parum est?'

[9] L. Lentulus, ignarus casus Pompei ac praeteruehens litus
Aegyptium, uisa flamma qua Pompeius fuerat crematus, 'qui scimus'
inquit, conmilitones, an hac flamma Cn. Pompeius cremetur?'

[10] Appius bello ciuili cum se subducere quaereret, scelere
consulto Apolline tale accepit responsum: 'nihil hoc ad te,
Romane, bellum: Euboeae coela optinebis.' Qui cum regnum Euboeae
sibi proposuisset, profectus illo morte occubuit.

{$DE MIRANDIS$}

[11] Deusto sacrario Saliorum nihil in eo praeter lituum repertum
est incolume.

Ser. Tullii statua, cum aedes Fortunae conflagrasset, inuiolata
mansit.

Quintae Claudiae statua in uestibulo templi deum Matris posita,
bis ea aede incendio consumpta, in flammis stetit.

[12] Acilius Auiola mortuus creditus, postquam rogo superpositus
est, uiuere se proclamauit, sed iam circumdatus flamma fato
subtrahi non potuit.

[ext. 1] Plato scribit Phereta Pamphylum inter eos qui in acie
ceciderant decem diebus iacuisse, biduoque postquam inde sublatus
est inpositum rogo reuixisse ac mira quaedam tempore uisa
narrasse.

[ext. 2] Quidam uir Atheniensis eruditus, cum ictum lapidis
capite excepisset, cetera omnia memoria retinuit, eruditionis
totius oblitus est.

[ext. 3] Nausimenis Atheniensis uxor, cum filiae ac filii stupro
interuenisset, inopinato spectaculo percussa ommutuit.

[ext. 4] Echecles Samius athieta mutus, cum ei uictoriae titulus
eriperetur, indignatione accensus uocalis euasit.

[ext. 5] Gorgiae fortis atque nobilis origo admirabilis fuit, qui
in funere matris suae utero elapsus inopinato uagitu lectum
ferentis consistere coegit.

[ext. 6] Phereo lasoni quidam inimicus, cum eum conaretur
occidere, uomicam, quae a nullo medicorum sanari poterat, gladio
percussit et hominem malo pestifero liberauit.

[ext. 7] Simonides, apud Scopan in urbe Thessaliae Crannonae
cenans, euocatus a Castore et Polluce, ruina liberatus est ea qua
triclinium conuiuas oppressit.

[ext. 8] Daphnites quidam sophistes Apollinem inridendi causa
consuluit an equum inuenire posset, cum omnino nullum habuisset.
Reddita uox est inuenturum eum equum, futurumque ut eo
proturbatus periret. Itaque accidit ut obuius regi Attalo factus,
in quem multa saepe dixerat, e scopulo, cui nomen erat Equi,
deiceretur.

[ext. 9] Philippus rex Macedonum, monitus ut quadrigam metueret,
denuntiatum periculi genus non effugit: nam Pausanias in capulo
gladii quo eum occidit quadrigam habuit caelatam.

[ext. 10] Callanus Indus sua sponte se ardenti rogo superiecturus
fertur interpellante Alexandro dixisse 'breui te uidebo.' Nec
uox fuit uana: namque statim rapida mors eum Alexandri consecuta
est.

[ext. 12] Prusiae regis filius Perseus pro superiore ordine
dentium unum os aequaliter extensum habuit.

[ext. 16] Antipater, Sidonius poeta, uno tantum modo die, quo
genitus erat, febri inplicabatur, in quo et decessit.

[ext. 17] Polystratus et Hippoclides philosophi eodem tempore
Epicurum audierunt et habendae scholae communione iuncti eodem
die decesserunt.

 LIBER SECVNDVS  

1. {$DE INSTITVTIS ANTIQVIS$}

[1] Apud antiquos non solum publice sed etiam priuatim nihil
gerebatur sine auspicio, quo more nuptiis etiam nunc auspices
interponuntur.

[2] Feminae cum uiris cubantibus sedentes cenitabant. Quae
consuetudo ex hominum conuictu ad culturam diuinam penetrauit:
nam louis epulo ipse in lectum, Iuno et Minerua in sellas ad
cenam inuitabantur.

[3] Quae uno contentae matrimonio fuerant corona pudicitiae
honorabantur.

[4] Repudium inter uxorem et uirum ab urbe condita usque ad
centesimum et quinquagensimum annum nullum intercessit. Primus
Sp. Caruilius uxorem sterilitatis causa dimisit.

[5] Vini usus olim Romanis feminis ignotus fuit, ne per id in
aliquod dedecus prolaberentur.

[6] Quotiens inter uirum et uxorem aliquid iurgii intercesserat,
in sacellum deae Viriplacae in Palatium ueniebant, et ibi inuicem
locuti quae uoluerant concordes reuertebantur. Dea nomen hoc a
placandis uiris adsecuta est.

[7] Aliquamdiu nec pater cum filio pubere nec socer cum genero
lauabatur.

[8] Conuiuium sollemne maiores instituerunt idque caristia
appellauerunt, cui praeter cognatos et adfines nemo
interponebatur, ut si quae querellae essent ortae, inter
necessarias personas soluerentur.

[9] Senectuti iuuenta ita cumulatum et circumspectum honorem
habuit ut propinquum suum uel paternum amicum ad curiam
deduceret, et exspectaret donec reduceret.

Inuitati ad cenam diligenter quaerebant quinam ei conuiuio essent
interfuturi, ne seniorum aduentum praecurrerent, sublataque
mensa priores eos surgere patiebantur.

[10] Maiores natu in conuiuiis ad tibias egregia superiorum opera
cantabant, ut ad ea imitanda iuuentus incitaretur.

2. [1] Arcana consilia senatus multis saeculis nullus senator
enuntiabat. Q. Fabius Maximus, quod per inprudentiam de tertio
bello Punico dixerat P. Crasso, memor eum triennio ante
quaestorem factum, ignarusque nondum eum a censoribus in ordinem
senatorium adlectum, a consulibus obiurgatus est.

Cum Asiae rex Eumenes bellum a Perse aduersus p. R. conparari
senatui nuntiasset, non ante scire potuit p. R. quid actum in
senatu fuisset quam Perses uinceretur.

[2] Retinendae gratia grauitatis antiqui nec Graecis umquam nisi
Latine respondebant, nec ipsos aliter quam per interpretes
loquentis audiebant.

[3] Molon rhetor, qui studia Ciceronis acuit, primus in senatu
sine interprete auditus est.

[4] Maiores hunc morem maxime seruabant, ne quis inter consulem
et lictorem se interponeret. Itaque Q. Fabius Maximus .V.[V cum
linea suprascripta] cos., a filio cos. inuitatus ut inter se et
lictorem procederet, ne hostili Samnitium turba, ad quorum
conloquium descenderat, elideretur, facere noluit.

Cum ab senatu ad filium cos. legatus missus Suessam Pometiam,
indignatus est quod nemo se ex lictoribus equo descendere
iussisset. Quod cum filius sensisset, proximo lictori ut sibi
appareret imperauit. Cuius uoci continuo Fabius obsecutus 'non
ego' inquit, 'fili, summum imperium tuum contempsi, sed experiri
uolui an scires consulem agere.'

[5] Legati a senatu Tarentum missi, cum grauissimas iniurias non
sine contumelia accepissent, introducti in senatum de his quae
passi erant questi non sunt, ne quid ultra ac mandatum erat
eloquerentur.

[6] Antea senatus adsiduam stationem eo loci peragebat qui
hodieque senaculum adpellatur: nec expectabat ut edicto
contraheretur, sed inde citatus protinus in curiam ueniebat,
ambigue laudis ciuem existumans qui debitis rei p. officiis
iussus fungeretur.

[7] Tribunis pl. intrare curiam non licebat, sed ante ualuas
positis subselliis decreta patrum examinabant. Itaque ueteribus
s.c. c littera subscribi solebat, eaque nota significabatur illa
tribunos quoque censuisse.

[8] Immolatarum a magistratibus hostiarum exta ad quaestores
aerarios delata ueniebant. Itaque abstinentia artissime
constringebantur.

Multorum aes alienum, quia prouincias sincere administrauerant, a
senatu persolutum est.

[9] Equestris ordinis iuuentus bis urbem spectaculo sui
celebrabant, die Lupercalium et equitum probatione.

Fabius censor cum Decio seditionis finiendae gratia, quam comitia
accendebant in humillimi cuiusque potestatem redacta, forensem
turbam in quattuor tribus descripsit, easque urbanas adpellauit.
Quo tam salubri facto Maximus cognominatus est.

3. [2] Armorum tractandorum meditatio a P. Rutilio cos. Cn.
Manlio conlega militibus est tradita: is enim, ex ludo C. Aurelii
Scauri doctoribus gladiatorum arcessitis, uitandi atque
inferendi ictus rationem legibus instituit.

[3] Velitum usus eo bello primum repertus est quo Capuam Fuluius
Flaccus obsedit: nam cum equitatui Campano crebris excursionibus
resistere nostri non possent, Q. Nauius centurio e peditibus
lectos expediti corporis, breuibus et incuruis septenis lectos
armatos hastis, paruo tegumine munitos, ueloci saltu iungere se
equitantibus et rursus delabi celeriter edocuit.

4. [2] Theatrum inchoatum a Messalla et Cassio censoribus auctore
P. Nasica sub hasta ueniit, ne spectaculis populus
effeminaretur.

S. c. cautum fuit ne quis in urbe propiusue mille passus
subsellia poneret sedensue ludos spectaret, ut scilicet
remissioni animorum standi uirilitas coniungeretur.

[3] Per dlviiii annos senatus populo mixtus spectauit. Sed hunc
morem Atilius Serranus et L. Scribonius aediles, ludos Matri deum
facientes, posterioris Africani sententiam secuti, discretis
senatus et populi locis soluerunt.

[4] Ludorum prima origo C. Sulpicio Petico L. Licinio Stolone
cos. instituta est, cum graui pestilentia ciuitas laboraret. [5]
Saecularium ludorum initium tale est: cum pestilentia urbs
agrique uastarentur, Valesius, uir locuples rusticae uitae,
duobus filiis et filia laborantibus, aquam eis calidam a foco
petens, genibus nixus ut puerorum periculum in ipsius caput
transferretur orauit. Orta deinde uox est, habiturum eum saluos
filios si continuo Tiberi flumine deuectos Tarentum portasset,
ibique ex Ditis patris et Proserpinae ara petita aqua eos
recreasset. Quo praedicto pueros ad ripam Tiberis detulit, lyntre
Ostiam petens: et sitientibus aegris succurrere cupiens, ex
gubernatore cognouit haut procul apparere fumum in loco qui
Tarentus uocabatur. Itaque calefactam ibi aquam pueris dedit. Qua
pota salutari quiete sopiti morbo liberati sunt, patrique
indicauerunt praeceptum sibi in somnis ut ad Ditis patris et
Proserpinae aram, a qua potio ipsis erat adlata, purae hostiae
immolarentur, sellisternia ac ludi nocturni fierent. Itaque cum
urbem arae gratia emendae Valesius petisset, fodientibus seruis
eius terram fundamentorum constituendorum causa, reperta est ara
Diti patri Proserpinaeque inscripta, ad quam Valesius ludos et
sellisternia tribus noctibus, quia totidem periculo liberati
erant, fecit. Cuius exemplum Valerius Poplicola, Bruti collega,
studio succurrendi ciuibus, secutus, apud eandem aram sacrum
fecit.

[7] Gladiatorium munus primum Romae datum est in foro boario Ap.
Claudio Q. Fuluio cos. dederunt Marcus et Decimus filii Bruti
Perae, funebri memoria patris cineres honorando. Athletarum
certamen a M. Scauri munificentia tractum est.

5. [1] Statuam inauratam nec in urbe nec in ulla parte Italiae
quisquam prius uidit quam a Manio Acilio Glabrione equestris
patri poneretur in aede Pietatis, quam aedem ipse dedicauerat.

[2] Cn. Flauius scriba, qui fastos uulgauit, cum ad uisendum
aegrum collegam suum uenisset neque a nobilibus, quorum
frequentia cubiculum erat completum, reciperetur, sellam curulem
iussit adferri et in ea consedit.

[4] Tibicinum collegium solet in foro inter publicas priuatasque
serias actiones personis capite tecto concentus edere hac de
causa. Vetiti in aede Iouis, quod prisco more factitauerant,
uesci, Tibur irati se contulerunt. Quorum ministerio senatus
deserta sacra non aequo animo ferens, a Tiburtibus petit ut eos
Romanis templis restituerent. Quos illi interposita festae
epulationis simulatione mero somnoque sopitos plaustris in urbem
deuexerunt. Quibus et pristinus honor restitutus et huiusce lusus
ius est datum. Personarum usus pudorem circumuentae temulentiae
causam habet.

6. [2] Lacedaemonii ad dissimulandum uulnerum suorum cruorem
puniceis in proelio tunicis utebantur.

[5] Corona bonum ciuem decorandi consuetudinem Athenienses
induxerunt, duobus oleae conexis ramulis.

[6] Apud eosdem Athenienses conuictus a patrono libertus ingratus
iure libertatis exsuitur.

[7] Massilienses tres in eodem manumissiones rescindere
permittunt; si ter ab eo deceptum dominum cognouerunt, quarto
errori subueniendum non putant.

Iidem nullum aditum in scaenam mimis dant, quod argumenta eorum
maiore ex parte stuprosos continent actus.

Apud Massilienses a condita urbe gladius est, quo noxii
iugulantur, robigine iam exesus, sed index in minimis quoque
rebus omnia antiquae consuetudinis monumenta seruantium.

Apud eosdem duae ante portas arcae iacent, una qua seruorum ad
sepulturae locum corpora plaustro deuehuntur, altera qua
liberorum sine planctu, adhibito necessariorum conuiuio.

Apud eosdem a cicuta temperatum publice custoditur uenenum, quod
datur ei qui causas sescentis – id enim senatus nomen est -
exhibuit propter quas mors illi sit expentenda.

[9] Eorundem intrare oppidum cum telo nulli permittitur,
praestoque est qui id custodiae gratia acceptum exituro reddat.

[11] Celtiberi nefas esse ducunt proelio superesse, cum is
occidisset pro cuius salute deuouerant spiritum.

[12] Thraciae natio natales hominum flebiliter, exsequias uero
cum hilaritate celebrat.

[13] Lycii, cum eis incidit luctus, muliebrem uestem induunt, ut
deformitate cultus commoti maturius maerorem proiciant.

[14] Indorum feminae mortuo marito, cum uni more patrio plures
nuptae sint, in iudicium ueniunt, quam ex eis maxime dilexerit.
Victrix gaudens coniugis se flammis superiacit.

[15] In Africa Cirtae fanum est Veneris, in quod se matronae
conferebant atque inde procedentes <ad> quaestum dotem iniuria
corporis contrahebant.

[16] Persae liberos suos non prius aspiciebant quam septimum
annum conplessent, quo paruolorum amissionem aequiore animo
ferrent.

[17] Numidae reges more gentis suae nulli mortalium osculum
ferebant, ut dignitas consentiret imperio.

7. {$DE DISCIPLINA MILITARI$}

[1] P. Cornelius Scipio cos., in Hispaniam aduersus Numantinos
missus, die quo castra intrauit edixit ut omnia ex his quae
uoluptatis causa comparata erant submouerentur, itaque constat
maximum inde institorum numerum cum duobus milibus scortorum
abisse.

[2] Metellus cos., cum exercitum in Africa Iugurthino bello nimia
Sp. Albini indulgentia corruptum accepisset, Scipionis sectam
secutus est.

[3] P. Rutilius cos., eo bello quod in Sicilia cum fugitiuis
gessit, Q. Fabium generum suum, quia neglegentia Tauromenitanam
arcem amiserat, prouincia iussit decedere.

[4] C. Cotta P. Aurelium Pecuniolam, sanguine sibi iunctum, quem
obsidioni Liparitanae praefecerat, uirgis caesum militiae munere
inter pedites fungi coegit, quod eius culpa agger incensus et
paene castra capta erant.

[5] Q. Fuluius….

[6] Postumius dictator A. Postumium filium, quod iniussu suo
hostes fuderat, uictorem securi percussit. Torquatus Latino bello
consul filium, quod prouocatus a Gemino Maecio duce Tusculanorum
ad dimicandum se ignaro descenderat, uictorem securi percussit.

[7] L. Quinctius Cincinnatus dictator, deuictis Aequis, L.
Minucium consulatum deponere coegit, quod castra eius idem hostes
obsederant.

[8] Papirius dictator, cum aduersus imperium eius Q. Fabius
Rullianus mag. equi. exercitum in aciem eduxisset, quamuis
uictorem, uirgas tamen expediri eumque nudari iussit.

[9] L. Calpurnius Piso cos., cum in Sicilia bellum aduersus
fugitiuos gereret, et C. Titius praefectus sociorum multitudine
hostium circumuentus sub iugum se mitti passus esset, iussit eum
toga laciniis abscisis amictum discinctaque tunica indutum in
principiis stare, turmasque equitum quibus praefuerat ademptis
equis in funditorum numeros transcripsit.

[10] Q. Metellus, cum apud Contrebiam res gereretur, conlocatas a
se in quadam statione quinque cohortes atque ex ea depulsas
repetere eundem locum iussit, edixitque ut si quis ex eis fugiens
castra repetisset, pro hoste interficeretur.

[11] Q. Fabius Maximus omnium qui ex praesidiis Romanorum ad
hostem transfugerant captique erant manus abscidit, ut trunca
prae se brachia gerentes metum reliquis defectionis inponerent.

[12] Scipio Africanus, uicta Carthagine, grauius in Romanos quam
in Latinos transfugas animaduertit: hos enim tamquam patriae
fugitiuos crucibus adfixit, illos tamquam perfidos socios securi
percussit.

[13] Scipio Numantinus, capta Carthagine, exterarum gentium
transfugas in edendis populo spectaculis bestiis obiecit.

[14] L. Paulus, Perse rege superato, eiusdem culpae homines
elephantis obterendos substrauit.

[15] L. Marcius trib. mil., cum reliquias duorum exercituum P. et
Cn. Scipionum dispersas mira uirtute collegisset, de rebus actis
a se scribens in hunc modum orsus est: 'L. Marcius pro
praetore.' Cuius honoris usurpatione uti eum p. c. non placuit,
quia duces a populo, non a militibus creari solerent.

Cum magnum numerum captiuorum p. c. a Pyrrho ultro missum
recepissent, decreuerunt ut ex iis qui equo meruerant peditum
numero militarent, qui pedites fuerant in funditorum numerum
transcriberentur.

<P>arem iram senatus aduersus illos destrinxit qui Cannensi pugna
superfuerant, mortuorum loco habiti. Itaque, cum petisset M.
Marcellus ut eorum opera ad expugnationem Syracusarum uteretur,
rescripsit mdignos esse qui in castra reciperentur: ceterum se ei
permittere ut faceret quod expedire rei p. iudicasset, dum ne
quis ex his dono militari donaretur.

Idem senatus, cum grauiter tulisset Q. Petilii cos. mortem occisi
a Liguribus, legioni stipendium eius anni dari uetuit.

Idem senatus, cum milites qui Regium iniusto bello occupauerant
mortuoque duce Iubellio M. Caesium scribam eius imperatorem
delegerant carcere inclusit, et M. Furio Flacco trib. pl.
denuntiante ne in ciues Romanos animaduerteretur, nihilo minus
quinquagenos per singulos dies uirgis caesos securi percuti
iussit.

[ext. 2] Clearchus Lacedaemoniorum dux militibus saepe dicebat
imperatorem potius quam hostem metui debere: futurum enim ut
spiritum poenae inpenderent, quem pugnae noluissent.

8. {$DE IVRE TRIVMPHANDI$}

[1] Ob leuia proelia quidam imperatores triumphos sibi decerni
postulabant. Itaque lege cautum est ne quis triumpharet nisi qui
quinque milia una acie fudisset. Postea P. Marius et M. Cato tr.
pl. tulerunt poenam imperatoribus statui debere qui aut hostium
occisorum aut amissorum falsum numerum indicassent.

[2] C. Lutatius cos. et Q. Valerius pr., cum insignem Poenorum
classem delessent, post triumphum Lutatii et Valerio sibi ius
triumphi postulante, Lutatio petitioni resistente, iudex electus
Atilius Calatinus cum interrogasset cuius auspiciis illo die
pugnatum esset, dicente Valerio 'cos.', 'secundum Lutatium'
inquit 'litem do.'

[3] Cn. Fuluius Flaccus triumphi honorem decretum sibi a senatu
spreuit. Itaque continuo quaestione publica adflictus, exilio
multatus est.

[5] P. Scipioni ob reciperatas Hispanias M. Marcello ob captas
Syracusas triumphus non est decretus, quod ad eas res gerendas
sine ullo erant missi magistratu.

[6] Moris est ab imperatore ducturo triumphum cos. inuitari ad
cenam ac deinde rogari ut uenire supersedeant, ne quis eo die quo
ille triumphabit maioris in eodem conuiuio sit imperii.

9. {$DE CENSORIA NOTA$}

[1] Camillus et Postumius censores aera poenae nomine eos qui ad
senectutem caelibes peruenerunt in aerarium deferre iusserunt.

[2] M. Valerius Maximus C. Iunius Bubulcus censores L. Annium
senatu mouerunt, quod quam uirginem duxerat repudiasset nullo
amicorum consilio adhibito.

[3] Porcius Cato L. Flamininum senatu mouit, quod ad arbitrium
mulieris conuiuio damnatum securi percussit.

[4] Fabricius Luscinus Cornelium Rufinum senatu mouit, quod decem
pondo argenti haberet.

[5] M. Antonius et L. Flaccus censores Duronium senatu mouerunt,
quod legem quae coercendis conuiuiorum sumptibus lata erat tr.
pl. abrogauerat.

[7] M. Valerius et L. Sempronius censores quadringentos iuuenes
equestris ordinis aerarios fecerunt, quia in Siciliam ad
munitionum opus explicandum ire iussi non ierunt.

[8] M. Atilius Regulus et L. Furius Pilus M. Metellum quaestorem
conpluresque equites Romanos, qui post Cannensem pugnam abituros
se Italia iurauerant, aerarios fecerunt. Iidem censores et eos
graui nota adfecerunt qui, cum in potestatem Hannibalis
uenissent, legati ab eo missi de permutandis captiuis neque
impetrassent, in urbe remanserunt.

[9] C. Geta, cum a L. Metello et Cn. Domitio censoribus senatu
motus esset, postea censor est factus.

M. Valerius Messala, censoria nota perstrictus, censoriam
postmodum potestatem inpetrauit.

10. {$DE MAIESTATE$}

[1] Q. Metellus cum causam repetundarum diceret, et tabulae eius
ab accusatore ad nomen inspiciendum circa iudices ferrentur,
totum consilium ab earum contemplatione auertit oculos: indignum
enim credebatur integritatem tanti uiri exigua cera et paucis
litteris perpendi.

[2] Rex Antiochus, bello quod cum Romanis gerebat, filium
Africani Scipionis a militibus eius interceptum ultro patri
remisit.

Ad eundem Africanum in Literni uilla se continentem conplures
praedonum duces uidendi eius causa forte confluxerunt. Quos cum
ad uim faciendam uenire existimasset Scipio, praesidiumque
domesticorum in tecto conlocasset, dicentibus officii gratia
ipsos uenisse aperire fores iussit et se spectaculo mirantibus
praebuit.

[3] Cum Aemilii Pauli exsequiae celebrarentur ac forte tunc
principes Macedonum Romae morarentur, funebri lecto sua sponte
sese subiecerunt.

[5] P. Rutilio in exilium abeunti ciuitates totius Asiae legatos
obuiam miserunt, sibi quaeque tanti uiri praeripientes discessum.

[6] C. Marium in priuata domo Minturnis clausum seruus publicus,
natione Cimber, missus ut occideret, strictum gladium tenens
adgredi non sustinuit.

[7] M. Porcius Cato, inuito C. Caesare cos. aduersus publicanos
in curia dicendo cum diem traxisset et iussu Caesaris a lictore
in carcerem duceretur, comitem sibi populum habuit.

[8] Eodem Catone ludos florales spectante, quos Messius aedilis
edebat, populus ut mimae nudarentur postulare erubuit. Quod cum a
Fauonio amicissimo sibi una sedente cognouisset Cato, discessit
e theatro.

[ext. 1] Harmodii et Aristogitonis, qui Athenas tyrannide
liberauerunt, effigies aeneas Xerses ea urbe deuicta in regnum
suum transtulit: postea Seleucus in pristinam sedem reportauit.
Rhodii quoque eas urbi suae adpulsas, cum in hospitium publice
inuitassent, sacris etiam in puluinaribus collocauerunt.

[ext. 2] Xenocrates Atheniensis testimonium dicere coactus, cum
ad aram accessisset, ut more eius ciuitatis iuraret omnia se uere
rettulisse, uetitus est iurare, sinceritati eius concedendum
existimantibus.

 LIBER TERTIVS  

1. {$DE INDOLE$}

[1] Aemilius Lepidus, puer etiamnum progressus in aciem, hostem
interemit ciuem seruauit, ideoque ei statua in Capitolio incincta
praetexta ex s. c. posita est.

[2] Porcius Cato puer adhuc, cum in domo auunculi sui educaretur,
et ad eum tr. pl. Latini de ciuitate inpetranda uenissent,
rogatus ut socios apud auunculum adiuuaret, non facturum se
respondit. Postremo Poppedius eum, in excelsam aedium partem
latum, abiecturum inde, nisi precibus obtemperaret, minatus est:
nec hac re incepto moueri potuit.

Idem Cato, cum salutandi gratia praetextatus ad Sullam uenisset
et capita proscriptorum in atrium adlata uidisset, p<a>edagogum
suum, nomine Sarpedonem, interrogauit quapropter nemo inueniretur
qui tam crudelem tyrannum occideret: et cum ille custodiri a
militibus diceret, eum ut sibi ferrum daret obsecrauit, perfacile
se adfirmans interrempturum, quod in lecto illius considere
soleret.

[3] C. Cassius Sullae filium Faustum, condiscipulum suum in
schola, proscriptionem patris laudantem, ipsumque, cum primum
potuisset, idem facturum minantem, colapho percussit.

[ext. 1] Alcibiades Atheniensis, cum puer ad Periclen auunculum
suum uenisset eumque tristem inuenisset, dicentem se mandatu
ciuitatis propylaea Mineruae, quae sunt ianuae arcis, magna cum
inpensa aedificasse nec posse reddere rationem, 'ergo' inquit
'quaere potius quemadmodum rationem non reddas.'

2. {$DE FORTITVDINE$}

[1] Etruscis in urbem ponte sublicio inrumpentibus, Horatius
Cocles, donec post tergum suum abrumperetur, hostium agmen
infatigabili pugna sustinuit, atque ita armatus se in Tiberim
misit tutumque nandi euentum habuit.

[2] Cloelia, inter ceteras uirgines obses Porsinae data, nocturno
tempore custodia egressa, Tiberi traiecto patriam turpitudine
liberauit.

[3] Romulus, ab Acrone Caeninensium rege ad dimicandum
prouocatus, occiso eo fusisque hostibus spolia opima Ioui
Feretrio rettulit, quae dux duci detraxerat.

[4] Cornelius Cossus eidem deo spolia consecrauit, a Romulo
proximus, cum ducem Fidenatium in acie congressus interemisset.

[5] M. Marcellus, apud Padum Gallorum regem ingenti exercitu
stipatum adgressus, obtruncatum armis exuit eaque Ioui Feretrio
dedicauit, quae opima tertia haberentur.

[6] Scipio Aemilianus, cum in Hispania sub Lucullo duce militaret
atque Intercatia praeualidum oppidum circumsederetur, primus
moenia eius conscendit.

[7] Vrbe a Gallis capta, cum senes in parte urbis relicti essent,
quia omni numero non sufficiebat arx, qui erant honoribus functi
apertis ianuis in curulibus sellis cum insignibus magistratuum
quos gesserant consederunt: et primum mirantibus Gallis deinde in
risum uersis M. Atilius barbam suam permulcenti Gallo scipionem
capiti inflixit, eique ad se occidendum uenienti iugulum obtulit.

[8] C. Sempronio Atratino cos. cum Volscis apud Verruginem parum
prospere dimicante, equites delapsi equis se ipsi centuriauerunt
et ita acies restituta est.

[9] Fabius Maximus Rutilianus uetitus a Papirio Romam gratia
auspiciorum redeunte, bellum committere aduersus Samnites,
commisit, et equitum uirtute proelii crimine leuatus est.

[11] Miles Romanus Cannensi proelio, cum ad retinenda arma
inutiles uulneribus manus haberet, spoliare se conantis Numidae
ceruicem amplexus, naribus et auribus adrosis reddidit deformem.

[12] P. Crassus, cum Aristonico bellum gerens, a Thracibus inter
Eleam et Zmyrnam exceptus, ne caperetur, uirga<m>, qua ad
regendum equum usus fuerat, in unius barbari oculum direxit. Qui
ui doloris accensus sica latus Crassi confodit.

[13] Scipio Metellus, infeliciter Cn. Pompei generi sui defensis
partibus, naue qua uehebatur a Caesarianis capta, gladio se
traiecit; 'imperator se bene habet' quaerentibus Caesarianis
respondit.

[14] Cato, uictis a Caesare partibus suis, gladio se transfodit.

[15] Porcia filia Catonis, uxor Bruti, cum uiri sui consilium de
interficiendo Caesare cognosset, cultellum tonsorium quasi
unguium resecandorum causa poposcit, eoque uelut forte lapso se
uulnerauit. Clamore deinde ancillarum in cubiculum reuocatus,
Brutus obiurgare eam coepit quod tonsoris praeripuisset officium.
Cui illa 'experiri' inquit 'uolui, si tibi propositum parum ex
sententia cessisset, quam aequo animo me essem interemptura.'

[16] Cato censorius, cum ei in bello uagina gladius excidisset,
subiectum proeliantium globo intrepidus sustulit.

[17] Cum Ti. Gracchus palam senatui minaretur, consulentibus
patribus de statu rei p. ac de interemendo Graccho cogitantibus,
Scaeuola negauit se quidquam ui esse acturum. Quo incusato,
Scipio Nasica se ducem pollicitus ac laeuam manum parte togae
circumdedit, sublataque dextra proclamauit 'qui rem publicam
saluam esse uult, me sequatur.'

[18] Cum tribuni plebis Saturninus et Equitius et praetor Glaucia
maximos in ciuitate seditionum motus excitarent, M. Aemilius
Scaurus, iam senex, exhortatus Marium, sextum consulatum
gerentem, ut rem p. uindicaret, iussit sibi arma adferri,
armatusque ante fores curiae stetit ictuque saxi uulneratus est.

[19] C. <Caesar>, cum multitudine Neru<i>orum inclinari aciem
suam videret, militi timidius pugnanti scutum rapuit, et fortiter
proeliatus aciem restituit. Idem alio proelio legionis Martiae
aquiliferum, ineundae fugae gratia iam conuersum, faucibus
conprehensum in contrariam partem retorsit.

[20] Cum Hannibal Capuam, quam Romanus exercitus obsederat,
defenderet, Vibius Accaus, Paelignae cohortis praefectus,
uexillum trans Punicum uallum proiecit, se ipsum conmilitonesque,
si potiti essent hostes signo, exsecratus. Quod ut Valerius
Flaccus, tertiae legionis tribunus, uidit, imitatus exemplum est.
Idem Pedanius centurio fecit. Protinus igitur castra Poenorum
capta sunt.

[21] Q. Occius, qui propter fortitudinem Achilles cognominatus
est, sub Q. Metello cos. legatus in Hispania militans, cum
cognouisset se a quodam Celtibero prouocatum, relicta mensa -
forte enim prandebat - clam Metello obequitantem Celtiberum
consectatus occidit. Iterum a quodam prouocatus, cum eum genibus
suis subiecisset, coegit sagulum et gladium sibi, utroque
exercitu spectante, tradere.

[22] Acilius, decimae legionis miles, pro C. Caesaris partibus
pugnans, maritimo proelio abscisa dextera, quam Massiliensium
naui iniecerat, laeua puppim adprehendit, nec ante dimicare
destitit quam captam profundo mersit.

[23] Caesius Scaeua, eiusdem imperatoris centurio, cum pro eo
castello cui praepositus erat dimicaret, et Cn. Pompei praefectus
Iustuletus summo studio ad eum capiendum niteretur, omnibus qui
prope accesserant interemptis conruit. Scutum eius xxx ictibus
perfossum apparuit, ipse interuentu commilitonum seruatus.

Idem, cum C. Caesar Britanniam oppugnans rate in proximum
scopulum transuectus esset, superuenientibus hostibus, ceteris ad
litus regressis solus stationis gradum retinens, magno edito
proelio, femore traiecto, clipeo crebris foraminibus absumpto,
profundo se commisit, et euectus ad litus petiit a Caesare ut
sibi ignosceret quod sine scuto redisset.

[24] L. Sentius Dentatus cxx[xx cum litteris es suprascriptis] in
aciem descendit, xxvi spolia rettulit, ex his octo eorum qui se
prouocauerant; xiiii ciues seruauit ex proelio; xlv uulnera
pectore excepit, tergo cicatribus uacuo; viii triumphales currus
secutus, donatus aureis coronis ciuicis viii, muralibus iii,
obsidionali una; torques excepit lxxxiii, armillas clx, hastas
xviii, phaleras xxxv.

[ext. 2] Dareus, cum sordida et crudeli magorum tyrannide Persas
liberaret, unum ex eis abiectum corporis sui pondere urgens, ut
uidit commilitonem plagam ei inferre dubitantem, ne per errorem
Dareum uulneraret, 'tu uero' inquit 'uel per utrumque nostrum
gladium age, dummodo hic quam celerrime pereat.'

[ext. 3] Leonidas Spartanus cum trecentis ciuibus ad Thermopylas
toti Asiae obiectus, perfidia et scelere incolarum opportunitate
loci spoliatus, occidit dimicans. Cuius haec uox fertur: 'sic
prandete, commilitones, tamquam apud inferos cenaturi.'
Lacedaemonii, perinde ac uictoria esset promissa, dicto paruerunt
intrepidi.

[ext. 4] Othryades Spartanus speciosus pugna Othryade, sanguine
suo inscriptis tropaeis direptam hostibus uictoriam suis
restituit.

[ext. 5] Epaminondas Thebanus traiectus hasta, sanguine et
spiritu deficiens, recreare se conantes primum an clipeus suus
saluus esset, deinde an penitus fusi hostes interrogauit. Quibus
ita se habere cognitis 'mirificas' inquit 'filias uobis relinquo,
Leuctram et Mantineam.'

[ext. 6] Theramenes Atheniensis triginta tyrannorum iussu
porrectam potionem ueneni non dubitanter exhausit, quodque ex eo
superfuerat iocabundus inlisum humo, sono edito, renidens seruo
publico 'Critiae' inquit 'propino.' Erat autem hic ex triginta
tyrannis crudelissimus.

[ext. 7] Rhoetogenes Numantinus, adflictis rebus Numantinorum,
uicum suum, qui in ea urbe speciosissimus erat, incendit:
strictum gladium in medio posuit ac binos dimicare iussit, ut
uictus occideretur. Ipse nouissime se flammis inmisit.

[ext. 8] Capta Carthagine uxor Hasdrubalis, dextra laeuaque
filios trahens, incendio se superiecit, accusato uiro quod uitam
a Scipione petere sustinuit.

[ext. 9] Cum pestifera seditione Syracusarum tota Gelonis stirps
consumpta esset et unica superesset Harmonia, cum ad eam ab
inimicis impetus fieret, nutrix subornatam aequalem puellam
hostilibus gladiis subiecit. Quae ne cum ferro quidem
trucidaretur, cuius esset condicionis proclamauit. Admirata
puellae constantiam Harmonia se esse quam quaererent illis
professa est, et ita utraeque perierunt.

3. {$DE PATIENTIA$}

[1] Cum a Porsina rege Etruscorum urbem nostram graui ac diuturno
bello urgueri aegre Mucius ferret, castra eius intrauit
immolantemque conatus occidere oppressus est. Perosus itaque
dexteram suam, quod eius ministerio uti nequisset, iniectam
foculo exuri passus est.

[2] Pompeius, dum legationis officio fungitur, a rege Gentio
interceptus, cum consilia prodere iuberetur, ardenti lucernae
admotum digitum cremandum praebuit, et ea patientia regi
desperationem quicquam ex se cognoscendi iniecit.

[ext. 1] Alexandro regi nobilissimi pueri praesto erant
sacrificanti. Ex quibus unus turibulo accepto ante ipsum
constitit, et in brachium eius carbo ardens delapsus est. Qui ne
sacrificium Alexandri inpediret, dolorem silentio pressit.
Alexander, pueri delectatus patientia, diutius consulto
sacrificauit, nec hac re eum proposito depulit.

[ext. 2] Zeno Eleates philosophus, cum Agrigentum uenisset
tyranno Phalaride adhuc uiuo, hortatus populum ad libertatem et
ob id ipsum iussus a tyranno in medio foro torqueri, non destitit
a cohortatione et in tantum populum commouit ut lapidibus statim
Phalaris obrueretur.

[ext. 3] Eiusdem nominis philosophus, cum a Nearcho tyranno,
cuius necem inierat, torqueretur, dixit se quod secreto in aurem
ei diceret habere, laxatusque eculeo aurem eius morsu arripuit
nec ante dimisit quam et ipse uita et ille parte corporis
priuaretur.

[ext. 4] Anaxarchus philosophus, cum a Nicocreonte tyranno
Cypriorum in pilam coniectus tunderetur, 'follem' inquit
'Anaxarchi feris.'

[ext. 5] Theodotus, ab Hieronymo tyranno innocens punitus,
fidelissimum eius satellitem mentitus est consiliorum suorum
participem fuisse; et ita Hieronymus, dum inimicum cupide
lacerat, temere perdidit amicum.

[ext. 6] Apud Indos esse creduntur qui omne uitae tempus nudi
exigant et se flammis sine gemitu obiciant, qui gymnosophistae
uocentur.

[ext. 7] Seruus barbarus Hasdrubalem, quod dominum suum
occiderat, adgressus interemit, et cum puniretur, laetitiam
uindictae risu testatus est.

4. {$QVI EX HVMILI LOCO EVASERINT$}

[1] Tulii Hostilii incunabula agreste tugurium cepit: idem
adoleuit in pecore pascendo.

[4] Varro, Pauli collegae, macellaria patris taberna ad cos.
peruenit.

[5] M. Perpenna, qui regem Aristonicum cepit, Crassianae cladis
extitit uindex, consul fuit ante quam ciuis: namque pater eius
Sabellus genere nihil ad ciuitatem Romanam Papia lege conuictus
est.

[ext. 1] Socrates Phaenaretem matrem obstetricem habuit, patrem
Sophoniscum marmorarium.

Euripidis mater holera uendebat.

Demosthenis pater cultellos uenditabat.

5. {$QVI SIBI LICENTIVS QVAM MOS PATRIVS PERMISERAT INDVLSERVNT$}

[1] Scipio filius Africani, is qui ab Antiocho captus est, cum
esset praeturae petitor, candidam togam adeo turpibus maculis
obsoletam in campum detulit ut nisi gratia Cicerei, qui patris
eius scriba fuerat, adiutus esset, honorem a populo inpetraturus
non fuerit.

[2] Q. Fabii Maximi Allobrogis filius Q. Fabius adeo fuit
luxuriosus ut ei praetor urbanus Q. Pompeius bonis paternis
interdixerit.

[4] Q. Hortensii oratoris nepos Hortensius corporis etiam dicitur
infamia male audisse.

6. [1] P. Scipio, cum in Sicilia exercitum augendo moraretur,
operam etiam gymnasio dedit.

[2] L. Scipionis statua chlamydata et crepidata in Capitolio
posita est; quo habitu usus aliquando, ita se formari uoluit.

[3] L. Sulla, cum imperator esset, Neapoli crepidatus et
chlamydatus ambulauit.

[4] C. Duellius, qui primus naualem triumphum ex Poenis rettulit,
quotiens publice epulatus erat, ad funalem cereum praecinente
tibicine et fidicine deducebatur.

[5] M. Papirius, re bene gesta, cum triumphum a senatu non
inpetrasset, primus in monte Albano triumphauit.

[6] C. Marius post omnes triumphos in cantharo semper potauit,
quod Liber pater superatis Indis hoc genere poculi usus esset.

[7] M. Cato praetor M. Scauri ceterorumque iudicia sine tunica
praetexta amictus egit.

7. {$DE FIDVCIA SVI$}

[1] Post P. et Cn. Scipionum in Hispania mortem, nullo auso
exercitum traicere, P. Scipio xxiiii agens annum ire pollicitus
est. [1a] Idem, cum in Hispania oppidum Badiam obsideret et
iudicia esset auditurus, 'cras' inquit 'in urbe audiam.' Quod ei
contigit.

[1c] Idem Hannibalis speculatores inter castra Romanorum
deprehensos circumduxit, et ostendit manu sua copias, et prandio
dato ipsis et equis eorum dimisit incolumes.

[3] Annonae caritate increscente cum trib. pl. C. Cur<i>atius
iuberet coemi frumentum, Nasica, contrariam actionem orsus
obstrepente populo, 'tacete' inquit: 'melius enim ego quam uos
quid rei publicae expediat intellego.'

[ext. 2] Antigenidas tibicen discipulo suo magni profectus, sed
parum feliciter populo se adprobanti, multis audientibus dixit
'mihi cane et Musis.'

[ext. 3] Zeuxis, cum Helenam pinxisset, quid de eo opera homines
sensuri essent non expectauit, sed protinus adiecit



     οὐ νέμεσις Τρῶας καὶ ἐυκνήμιδας Ἀχαιοὺς
     τοιῇδ᾽ ἀμφὶ γυναικὶ πολὺν χρόνον ἄλγεα πάσχειν.
     


[ext. 4] Phidias interrogatus quonam mentem suam dirigens uultum
Iouis esset amplexus, hos rettulit uersus



     ἦ, καὶ κυανέῃσιν ἐπ᾽ ὀφρύσι νεῦσε Κρονίων·
     ἀμβρόσιαι δ᾽ ἄρα χαῖται ἐπερρώσαντο ἄνακτος
     κρατὸς ἀπ᾽ ἀθανάτοιο· μέγαν δ᾽ ἐξέλιξεν Ὄλυμπον.
     


[ext. 6] Hannibal, cum apud regem Prusian exularet auctorque ei
committendi proelii esset, atque is non idem sibi extis portendi
diceret, 'ita tu' inquit 'uili carunculae quam imperatori mauis
credere.'

8. {$DE CONSTANTIA$}

[1] Fuluius Flaccus, cum Capuam recepisset ab Hannibalis
possessione, senatu prohibente animaduerti in omnes principes
ciuitatis ipse perstitit. Et cum ad palum iussisset eos adligari,
aliae superuenerunt epistulae, in quibus erat scriptum ut omnes
punirentur. Non lectis epistulis Fuluius peracta animaduersione,
tunc senatus mandata iussit legi.

[2] Q. Fabius, pecunia quam pro captiuis Hannibali numerauerat
fraudatus a senatu, tacuit.

Idem post Cannense damnum missus aduersus Hannibalem, cum per
diuersas moras traheret bellum, id egit ne Roma opprimi posset.

[3] C. Piso, cum Pallacinus homo seditiosus pestiferis blanditiis
populum praeripuisset, ita ut conculcaretur, solus restitit.

[4] Metellus Numidicus, cum animaduerteret quo tenderet Saturnini
tr. pl. conatus, solus in exilium eius leges profugit.

[5] Q. Scaeuola augur, L. Sulla de aduersis partibus cogitante,
rogatus sententiam dicere noluit.

[6] Sempronia Gracchorum soror, uxor Scipionis Aemilia<n>i, cum
se quidam Equitius Semproniae familiae falso adscriberet, iubente
populo ut eum oscularetur tamquam filium fratris, reppulit.

[ext. 6] Cum Alexander Macedo aeger iaceret, et ei Philippus
medicus potionem esset daturus, superuenerunt ab Antipatro
epistulae, ut caueret sibi a Philippo monente: hunc enim
corruptum a rege Dario potionem temperasse. Lectis epistulis,
Alexander, ut primum petit potionem, legendas eas Philippo
tradidit.

 LIBER QVARTVS  

1. {$DE MODERATIONE$}

[1] P. Valerius Publicola cos., cum omnia in se inuidiosa
conspiceret, moderatione ad humiliorem habitum deductus, fasces
securibus uacuefaciendo et in contione populo summittens, numerum
quoque eorum dimidia ex parte minuens, ultro collega Sp.
Lucretio sibi adlecto, aedes etiam suas diruens, quae excelsiore
parte positae instar arcis habebantur.

[2] Camillus, urbe capta a Gallis reuocatus, non prius ad
accipiendum exercitum ire uoluit quam de dictatura sua omnia
sollemni iure acta conperisset.

[3] M. Rutilius Censorinus, iterum censor creatus, populum
obiurgauit quod eam potestatem bis sibi detulisset.

[4] L. Quinctius Cincinnatus, cum honorem eius p. c. continuare
uellent quod et populus eosdem tribunos in proximum annum creare
destinabat, peregit exemplo suo ut tribunos sequi se cogeret.

[5] Fabius Maximus, cum et ipse quinquies consul esset et <a
patre> auo maioribusque suis saepe numero consulatum gestum
uideret, comitiis quibus filius eius cos. creabatur, egit cum
populo ut aliquando uacationem eius honoris Fabiae genti daret.

[6] Scipio Africanus, imagines statuas perpetuos consulatus
censuram sibi deferente populo, decerni passus non est.

[7] M. Marcellus, cum in consulatu Siculi de eo questum
uenissent, et de intromittendis iis primus rettulit et querentes
patienter sustinuit; ac postea ipse, causa perorata uictor,
legatos clementer excepit.

[8] Ti. Gracchus tr. pl., cum esset inimicus Africano et Gnaeo
Scipionibus, et Asiaticus iudicatae pecuniae satisdare non
posset, atque ideo in carcerem duceretur, intercessit.

[9] C. Claudius Nero, quamuis Liuii Salinatoris in Hasdrubale
opprimendo gloriae particeps fuerat, triumphantem equo sequi
maluit, cum senatus ei triumphum decreuisset.

[10] Scipio Africanus posterior, cum censor conderet lustrum et
scriba in sacrificio ex publicis tabulis precationis carmen
praeiret, quo dii immortales ut populi Romani res meliores
amplioresque facerent rogabantur, 'satis' inquit 'et bonae et
magnae sunt: itaque precor ut eas perpetuo incolumis seruent', ac
protinus ad hunc modum carmen emendari iussit.

Idem in censura centurias equitum recognoscens, postquam C.
Licinium Sacerdotem citatum processasse animaduertit, dixit se
scire eum uerbis conceptis peierasse: proinde, si quis eum
accusare vellet, usurum testimonio suo. Sed nullo ad id negotium
accedente, 'traduc' inquit 'equum, Sacerdos, ac lucrifac
censoriam notam, ne ego in tua persona sim et testis et iudex et
accusator et censor.'

[11] M. Scaeuola testis in reum productus adiecit ita sibi credi
oportere, si alii idem adseuerassent.

[12] Metellus Macedonicus, cum inimicus esset Scipioni Africano
ex aemulatione, ut primum audiit eum interemptum, lugubri habitu
in publicum desiluit et 'concurrite' inquit, 'ciues, concurrite:
moenia nostrae urbis euersa sunt', filiosque suos iussit lecto
eius umeros subicere, adiecto hoc, non fore ut postea id officium
ab his maiori uiro praestari possit.

[13] Metellus Numidicus patria pulsus, cum ei forte ludos
Trallibus spectanti epistulae essent a senatu missae, in quibus
reuocabatur, non prius theatro exiit quam spectaculum
perageretur. Eundem constat pari uultu et exulem fuisse et
restitutum.

[14] Porcius Cato ob adsignatam pecuniam Cypriacam, cum eius
senatus extra ordinem rationem haberi uellet, non est passus.

[15] M. Bibulus, cum in Syria prouincia moraretur, filiis duobus
in Aegypto occisis a Gabinianis militibus,deditis sibi eis a
Cleopatra, dolori suo imperauit, dicens potestatem huius
uindictae senatus esse.

[ext. 1] Archytas Tarentinus, dum Pythagorae praeceptis Metaponti
penitus intendit, reuersus in patriam cum omnia neglegentia
uilici corrupta uidisset, 'punissem' inquit 'male meritum, nisi
irascerer.'

[ext. 2] Plato, cum aduersus seruum uehementius exarsisset,
Speusippo amico castigationem eius mandauit.

[ext. 3] Dio, nobilis Syracusanus, pulsus acontii pro patria, cum
principem urbis in quam confugerat domi conuenire uellet neque
admitteretur, 'patienter hoc ferendum est' ait; 'fortasse enim et
nos, cum in gradu dignitatis nostrae essemus, aliquid tale
fecimus.'

[ext. 4] Thrasybulus Atheniensis, cum expulsis xxx tyrannis ciues
in patriam reduxisset, plebiscitum proposuit, ne qua
praeteritarum rerum mentio fieret.

[ext. 5] Stasippus Tegeates, hortantibus amicis ut grauem sibi in
administratione rei publicae aemulum tolleret, negauit se
facturum, ne quem optimus ciuis locum obtineret, eum malus
occuparet.

[ext. 6] Pittacus, Mitylenaeorurn tyrannus, Alcaeum poetam, cum
esset adeptus tyrannidem, quid in eo opprimendo posset admonuit.

[ext. 7] Piscatores Mitylenaei in euerriculo ductam auream
mensam, consulto Apolline cum iussi essent dare eam sapienti,
dederunt Thaleti. Ille cessit eam Bianti, hic Pittaco, donec ad
Solonem ueniretur, qui eam Apollini dedicauit.

[ext. 9] Antiochus, a L. Scipione ultra Taurum montem imperii
finibus submotus, gratias agere Romanos coepit, quod se nimis
magna procuratione liberatum modicis regni terminis coegissent.

2. {$QVI EX INIMICITIIS IVNCTI SINT$}

[1] M. Aemilius, bis cos. et p. m., uehementes inimicitias cum
Fuluio Flacco, eiusdem ordinis uiro, gessit, quas, ut simul
censores renuntiati sunt, in campo deposuit.

[2] Liuius Salinator Neronis odio ardens, propter, quem
exulauerat, pariter cos. creatus deposuit simultates.

[3] Scipio, ut diximus, post intercessionem Ti. Gracchi depositis
inimicitiis, protinus filiam ei suam Corneliam despondit.

[4] M. Cicero A. Gabinium repetundarum reum summo studio
defendit, qui eum in cos. suo urbe expulerat. Idem P. Vatinium
dignitati suae semper infestum duobus publicis iudiciis tutatus
est.

[6] C. Annius Gallus C. Antonii, quem reum fecerat, filiam duxit.
Idem Valerium Maximum, a quo damnatus fuerat, procuratorem rerum
suarum habuit.

3. {$DE ABSTINENTIA$}

[1] Scipio, xxiiii annum agens, cum in Hispania Carthaginem
cepisset, eximiae inter captiuas pulchritudinis puellam nobilem
cognouit Indeuili cuidam Celtibero desponsam. Itaque arcessitis
parentibus et sponso inuiolatam tradidit, auro etiam, quod pro
redemptione puellae acceperat, summae dotis adiecto. Qua
abstinentia animos Celtiberorum obligauit.

[4] Cn. Marcius, Anci regis progenies, editis in bello conspicuae
fortitudinis operibus, cum a Postumio Cominio cos. laudatus
donis militaribus captiuis argento donaretur, nihil ex his
praeter unius hospitis captiui salutem equumque, quo in acie
uteretur, accepit.

[5] M. Curius, cum ad eum Samnites aurum adtulissent donaturi,
'malo' inquit 'locupletibus imperare quam ipse fieri locuples.'

Idem post fugam Pyrri, cum sibi dari uideret iugera quinquaginta,
ceteris septena, 'parum' inquit 'idoneus ciuis est qui eo quod
reliquis tribuitur contentus non est.'

[6] Fabricius Luscinus missum sibi aurum a Samnitibus et decem
seruos ad ministerium cum muneribus reuerti iussit.

Idem missus ad Pyrrum legatus, cum audisset Cinean Thessalum
narrantem esse quendam Athenis sapientem qui diceret summum bonum
uoluptatem, pro monstro uocem eius accepit.

[7] Q. Tubero cos., cum ei gens Aetolorum omnis usus uasa
argentea misisset, quod se legati rettulerant fictilia in eius
mensa uidisse, exemplo Fabricii remisit.

[8] Paulus cos., Perse rege deuicto, cum Macedonicis opibus urbem
replesset, nulla ex eis penates suos locupletauit.

[9] Q. Fabius Gurges Cn. Fabius Pictor Q. Vgulnius dona quae
priuatim ab Ptolemaeo acceperant, in aerarium prius quam ad
senatum legationem referrent detulerunt. Quae ipsa rursus senatus
consulto sunt diuisa legatis.

[11] Cato censorius, missus in Hispaniam, haedinis pellibus pro
stragulis usus est, et quingentorum assium sumptu contentus fuit,
tribus seruis se comitantibus; eodem uino quo nautae usus est.

[12] Porcius Cato posterior, bello ciuili filium secum ducens,
duodecim seruos habuit, numero plures quam superior, temporum
diuersis moribus pauciores.

[13] Scipio Aemilianus post duos cos. ac totidem triumphos septem
seruis sequentibus officio legationis functus est.

[14] Pyrrus, uiribus fractis, cum ad opes suas confugisset, misit
per legatos tam uirorum quam feminarum apta usibus munera: nulla
tamen domus legatis aditu patuit.

[ext. 1] Pericles Atheniensis, cum haberet in praetura Sophoclea
tragoediarum scriptorem, atque is publico officio districtus
pueri ingenui praetereuntis formam laudaret, Pericles,
intemperantiam eius increpans, dixit praetoris non solum a
pecuniae lucro manus, sed etiam oculos a libidinoso aspectu
continentes esse debere.

[ext. 3] Xenocrates in peruigilio grauis uino, cum iuxta eum data
opera scortum, quod erat Athenis speciosissimum, adcubuisset,
nec tactu nec sermone aspernatus propositi inritum demisit.

[ext. 4] Alexander, cum ad Diogenem cynicum in sole sedentem
accessisset, hortareturque ut si qua sibi praestari uellet
indicaret, 'uelim mihi 'inquit a sole non obstes.' Diogenes
cynicus Syracusis cum holere uesceretur, Aristippus dixit 'si
adulareris, ista non esses.' 'immo si tu haec esses, Dionysio non
adulareris.'

4. {$DE PAVPERTATE$}

[1] Valerius Poplicola cos. tam exiguae fuit facultatis ut ne
quidem exsequiis relictus sumptus sufficeret.

[2] Menenius Agrippa sextantibus a populo conlatis funeratus est.

[3] C. Fabricius, cum haberet patellam argenteam, eam tamen
corneo pediculo sustineri uoluit.

[5] Atilius ad cos. ab aratro arcessitus est.

[6] Atilius Regulus, cum prorogatum sibi ob bene gestas res
cognouisset imperium, scripsit consulibus uilicum, quem in agello
septem iugerum in Pupinia habebat, mortuum esse, ideoque petere
ut sibi successor mitteretur, ne deserto agro non esset unde uxor
ac liberi alerentur. Quae ut cognouit senatus, publice rerum cum
magis iussit.

[7] Cincinnatus, cum septem iugerum agrum araret, tria iugera ex
his pro amico ad aerarium subsignanda misit.

[8] Aelii sedecim eodem tempore fuerunt contenti una domuncula,
exiguo fundo minus multos cultores desiderante quam dominos
habebat.

[9] Eadem gens nullum ante scripulum auri habuit quam Paulus,
Perse uicto, Q. Aelio Tuberoni quinque libras auri dimitteret.

[10] Cn. Scipio secundo Punico bello misit ex Hispania litteras,
petens successorem, quod cum haberet iam filiam adultam, sine se
ei expediri dos non posset; itaque senatus in utraque re statim
egit patris partes, summa dotis ex aerario erogata.

Tuccia Caesonis filia maximam dotem credita est ad uirum x(10000)
aeris tulisse, et Negullia quinquaginta milia aeris.

[11] M. Scauro a patre hereditas sex seruorum reuersa est et
xxx(30000) nummorum.

5. {$DE VERECVNDIA$}

[1] A condita urbe ad Ti. Longum cos. promiscuus senatui et
populo spectandorum ludorum locus erat. Numquam tamen quisquam ex
plebe ante patres conscriptos in theatro spectare sustinuit.

L. Flaminius, motus a M. Catone et L. Flacco senatu, in extrema
parte theatri constitit, coactusque est a populo transire in
locum dignitati suae debitum.

[2] Terentius Varro, post Cannensem fugam deferente sibi censuram
populo, ob uerecundiam male administratae rei publicae se
excusauit.

[3] C. Cicereus, ut uidit se comitiorum suffragio praeferri
Scipioni, abiecta candida toga suffragatorem eius agere coepit.

[4] L. Crassus, consulatum petens, orauit socerum suum Scaeuolam
ut a se, dum cos. petitioni deseruiret, discederet: eo enim
praesente more candidatorum circa forum supplicem non iturum.

[5] Pompeius Magnus Palaepharsali uictus, cum intraret Larissam,
obuiam sibi populo exeunte, 'ite' inquit 'et hoc officium
praestate uictori.'

[6] C. Caesar, cum tribus et uiginti plagis confoderetur, utraque
manu togam remisit, ut inferior pars tecta collaberetur.

[ext. 1] Spurinna Etruscus, cum forma sua capi feminas uideret,
oris decorem uulneribus confodit.

[ext. 2] Athenis quidam ultimae senectutis uir, cum ludos
spectatum uenisset, iam pleno theatro non receptus a suis ad
Lacedaemoniorum legatos forte peruenit: a quibus receptus cum
esset, populus rem plausu prosecutus est. Ferunt tunc unum ex
Lacedaemoniis dixisse 'ergo Athenienses quid sit rectum sciunt,
sed id facere neglegunt.

6. {$DE AMORE CONIVGALI$}

[1] Ti. Gracchus domui suae anguibus mari ac femina deprensis,
cum haruspex respondisset fore ut si occidisset marem, ipse
moreretur, si feminam, uxor eius, marem occidit.

[2] C. Plautius Numida, uxoris suae morte audita, gladio se
percussit. Interuentu deinde seruorum prohibitus, curatusque a
medicis, rescidit uulnus.

[3] M. Plautius imperio senatus cum classem in Asiam reduceret,
Tarenti amissa uxore Orestilla inter officium ploratus se
occidit. Quem amici, sicut erat, togatum pariter cremauerunt; et
locus modo Tarenti iopt2ov-rwvdicitur.

[4] Iulia C. Caesaris filia, Pompei uxor, cum aediliciis comitiis
coniugis sui uestem cruore aspersam accepisset, territa metu
alienata animo, partum quem utero conceptum habebat eiecit, atque
ita exspirauit.

[5] Porcia Catonis filia, Bruti uxor, cum eum uictum cognouisset,
quia ferrum non dabatur, ardentes ore carbones hausit.

[ext. 1] Artemisia, Cariae regina, amisso uiro Mausolo,
monumentum tam egregii fecit operis ut inter septem mirabilia
ponatur. Ipsam uero se Mausoli uiua ac spirans conponi iussit.

[ext. 2] Hypsicratia in tantum coniugem Mithridatem amauit ut
tonsis capillis equo se et armis adsuefecerit, nec in bello uirum
relictum. Itaque fugientem Pompei uires per omnia secuta est.

[ext. 3] Minyae, quorum origo ex Argonautis uenit, Lemno inhabita
pulsi a Pelasgis confugerunt ad Lacedaemonios. A quibus recepti,
cum regnum arte temptarent, consilio patefacto in custodiam
missi sunt. Quorum coniuges, introitu ad uiros petito, commutata
ueste ipsae in custodia remanserunt.

7. {$DE AMICITIA$}

[1] Blossius, cum carus amicus esset Ti. Graccho, damnato eo, cum
apud Rutilium et Laenatem cos. excusaret ut innocentem,
amicumque se tantum Gracchi diceret fuisse, dicente consule
'ergo, si te Gracchus iussisset faces Capitolio subdere,
fecisses?', 'numquam hoc' inquit 'Gracchus imperasset.' Deinde
suae salutis oblitus, coepit damnatos eius mores apud senatum
defendere.

[2] Eundem hunc Gracchum omnium auxilio priuatum duo tantum
amici. Pomponius, donec euaderet Gracchus, in porta trigemina
usque ad mortem pugnauit, Laetorius in ponte sublicio et ipse
pugnans occisus est.

[3] L. Reginus tr. pl. Caepionem in carcerem coniectum, quod
illius culpa Cimbri et Teutones uictores extiterant, amicitiae
memor custodiae eripuit, deinde comes fugae eius accessit.

[4] Volumnius equestri loco natus, cum M. Lucullum familiariter
coluisset, occisum ab Antonio, quod partes Bruti et Cassii fuerat
secutus, flebiliter lugere coepit, et ob hoc perductus ad
Antonium 'iube me' inquit 'ad Luculli corpus ductum occidi; neque
enim debeo illo absumpto superesse.

[5] Ti. Coelius, ab Octauio cos. Placentiae praepositus, captus a
Cassianis militibus, petit a L. Petronio ut se occideret. Quin
frustra rogare ut uiueret, mox cum interemisset, suam ei mortem
iunxit.

[6] Seruius Terentius, Bruti amicus, cum ad eum occidendum Furius
ab Antonio missus esset, Brutum se esse simulauit et corpus suum
trucidandum equitibus obiecit, cognitusque a Furio uixit
inuitus.

[ext. 1] Damon et Pinthias, Pythagorici, tam fideles amici
fuerunt ut cum alterum ex his Dionysius tyrannus interficere
uellet, atque is tempus ab eo prius quam periret, ut domum
profectus res suas ordinaret, impetrasset, alterum uadem pro se
de reditu eius dare non dubitaret. Adpropinquante die, cum ille
moraretur, Pinthias ad poenam duci iussus est, cum subito ille
reuersus in admirationem conpulit Dionysium. Supplicium itaque
eis remisit.

[ext. 2] Alexander uictor Darii, cum matrem eius cepisset, ad
uisendam eam cum Ephesione uenit. Quae ignorans uter Alexander
esset Ephesionis se pedibus subiecit. Admonita deinde alium esse
regem, Alexandro se excusare coepit. Tum ille 'et hic' inquit
'Alexander est.

8. {$DE LIBERALITATE$}

[1] Fabius Maximus captiuos ab Hannibale redempturus, cum senatum
de mittenda pecunia dubitare uideret, fundum, quem unicum
habebat, uendidit, eiusque pretium Hannibali numerauit.

[3] Q. Considius post Catilinae furorem, cum centies et
quinquagies sestertium in faenore haberet, exigi id a debitoribus
uetuit.

[4] Populus Romanus Asiam bello captam Attalo regi muneris loco
possidendam dedit.

[5] Philippo Macedonum rege superato, cum ad id tam mirum
spectaculum tota Graecia conuenisset, Quintius Flamininus
imperator, per praeconem silentio facto, haec uerba recitari
iussit: 's. p. q. R. et T. Quintius Flamininus imperator omnes
Graeciae urbes quae sub imperio Philippi erant esse immunes
iubet.' Post haec tantus est clamor factus ut aues, quae forte
superuolabant, pauentes decidisse dicantur.

[ext. 1] Hiero Syracusanus, audita clade qua Romani apud
Thrasymennum erant adflicti, ccc(300000) .m.[m cum circulo
suprascripto] tritici misit et ducenta hordei, Victoriam auream
ex p. ccl factam.

[ext. 2] Callias Agrigentinus tam liberalis fuit ut populum domi
suae frequenter pasceret, multa donaret, uolentes in regiam suam
admitteret, ita ut quod Callias possideret omnium commune
patrimonium esset.

 LIBER QVINTVS  

1. {$DE HVMANITATE ET CLEMENTIA$}

[1a] Senatus, cum Carthaginiensium legati ad redimendos captiuos
in urbem uenissent, protinus eis nulla pecunia accepta reddit
numerum ∞ ∞ dcccxlii(2742) explentis.

[1b] Idem senatus Syphacem Numidiae regem, captiuum in custodia
mortuum Tiburi, publico funere censuit ecferendum.

[1c] Idem, cum Perses rex captus Albae in custodia decessisset,
praetorem misit qui publicum ei funus pararet.

[1c] Confecto Macedonico bello Musophanes, filius Masinissae, cum
equitibus, quos in praesidium duxerat Romanorum, reuertens a
Paulo ad patrem, Brundisium aeger delatus est. Quod ut senatus
cognouit, continuo quaestorem illo iussit ire, cuius cura et
hospitium iuueni expedirent et medicorum copia adesset. Praeterea
equitibus singulas libras argenti et quingenos sestertios dedit.

[1e] Idem senatus, cum ad gratulandum sibi Prusiam Bithyniae
regem Perse deuicto uenire audisset, obuium illi P. Cornelium
Scipionem quaestorem ire iussit, censuitque ut ei domus Romae
quam optima conduceretur.

[1f] Rex Aegypti Ptolomaeus, a minore fratre regno pulsus, cum
paucis seruis Romam uenit, ac se in hospitium cuiusdam
Alexandrini pictoris contulit. Quod ut senatui relatum est,
accersito iuuene quam potuit accurata excusatione usus est quod
nec quaestor illi obuiam uenisset nec publico eum hospitio
excepisset.

[2] L. Cornelius cos., cum primo Punico bello Oluiam oppidum
petisset, pro quo fortissime dimicans Hanno dux Carthaginiensium
occiderat, corpus eius e tabernaculo suo amplo funere extulit.

[3] Quintius Crispinus, cum haberet Badium Campanum amicum, et
domi suae eum recepit, valetudine oppressum curauit. Postea
defectione a Campanis facta, prouocatus ab eo monere ingratum
magis quam uincere maluit.

[4] M. Marcellus captis Syracusis, cum arcem urbis intrasset,
casum eius lugubrem intuens, fletum cohibere non potuit.

[5] Q. Metellus, Celtibericum in Hispania gerens bellum, cum
urbem Centobrigam obsideret et muris admoueret machinas, uisis in
aduersa parte filiis duobus Rhoethogenis, qui ad se
transfugerat, ne forte in conspectu patris iuuenes perirent, ab
obsidione discessit. Qua clementia omne illi nomen Celtiberum
subiectum.

[6] Scipio Africanus posterior, expugnata Carthagine, circa
ciuitates Siciliae litteras misit, ut ornamenta templorum suorum
a Poenis rapta per legatos reciperarent.

[8] L. Paulus, cum Persen parui temporis momento captum ad se
adduci audisset, occurrit ei, conatumque ad genua procumbere
dextera manu adleuauit, et honore mensae dignum putauit, et
lateri suo proximum in consilio sedere iussit.

[9] Cn. Pompeius Tigranem regem in conspectu suo diutius iacere
supplicem non est passus, et diadema, quod abiecerat, capiti
reposuit.

[10] C. Caesar, Catonis morte audita, et se illius gloriae
inuidere et illum suae inuidisse dixit, patrimonium eius liberis
incolume seruauit.

[11] M. Antonius M. Bruti corpus liberto suo sepeliendum dedit,
quoque honoratius cremaretur, paludamentum suum inici rogo
iussit: cumque interceptum paludamentum a liberto conperisset,
animaduertit in eum.

[ext. 1] Alexander Macedo, in Asia quodam loco niuali tempestate
oppressus, senio iam grauem Macedonem militem nimio frigore
stupentem in propinqua igni sede residens aspexit, et protinus in
suam sedem conlocauit.

[ext. 2] Pisistratus Atheniensium tyrannus, cum filiam suam
adulescens amore correptus in publico osculatus esset, hortante
uxore ut in iuuenem animaduerteret, respondit 'si eos qui nos
amant interfecerimus, quid eis faciemus quibus odio sumus?'

Idem a Thrasippo amico inter cenam conuicio lacessitus tacuit;
exeuntem conuiuio cum familiariter retineret, ille temulentiae
inpetu euictus os eius sputo respersit. Postero die Thrasippum
supplicium uoluntaria morte exigere uolentem ab incepto
reuocauit.

[ext. 3] Pyrrhus, cum audisset in conuiuio a Tarentinis se
laceratum, arcessit eorum quosdam qui interfuerant conuiuio, an
ita se res haberet interrogauit. Tum ex his unus 'nisi' inquit
'uinum nos defecisset, ista quae tibi relata sunt, prae eis quae
de te locuturi eramus, lusus fuissent', et ita iram regis
conuertit in risum.

Idem legatis Romanorum ad redimendos captiuos castra sua
petentibus, quo tutius uenirent, Lyconem Molossum obuiam misit,
ipse cum ornatu regio extra portam occurrit.

[ext. 5] Campani exercitum nostrum, cum consulibus apud Caudinas
furcas sub iugum a Samnitibus missum, urbem suam intrantem
uenerabiliter exceperunt; consulibus insignia honoris, militibus
uestem arma equos praestiterunt.

[ext. 6] Hannibal Aemilii Pauli apud Cannas quaesitum corpus
inhumatum iacere passus non est.

Idem Ti. Gracchum, insidiis Lucanorum circumuentum, sepeliit et
ossa eius militibus nostris Romam dedit portanda.

Idem M. Marcellum, in agro Bruttio occisum, legitimo funere
extulit, Punico sagulo et corona aurea donatum.

2. {$DE GRATIS$}

[1] Veturiae matri Coriolani et Volumniae uxori ob beneficium,
quod ab oppugnatione patriae remouerant Coriolanum, senatus
censuit ut semita uiri cederent. Permisit quoque eis purpurea
ueste et aureis uti segmentis. Super haec aram Fortunae muliebri
eo loco quo Coriolanus <exoratus> fuerat faciendam curauit.

Cum a Fuluio Capua obsideretur, ac duae Campanae mulieres in fide
Romanorum mansissent, Vescia Oppia mater familias et Cluuia
Facula meretrix, quarum altera pro salute Romani exercitus
cotidie sacrificauit, altera captis militibus Romanorum alimenta
subministrare non defuit, urbe illa oppressa senatus eis et
libertatem et bona restituit.

[2] Nautius et Minucius coss., cum paucos ante menses populum
Romanum defendissent, bello quo Tusculani ab Aequis oppugnabantur
ad sacramentum prouocantes, omnem sibi iuuentutem facilem et
uoluntariam experti sunt. [3] Cum Q. Fabius quinque consulatibus
salutariter re p. administrata decessisset, p. R. certatim aes
contulit.

[5] Quintus Terentius Culleo, praetoria familia natus, captus a
Poenis, a Scipione Africano superiore restitutus, currum eius
pilleatus secutus est.

[6] Flamininum, de Philippo rege triumphantem, duo milia ciuium
Romanorum pilleata secuta sunt.

[7] Metellus Pius, cum esset cos., a Q. Calidio praetore patre
suo reuocato, qui fuerat in exilio, non dubitauit quin ei
supplicaret.

[8] C. Marius duas Carnertium cohortes, mira uirtute uim
Cimbrorum sustinentes, in ipsa acie ciuitate donauit.

[9] L. Sulla in censura uenienti Pompeio adsurrexit et equo
descendit.

[10] M. Cornuto praetore funus Hirtio et Pansae locante, qui tunc
Libitinam praestabat gratuitam operam promisit, quia consules
pro p. R. dimicauerant.

[ext. 2] Mithridates pro Leonico, acerrimo salutis suae
defensore, a Rhodiis nauali pugna excepto, omnes hostium captiuos
permutauit.

[ext. 3] Attalus acceptam a populo R. Asiam, aequitate testamenti
gratus, eandem p. R. reliquit.

[ext. 4] Masinissa, memor Scipionis beneficiorum, omni uita domum
Corneliam coluit. Itaque moriens haec uxori liberisque
praecepit, unum in terris populum Romanum, unam Scipionis domum
nossent.

3. {$DE INGRATIS$}

[1] Romulum senatus, inmemor beneficiorum, in curia discerpsit.

[2a] Camillus, a L. Apuleio tr. pl. accusatus, in ea urbe
incolumitatem consequi non potuit quam auxerat.

[2b] Africano superiori post triumphos dies dicta est, et a
populo damnatus.

[2d] Africanus minor raptorem spiritus domi inuenit, mortis
punitorem in urbe non repperit.

[2e] Scipio Nasica sub titulo legationis Pergamum relegatus est.

[2f] P. Lentulus, amantissimus rei p. ciuis, post Gracchanam
seditionem, quam ipse sepelierat, die dicta petit a dis ne umquam
ad ingratum p. R. reuerteretur, et Siciliam profectus conpos
uoti fuit.

[2g] Ahala post Sp. Maelii mortem, quem ipse occiderat regnum
adfectantem, custodita libertate ciuium exilio suo poenas
pependit.

[4] Cicero C. Popilium Laenatem Picentis regionis in iudicio
defendit. Hic Popilius postea, nec re nec uerbo a Cicerone
laesus, ultro M. Antonium rogauit ut ad illum proscriptum
persequendum mitteretur, impetratisque detestabilis ministerii
partibus Caietam petit, et ibi, iugulum sibi praebere iussum,
Ciceronem gestiente mucrone confodit.

[5] Cn. Pompeius Carbonem, a quo de paternis bonis in foro
dimicans protectus fuerat, iussus occidit.

[ext. 1] Carthaginienses Hannibalem a conspectu suo submouere in
animum induxerunt.

[ext. 2] Lycurgus legum lator lapidibus a ciuibus petitus, pulsus
foro, ita ut oculum amitteret, nouissime exulauit.

[ext. 3]Athenienses Thesea post tot beneficia patria expulerunt,
cuius ossa Scyrus insula mortui texit.

Solon senectutem Cypri profugus exegit, neque ei in patria, de
qua optime meruerat, contigit humari.

Miltiades post ccc(300000) Persarum Marathone deuicta in carcere
ac uinculis decessit. Corpus eius non prius sepeliri passi sunt
quam Cimo filius eius isdem se uinculis constringendum daret.
<A>ristides, sub quo totius Graeciae iustitia censetur, patria
iussus excedere est.

Themistocles, post magnos titulos patria pulsus, confugere ad
Xerxen coactus est.

Phocion uero tantum non in eculeum ab Atheniensibus impositus
est; certe post obitum iussus est extra fines proici.

4. {$DE PIETATE ERGA PARENTES FRATRES PATRIAM$}

[1] Coriolanus pulsus patria, cum bellum aduersus p. R. parasset,
nullis precibus motus, matris et uxoris uictus est lacrimis.

[2] Scipio Africanus, cum adhuc praetextatus esset, patrem suum
consulem, apud Ticinum fluuium aduersis auspiciis cum Hannibale
pugnantem, grauiter saucium protexit.

[3] L. Manlio Torquato diem ad populum Pomponius tr. pl. dixerat,
quod filium militiae aptum rustico opere grauaret. Id postquam
Manlius adulescens cognouit, cum ferro ad Pomponium uenit et
intromissus secretum petit, ac protinus destricto gladio tribunum
minis terrere coepit, et coegit iurare eum a patris accusatione
decessurum, eoque effectum est ne Torquatus diceret causam.

[4] M. Cotta eo ipso die quo togam uirilem sumpsit, ut e
Capitolio descendit, Cn. Carbonem, a quo pater eius damnatus
fuerat, postulauit peractumque reum iudicio adflixit.

[6] Claudia uirgo Vestalis, cum patrem suum triumphantem e curru
uiolenta tr. pl. manu detrahi animaduertisset, se interposuit ac
tribunum depulit.

[ext. 1] Pero fratrem maiorem, in carcerem coniectum, ultimae
senectutis, uelut infantem lacte suo aluit.

[ext. 4] Amphinomus et Anapius patrem et matrem umeris per medios
ignes Aetnae portauerunt.

Cleobis et Bito ad sacra Iunonis peragenda matrem collo uexerunt.

[ext. 5] Darius rex Persarum, cum Scythas oppugnaret,
interrogauit eos quo usque fugerent. Qui responderunt se nec
urbes ullas nec agros cultos pro quibus dimicarent habere;
ceterum, cum ad parentum suorum monimenta uenisset, sciturum quem
ad modum Scythae proeliari solerent.

[ext. 6] Croesi filius, cum esset mutus, bello quo Cyrus Croesum
superauerat, capto eo, cum miles ignoraret hunc esse Croesum ac
pro gregario milite occidere conaretur, proclamauit 'parce
Croeso.'

5. [1] Scipio Africanus, tametsi rarissima familiaritate Laelio
iunctus erat, tamen senatum supplex orauit ne prouinciae sors
fratri suo eriperetur, legatumque se L. Scipioni in Asiam iturum
repromisit.

[4] Miles Romanus bello Sertoriano, cum in castris Cn. Pompei
militaret, fratrem suum acrius pugnantem ex aduersa parte
occidit. Cognito scelere, cadauer sublatum rogo superposuit, et
face subdita gladio se transfodit.

6. [2] Cum in media fori parte uasto hiatu terra subsedisset, et
responsum esset ea re illu<m> tantum modo conpleri posse qua p.
R. plurimum ualeret, Curtius nobilis iuuenis, interpretatus urbem
nostram uirtute et armis excellere, tumque se in illud profundum
egit.

[5] P. Decius Mus Latino bello, cum aciem suam inclinatam
uideret, pro exercitu se deuouit.

[7] Scipio Africanus post Cannensem cladem, Metello consilium
agitante de relinquenda Italia, ipse, tribunus militum iuuenis
admodum, stricto gladio mortem unicuique minitando iurare omnes
coegit numquam se patriam relicturos.

[ext. 1] Rex Atheniensium Codrus, obsessa patria a Lacedaemoniis,
cum sua morte scisset posse fieri uictorem populum, famularem
induit cultum atque ita pabulantium hostium globo se obiecit, et
unum ex his falce percussum in caedem suam conpulit.

[ext. 2] Thrasybulus, cum de xxx tyrannorum morte consilium
iniret, dicente sibi amico 'quantum tibi gratiae debebunt
Athenienses?', respondit 'di faciant ut quantas ipse illis debeo
uidear rettulisse.'

[ext. 3] Themistocles patria pulsus, ne exercitum duceret, tauri
sanguinem hausit.

[ext. 4] Cum inter Carthaginem et Cyrenas de agri modo
pertinacissima contentio esset, placuit utrimque eodem tempore
iuuenes ad locum mitti. Hoc pactum duo fratres Carthaginiensium
Phileni perfidia praecucurrerunt: maturato enim aduentu ulterius
adhuc terminos posuerunt. Cyrenenses, diu de fallacia eorum
questi, dixerunt sic eum finem ratum fore si se Phileni uiuos
obrui passi essent. Non fugerunt condicionem iuuenes, atque ita
patriae longiores terminos quam uitae suae esse maluerunt.

7. {$DE PARENTVM AMORE IN LIBEROS$}

[1] Fabius Rullianus, quinque consulatibus peractis, legatus ire
Fabio filio ad bellum difficile et periculosum grauatus non est;
idemque eum triumphantem equo insidens secutus est.

[2] Caesetius eques Romanus, cum cogeretur a Caesare filium
abdicare, quod is tr. pl. inuidiam ei tamquam adfectanti regnum
fecisset, respondit 'celerius tu mihi, Caesar, omnes filios
[...].'

[3] O<c>t<au>ius Balbus, a triumuiris proscriptus, fugae
expeditum initium habens, postquam filium intus trucidari falso
clamore uiciniae accepit, neci se quam euaserat obtulit.

[ext. 1] Seleuci regis filius Antiochus, nouercae Stratonices
amore correptus, iacebat in lecto morienti similis. Igitur
Leptines mathematicus adsidens aegro, cum sibi notasset introitu
Stratonices iuuenem rubore offundi, ea regrediente pallescere,
cuius morbi aeger esset intellexit atque ita Seleuco indicauit,
qui protinus filio coniuge sibi carissima cessit.

[ext. 2] Ariobarzanes in conspectu Cn. Pompei filio suo regnum
cessit, humiliorem illum se uidere non sustinens.

8. {$DE PARENTVM SEVERITATE$}

[1] Lucius Brutus filios suos, quod de proditione cogitabant,
securi percussit.

[2]Cas<s>ius filium suum Sp. Cassium, quod is tribunus pl.
agrariam legem tulerat et aliis multis beneficiis deuinctum
populum tenuerat, postquam illam potestatem deposuit, adfectati
regni crimine damnauit.

[3] T. Manlius Torquatus Dec. Silanum filium suum a Macedonibus
accusatum, cum a senatu iudicem se petissent, damnauit.

[4] M. Scaurus, cum apud Athesim flumen impetu Cimbrorum equites
R. pulsi deserto cos. Catulo fugerent, misit nuntium filio fugae
eiusdem participi, libentius se in acie eius interfecti ossibus
occursurum fuisse quam modo uiuo tam infami. Quo nuntio accepto,
iuuenis animaduertit in se.

9. [1] L. Gellius, omnibus honoribus ad censuram defunctus, cum
grauissima crimina de filio, in nouerca commissum stuprum,
parricidium cogitatum, cognouisset, senatu coacto, exposita causa
criminum, defendere se iuuenem iussit, et ipse primus filium
absoluit.

[2] Q. <H>ortensius orator, cum haberet filium male famae, tamen
decedens eum potissimum fecit heredem.

[3] Q. Fuluius, cum parricidium filii in se conpositum
deprendisset, tamen eundem reliquit heredem.

[4] Quidam pater, cum insidias sibi a filio necti comperisset,
uxorem seductam iure iurando obstrinxit ut confiteretur utrum
illum iuuenem subiecisset an ex alio peperisset. Deinde illa
nihil tale factum iurante persuasus, in locum desertum filio
perducto gladium, quem occultum secum adtulerat, tradidit ac
iugulum feriendum tradidit. Mouit haec res iuuenem, et paenituit
quod paene tam pium patrem occidisset.

10. {$QVI OBITVM FILIORVM FORTI ANIMO TVLERINT$}

[1] Horatius Puluillus, cum in Capitolio Ioui optimo maximo aedem
pontifex dedicaret, interque nuncupationem sollemnem uerborum
mortuum filium suum audisset, 'tolle' inquit 'cadauer.'

[2] Aemilius Paulus, cum duos filios in adoptionem dedisset, ipse
duos haberet, unum ante diem quartum triumphi amisit, alterum
ipso die triumphi. Quam orbitatem apud populum consolatus est,
ita ut quis crederet alium esse qui filium perdidisset, alium qui
consolaretur.

[3] Quintus Marcius Rex, superioris Catonis in consulatu collega,
cum filium perdidisset, protinus a rogo curiam petit, et
senatum, qui eo die haberi debuerat, conuocauit.

[ext. 1] Pericles Atheniensis, intra quadriduum duobus filiis
priuatus, nihil ex uultu mutauit.

[ext. 2] Xenophon Socraticus, cum sollemne sacrificium perageret,
e duobus filiis maiorem natu, nomine Grylum, apud <M>antineam in
proelio cecidisse cognouit; nec ideo institutum cultum deorum
mutauit, solum tamen coronam deposuit. Quam et ipsam, cum
audisset fortiter pugnantem cecidisse, statim resumpsit.

[ext. 3] Anaxagoras, cum filii mortem audisset, 'nihil mihi'
inquit 'inexpectatum aut nouum nuntias: ego enim ex me natum
sciebam esse mortalem.'

 LIBER SEXTVS  

1. {$DE PVDICITIA$}

[1] Lucretia, cum a Sex. Tarquinio regis filio per uim stuprum
pati coacta grauissimis uerbis iniuriam suam in concilio
docuisset necessariorum, ferro se, quod ueste tectum adtulerat,
interemit.

[2] Cum Appius Claudius decemuir filiae uirginis stuprum
pertinacius expeteret, deductam in foro pater puellam occidit.

[3] Pontius Aufidianus eques Romanus, postquam conperit filiae
suae uirginitatem a p<a>edagogo proditam Fannio Saturnino, punito
seruo puellam quoque necauit.

[4] P. Maenius libertum suum, quod filiae suae iam nubili osculum
dedisset, puniit.

[5] Q. Fabius Maximus poenas a filio exegit dubiae castitatis, et
ipse patria cessit.

[6] P. Atilius Philiscus, cum in pueritia corpore quaestum a
domino facere coactus esset, filiam suam, quod stupri se crimine
co<i>nquinauerat, interemit.

[8] Metellus, stuprosae mentis acer punitor, Cn. Sergio Silo
promissorum matri familiae nummorum gratia diem ad populum dixit.

[9] T. Veturius, filius qui in consulatu suo Samnitibus ob
turpiter ictum foedus deditus fuerat, cum propter aes alienum P.
Plotio nexum se dare adulescentulus admodum coactus esset,
seruilibus ab eo uerberibus, quia stuprum pati noluerat,
adfectus, querellam ad consules detulit, a quibus Plotius in
carcerem deduci iussus est.

[10] C. Fescennius, triumuir capitalis, C. Cornelium fortissimae
militiae stipendia emeritum, cum ingenuum adulescentulum stupri
causa adpellasset, publicis uinculis oneravit.

[11] M. Laetorius Mergus, trib. mil., accusatus a Cominio tr.
pl., quod cornicularium suum stupri causa adpellasset, primum
fuga deinde morte se puniuit.

[12] C. Marius imperator, cum C. Lusium, sororis suae filium,
trib. mil. a C. Plotio manipulare caesum audisset, quia eum
compellare fuerat ausus, iure <caesum> pronuntiauit.

[13] Sempronius Musa C. Gellium deprehensum in adulterio
flagellis cecidit.

C. Memmius L. Octauium similiter deprehensum pernis contudit.

Garbo Attienus a Viuieno, item Pontius a P. Cerrennio deprensi
castrati sunt.

Cn. Furium Broccum qui deprenderat familiae stuprandum dedit.

[ext. 1] Graeca femina, nomine Hippo, cum hostium classe esset
excepta, in mare se, ut morte pudicitiam tueretur, abiecit.

[ext. 2] Exercitu et copiis Gallograecorum a Cn. Manlio cos. in
Olympo monte captis ex parte, Orgiacontis reguli uxor a
centurione, cui custodienda tradita erat, stuprum pati coacta,
postquam iussu consulis a centurione necessariis suis
redimentibus reddebatur, uni ex Gallograecis lingua gentis suae
imperauit ut eum occideret. Interfecti deinde caput abscisum
manibus retinens coniugi suo ostendit.

[ext. 3] Teutonum coniuges Marium uictorem orauerunt ut ab eo
uirginibus Vestalibus dono mitterentur, eaque re non inpetrata
nocte proxima spiritum sibi laqueis eripuerunt.

2. {$LIBERE DICTA AVT FACTA$}

[1] Priuerno capto interfectisque qui id oppidum ad rebellandum
concitauerant, senatus consilia agitabat quidnam de reliquis
Priuernatibus faceret. Principem legationis interrogauerant cos.
quam poenam ciues eius pati mererentur. Tum ille 'quam merentur'
inquit 'qui se dignos iudicant libertate.' Idem interrogatus a
Plautio cos. inpunitate data qualem pacem esset habiturus,
respondit 'Si bonam dederitis, perpetuam, si malam, non
diuturnam.'

[2] L. Philippus cos., aduersus collegam usus nimia libertate,
alio sibi senatu opus esse dixit. Quod cum L. Crassus dictum
grauiter ferret, manum ei inici consul iussit. Ille, reiecto
lictore, 'non es' inquit 'mihi, Philippe, consul, quia nec ego
quidem tibi senator sum.'

[3] Cn. Carbo tr. pl. Scipionem Numantinum qui<d> de Ti. Gracchi
morte, cuius sororem in matrimonio habebat, sentiret
interrogauit. Is iure eum caesum respondit. Cui dicto cum contio
uiolenter subclamasset, 'tacete' inquit 'quibus Italia nouerca
est.' Orto deinde murmure 'non efficietis' ait 'ut solutos uerear
quos adligatos adduxi.'

[5] Cato, cum in senatorem nocentem reum iudex sedisset,
tabellaeque Cn. Pompei laudationem senatoris continentes prolatae
essent, 'illa' inquit 'lege iudex sum qua cautum est ne
senatoribus tali auxilio uti liceat.'

[6] Cn. Lentulus Marcellinus cos., cum in contione de Magni
Pompei potentia quereretur, adsentante populo 'adclamate' inquit,
Quirites, adclamate, dum licet.'

[7] Fauonius Pompeio candida fascia crus adligatum habenti 'non
refert' inquit 'qua in parte corporis diadema sit', exigui panni
cauillatione regias ei uires exprobrans.

[8] Heluius Mancia Formianus, libertini filius ultimae
senectutis, Libonem apud censorem accusabat. In quo certamine cum
ei Cn. Pompeius, humilitatem exprobrans, ab inferis illum ad
accusandum remissum dixisset, 'non mentiris' inquit, 'Pompei:
uenio enim ab inferis accusator. Sed dum illic moror, uidi, Cn.
Pompei, Domitium Ahenobarbum, M. Brutum, Cn. Carbonem, Perpernam
praetorem, uiros clarissimos sceleris tui iudicia circumferentis,
quos admodum adulescentulus carnifex occidisti.'

[9] Diphilus tragoedus, cum Apollinaribus ludis inter actum ad
eum uersum uenisset quo haec sententia contineretur 'miseria
nostra magnus est', directis in Pompeium manibus pronuntiauit. In
illa quoque parte eadem petulantia usus est 'etiam ueniet tempus
cum grauiter gemes.'

[10] M. Castricius, dum Placentiae magistratum gereret, Cn.
Carbone cos. obsides a Placentinis postulante, imperio non
temperauit. Itaque dicente Carbone multos se gladios habere,
respondit et se annos.

[11] Sergius Galba Caesarem in foro sedentem ita interpellauit:
'C. luli Caesar, pro Cn. Pompeio, quondam tuo genero, in tertio
eius consulatu pecuniam spopondi, quo nomine nunc adpellor. Quid
agam? dependam?' quod ut audiit Caesar, ex fisco suo aes alienum
Pompei solui <i>ussit.

[12] Cascellius iuris studiosus, cum multa de temporibus Caesaris
liberius loqueretur, amicis ne id faceret monentibus, 'duae me
res' inquit 'non timere iubent, orbitas et aetas.' Idem nulla
gratia conpelli potuit ut de eis rebus quas triumuiri dederant
donauerant conponeret formulam, omnia eorum beneficia extra legum
ordinem ponens.

[ext. 1] Mulier quaedam, a Philippo rege temulento damnata,
prouocare se iudicium uociferata est, eoque interrogante ad quem
prouocaret 'ad Philippum' inquit, 'sed sobrium.' Excussit
crapulam rex et inspecta causa mulierem absoluit.

[ext. 2] Senectutis ultimae quaedam Syracusis sola cotidie mane
deos orabat ut sibi superstes esset Dionysius. Ob quam rem in
arcem perducta, causam tyranno interrogante, 'cum' inquit 'puella
essem et tyrannum haberemus, carere eo cupiebamus. Quo
interfecto, alter aliquanto taetrior arcem occupauit. Eius quoque
finiri dominationem magni aestimabam. Tertium te inportuniorem
superioribus habere coepimus. Itaque ne quartus crudelior
superueniat, caput meum pro te deuoueo.' Tam saeuam audaciam
tyrannus punire erubuit.

[ext. 3] Theodorum Cyrenaeum rex Lysimachus cum cruci figi
iussiset, 'mea' inquit 'nihil interest humine an sublime
putescam.'

3. {$DE SEVERITATE$}

[1a] M. Manlius unde Gallos depulerat inde ipse praecipitatus
est, regnum adfectans.

[1b] C. Cassius tamquam regni adfectator supplicio capitali
punitus est. Domus eius diruta Tellurisque ibi templum factum.

[1c] Sp. Maelius et ipse tamquam regni adfectator occisus; area
uero eius Maelii appellationem traxit.

M. Flacco et L. Saturnino occisis, domus super diruta. Flacciana
area cum diis penatibus uacua remansisset, a Q. Catulo Cimbricis
spoliis adornata est.

[1d] Duorum Gracchorum insepulta cadauera iacuerunt; filiis eorum
humationis ius ablatum est.

[2] P. Mucius tr. pl. collegas suos, qui cum Sp. Cassio ad
opprimendam libertatem consenserant, uiuos cremauit.

[3] C. Vettienum senatus, quod digitos sibi sinistrae manus, ne
bello Italico militaret, absciderat, uinculis aeternis damnauit.

[4] Curius consul, cum ad dilectum nemo nomina daret, coniectis
in sortem nominibus tribus, Polliae, quae prima exierat, uirum
citari iussit; eo non respondente bona adulescentis hastae
subiecit, deinde ipsum, collegium tribunorum adpellantem, cum
bonis uendidit.

[5] L. Domitius, cum Siciliam praetor regeret, adlato sibi
eximiae magnitudinis apro, adduci ad se pastorem cuius manu
occisus erat iussit, interrogatumque qui eam bestiam occidisset,
postquam conperit usum uenabulo, cruci fixit: nam propter
frequentiam latrocinii edixerat ne quis telum haberet.

[7] Senatus Sp. Postumio Albino Q. Marcio Philippo consul.
mandauit de his qui sacris Bacchanalium inceste usi fuerant
inquirerent. Magna pars p. R. punita est.

Publia, quae Postumium Albinum consulem, item Licinia, quae
Claudium Asellum, uiros suos ueneno necauerant, propinquorum
decreto strangulatae sunt.

[9] Egnatius Metenius uxorem suam, quod uinum bibisset, fuste
percussit.

[10] C. Sulpicius uxorem dimisit, quod eam capite operto foris
uersatam cognouerat.

[11] Q. Antistius Vetus uxorem repudiauit, quod illam in publico
cum quadam libertina uulgari secreto loquentem uiderat.

[12] P. Sempronius Sophus coniugem suam repudii nota adfecit,
quod se ignorante ludos spectatum ierat.

[ext. 1] Lacedaemonii libros Archilochi ciuitate sua exportari
iusserunt, quod eorum parum pudicam cognouerant lectionem.

[ext. 2] Athenienses Timagoram, inter officium salutationis
Darium regem more gentis illius adulatum, capitali supplicio
puniuerunt.

[ext. 3] Cambyses mali cuiusdam iudicis e corpore pellem
detractam sellae intendit, in eaque filium iudicaturum sedere
iussit.

4. {$GRAVITER DICTA AVT FACTA$}

[1] Post Cannensem cladem, suspensa re p., senatus decreuit uti
Latinorum principes in ordinem sublegerentur. Sed cum Annius
Campanus consulem quoque unum Capua creari debere diceret,
Manlius Torquatus, filius eius qui Latinos apud Veserim inclyta
fuderat pugna, quam potuit clara uoce denuntiauit, si quis
sociorum inter patres conscriptos sententiam dicere ausus esset,
continuo se eum interempturum.

Manlius Torquatus, cum omnium consensu consulatum sibi deferri
uideret, post excusationem instanti populo 'alium' inquit
'quaerite, Quirites, ad quem hunc honorem deferatis: nam si me
gerere coegeritis, nec ego mores uestros ferre nec uos meum
imperium tolerare poteritis.'

[2] Scipio Aemilianus, cum haberet consortem censurae Mummium,
eneruis uirum uitae, pro rostris dixit se ex maiestate rei p.
omnia gesturum, si sibi ciues uel non dedissent collegam uel
dedissent.

Idem, cum Ser. Sulpicius Galba et Aurelius consul in senatu
contenderent uter aduersus Viriatum in Hispaniam mitteretur,
'neutrum' inquit 'mihi placet mitti, quia alter nihil habet,
alteri nihil satis est.'

[3] C. Popilius a senatu legatus ad Antiochum missus, ut bello se
quo Ptolomaeum lacessebat abstineret, cum ad eum uenisset atque
is prompto animo dexteram ei porrexisset, inuicem illi suam dare
noluit, et tabellas senatus consultum continentes tradidit. Quas
ut legit Antiochus, dixit se cum amicis conlocuturum. Indignatus
Popilius uirga solum quo instabat denotauit, et 'prius' inquit
'quam hoc circulo excedas, da responsum quod senatui referam.'
Continuo rex affirmauit ne amplius de se Ptolemaeus quereretur.

[4] P. Rutilius, cum amici cuiusdam iniustae rogationi
resisteret, atque is dixisset 'quid ergo mihi opus est amicitia
tua, si quod rogo non facis?', respondit 'immo quid mihi tua opus
est, si propter te aliquid inhoneste facturus sum?'

[5] M. Brutus ultimum proelium initurus, negantibus quibusdam id
committi oportere, 'fidenter' inquit 'in aciem descendo: hodie
enim aut recte ero aut nihil curabo.'

[ext. 1] Brutus cum totam paene Lusitaniam uicisset, sola gentis
eius urbs Cinginnia arma retineret, fertur legatis respondisse
sibi ferrum a maioribus quo se tueretur datum, non aurum quo
redimeretur.

[ext. 2] Socrates, cum apud Athenienses causam dicturus esset,
defensionemque ei Lysias a se conpositam recitasset, qua in
iudicio uteretur, supplicem aut demissam 'aufer' inquit 'quaeso
istam: nam ego, si adduci possem ut ea in ultima Scythia
perorarem, tum me ipse morte multandum concederem.'

[ext. 3] Alexander bis fugato Dario, cum is ei filiam suam
polliceretur uxorem et decies centum milia talentum, Parmenione
dicente 'si Alexander essem, accepissem', respondit 'et ego, si
Parmenion.'

5. {$DE IVSTITIA$}

[1] Camillus Falerios oppugnans, cum ludi magister plurimos et
nobilissimos inde pueros ad se perduxisset, uinctum eum puerisque
traditum in patriam iussit reduci. Admirati iustitiam ducis,
Falisci uinci se a magno uiro gloriati sunt.

Senatus cum P. Claudius Amerinos sub hasta uendidisset, suspectum
eum habens, maxima cura conquisitos redemit, eisque habitandi
gratia locum in Auentino adsignauit.

Fabricius, cum Timocrates Ambraciensis medicus repromisisset
Pyrrhum se ueneno necaturum, monuit regem ut sibi ab eius modi
insidiis caueret, et quod iustitiae locum tenuit, medici nomen
non indicauit.

[2] L. Atratinus, dux eius pugnae quae apud Ferruginem a Volscis
cum euentu fuerat acta, partis fugae nostrae, deinde quattuor
tribunorum uirtute restitutae, a L. Hortensio ob id accusatus.
Cuius collegae, quattuor iuuenes, pro rostris iurauerunt in
squalore esse futuros, si imperator eorum reus esset futurus.

[3] Cum Ti. Gracchus et L. Claudius ob nimis seuere gestam
censuram die dicto a Popilio tr. pl. accusarentur, omnibus
centuriis damnantibus Claudium absoluentibus Gracchum, Gracchus
clara uoce iurauit, si de collega suo grauius esset iudicatum, se
paribus in factis eandem cum illo poenam exilii subiturum.

[4] Cum L. Cotta tr. pl. fiducia sacrosanctae potestatis
creditori suo satisfacere nollet, collegium tribunorum decreuit
creditori aduersus collegam auxilium ferre.

[5] Cn. Domitius tr. pl. cum diem Scauro dixisset, seruus Scauri
noctu ad eum uenit, instructurum se eius accusationem multis
domini criminibus promittens. Motus his, Domitius seruum Scauro
remisit puniendum.

[6] L. Crassus, die dicta Cn. Carboni, cum seruus eius ad se
scrinium domini adtulisset, conplura continens quibus Carbo
facile opprimi posset, ut erat signatum cum seruo catenato ad
dominum remisit.

[7] L. Sulla, cum Sulpicium Rufum tr. pl. proscripsisset, atque
eum a seruo proditum conperisset, manu missum parricidam, ut
fides edicti sui extaret, praecipitari protinus Tarpe<i>o saxo
pilleatum iussit.

[ext. 1] Pittacus Mitylenaeus, ipsis ciuibus tyrannidem
deferentibus, ut aduersus Athenienses dux esset, pace facta
continuo reclamantibus deposuit.

[ext. 3] Zaleucus, urbe Locrensium utilissimis legibus munita,
cum filius eius adulterii crimine damnatus secundum ius ab ipso
constitutum utroque oculo carere deberet, precante filio et
populo ut parceret, medius inter patrem et legum latorem fuit:
suo enim prius deinde filii oculo eruto, usum utrique uidendi
reliquit.

[4] Charondas <S>yriorum legum lator, cum tulisset leges ne qui
contiones cum ferro intraret, fore enim ut inueniretur, forte ex
longinquo itinere ueniens, ut erat gladio cinctus, curiam
intrauit. Admonitus igitur solui a se leges, destricto ferro
incubuit.

6. {$DE FIDE PVBLICA$}

[1] Cum Ptolomaeus rex tutorem populum Romanum filio suo
reliquisset, senatus M. Aemilium Lepidum, pontificem maximum bis
cos., ad pueri tutelam gerendam Alexandriam misit.

[2] Ingenti circa Siciliam Poenorum classe deuicta, duces eius
fractis animis de petenda pace consilia inibant; et cum Hamilcar
iturum se negaret ad consules, quo<d> timeret ne eodem more
detineretur quo ipsi Cornelium Asinam cos. detinuerant, Hanno,
certior Romanorum morum aestimator, uenit ad cos. apud quos cum
de fine belli ageret, et tr. mil. ei dixisset posse illi merito
euenire quod Cornelio accidisset, uterque cos. trib. iussit
tacere.

[3] M. Aemilio Lepido L. Flaminio cos., senatus L. Minucium et L.
Manlium Carthaginiensium legatis, quia manus intulerant, per
fetiales a M. Claudio praetore <dedendo>s curauit.

[4] Scipio Africanus onustam nauem Poenorum captam, quod se
dicebant legatos uenire, dimisit.

[5] Legatos ab urbe Apollonia Romam missos Q. Fabius et Cn.
Apronius aedilicii, orta contentione, pulsauerunt. Quod ubi
conperit senatus, continuo eos per fetiales legatis dedidit.

[ext. 1] Saguntini, ne destituerent Romanam societatem, usque ad
ruinas patriae fideles fuerunt.

[ext. 2] Petelini, ab Hannibale obsessi, auxilium a Romanis
orantes petierunt. Quibus quia mitti non potuit subsidium propter
Cannensem cladem, datum responsum uti facerent quod utile
incolumitati eorum uideretur.

7. {$DE FIDE VXORVM$}

[2] Q. Lucretium, proscriptum a triumuiris, uxor Tyria inter
cameram et tectum cubiculi cum una conscia ancilla abscondit.

[3] Sulpicia, cum a matre Iulia custodiretur, ne Lentulum
Cruscilionem, proscriptum a triumuiris et in Siciliam
transeuntem, sequeretur, famulari ueste iniecta comes eius fugae
facta est.

8. {$DE FIDE SERVORVM$}

[1] M. Antonius, cum reus incesti ageretur, accusatoribus eius
seruum in quaestionem perseueranter postulantibus, quod ab eo,
cum ad stuprum iretur, lanterna esset praelata, ipso fidem
promittente seruo, tormentis et iudicio eum commisit, nec
deceptus est.

[2] C. Marium, Praenestinae obsidionis miserabilem exitum
cuniculi latebris euadere conatum, leui uulnere aTelesino, cum
quo mori destinauerat, strictum, seruus occisum Sullanae
crudelitatis fecit expertem.

[3] C. Gracchus, ne in potestatem inimicorum ueniret, Philocrati
seruo - uel, ut alii dicunt, Euparo - ceruices incidendas
praebuit. Quas cum celeri ictu abscidisset, in se gladium
conuertit.

[4] Pindarus C. Cassium, Philippensi proelio uictum, nuper ab eo
manu missus, iussu ipsius obtruncatum insultationi hostium
subtraxit, deinde se occidit.

[5] Plancus Munatius, Planci Munatii frater, a triumuiris
proscriptus, cum in regione Salonitana lateret, persequentibus se
militibus, cum serui eius negarent se scire ubi dominus esset,
non sustinuit tam fideles seruos cruciari, sed se militibus
obiecit.

[6] Vruon Panapionis seruus, cum audisset dominum suum
proscriptum a triumuiris, ueste cum eo permutata postico clam
emisit, et se pro Panapione occidi passus est.

[7] Antius Restio, proscriptus a triumuiris, comitem fugae suae
unum seruum, uinctum inexpiabilique nota inusta, habuit. Qui cum
superuenientes milites cognouisset, amoto domino rogum extruxit
eique ardenti conprensum et occisum senem superiecit.
Interrogantibus deinde militibus ubi esset Antius, manum rogo
intentans, ibi illum datis sibi crudelitatis piaculis uri
respondit. Quia ueri similia loquebatur, habita est fides.

9. {$DE MVTATIONE MORVM$}

[1] Manlius Torquatus adeo hebetis atque obtunsi cordis
existimatus est ut a patre L. Manlio rus relegatus agresti opere
fatigaretur. Postmodum reum iudiciali periculo liberauit.

[2] Scipio Africanus superior solutioris uitae primos
adulescentiae annos egisse fertur.

[3] C. Valerius pontifex luxu perditam adulescentiam inchoauit,
sed receptus a P. Licinio pontifice maximo flamen, liberatus est.

[4] Q. Fabius Maximus adulescentiam infamem habuit.

[5] Q. Catulus, superiores eius anni si reuoluantur,
delicatissimus atque effusissimus inuenietur.

{$DE MVTATIONE FORTVNAE$}

[6] L. Sulla usque ad quaesturae suae comitia uitam libidine uino
ludicrae rei amore inquinatam perduxit.

[7] P. Aufidius, cum Asiatici publici exiguam admodum particulam
habuisset, postea totam Asiam pro cos. obtinuit.

[9] Ventidius, qui de Parthis triumphauit, aetatis admodum
puberis, Asculo capto, a Cn. Pompe<i>o patre captus, in tniumpho
est ductus.

[10] L. Lentulus consularis, lege Caecilia repetundarum crimine
oppressus, postea censor cum L. Censorino creatus est.

[11] Cn. Cornelius Scipio Asina, cos. a Poenis apud Liparas
captus, cum belli iure omnia perdidisset, cuncta reciperauit,
consul etiam postea creatus est.

[12] Crassus, qui Locuples cognominatus est ob nimias diuitias,
postea inops factus pro risu Diues ab occurrentibus salutabatur.

[14] C. Marius, Arpinatibus honoribus iudicatus inferior, Romae
usque ad septem consulatus processit.

[15] C. Caesar, inter prima iuuentae initia priuatus Asiam
petens, et maritimis praedonibus circa insulam Pharmacusam
exceptus, quinquaginta se talentis redemit. Deinde postea captos
praedones crucibus adfixit.

[ext. 1] Perditae luxuriae Athenis adulescens Polemo, cum
Xenocratis philosophi temulentus scholam intrasset, motus
sermonis eius grauitate paulatim resipiscens, ex infami ganeone
maximus philosophus euasit.

[ext. 2] Themistocles tam infamis in pueritia uitae fuit ut a
patre abdicaretur, matrem ob turpitudinem suam suspendio uitam
finire coegit.

[ext. 3] Cimonis incunabula opinionis stultae fuerunt.

[ext. 5] Polycraten Samiorum tyrannum, omnium hominum
felicissimum, Orontes, Darii regis praefectus, in excelsissimo
Mycales montis uertice cruci adfixit.

[ext. 6] Dionysius tyrannus, post opes tantas post dignitatem
deiectus a fastigio, magister ludi fuit.

[ext. 7] Syphax, rex nobilis timendusque Romanis, a Laelio legato
ad Scipionem uinctus perductus est.

 LIBER SEPTIMVS  

1. {$DE FORTVNA CONSTANTER PROPITIA$}

[1] Q. Metellus, a primo die originis ad ultimum usque fati
tempus ad summum beatae uitae columen perductus, consularis et
triumphalis, quattuor filiorum pater, trium consularium - uno
etiam censorio et triumphali-, quarto praetore, item trium
filiarum pater, quibus nuptum datis prolem earum sinu suo
exceperat, nullum funus nullum gemitum passus inter oscula iam
senex amplexusque carissimorum pignorum extinctus, filiorum et
generorum umeris per urbem latus rogo impositus est.

[2] Cum Gyges, regno Lydiae armis et diuitiis abundanti inflatus,
Apollinem Pythium sciscitatum uenisset an aliquis mortalium se
esset felicior, Aglaum Psophidium illi praetulit. Is erat Arcadum
pauperrimus, aetate iam senior terminos agelli sui numquam
excesserat, parui ruris fructibus contentus, uerum bonae uitae
finem, non adumbratum, conplexus.

2. {$SAPIENTER DICTA AVT FACTA$}

[1] Appius Claudius crebro dicere solebat negotium populo Romano
melius quam otium dari: uidebat enim imperia agitatione rerum ad
uirtutem capessendam excitari, nimia quiete in desidiam resolui.

[2] Scipio Africanus turpe esse dicebat in re militari dicere
'non putaui', uidelicet quia explorato et excusso consilio quae
ferro aguntur debeant administrari. Idem negabat aliter cum hoste
confligere debere quam si aut occasio obuenisset aut necessitas
incidisset.

[3] Q. Metellus, deuicta Carthagine, nescire se ait illa uictoria
bonine plus an mali rei publicae adtulisset.

[4] L. Fimbria consularis M. Lutatio Pinthia, splendido equite
Romano, iudex addictus de sponsione, quam is cum aduersario, ni
uir bonus esset, fecerat, numquam id iudicium pronuntiatione sua
finire uoluit, ne aut probatum uirum, si contra eum iudicasset,
fama spoliaret, aut iuraret uirum bonum esse, cum ea res
innumerabilibus laudibus contineretur.

[5] Papirius Cursor consul, cum Aquiloniam oppugnans proelium
uellet committere, pullariusque non prosperantibus auibus
ementitus esset auspicia, de fallacia illius factus certior, sibi
quidem et exercitui bonum omen datum credidit, ad pugnam iit,
ceterum mendacem in prima acie constituit, ut haberent dii cuius
capite, si quid conceperant irae, expiarent. Itaque accidit ut
quod primum ex aduersa parte missum erat telum in pectus pullarii
ueniret.

[6] Cum aduersus Hannibalem Cl. Neronem et Liuium Salinatorem
senatus consules mitteret, inimicitiis acerrime inter se
dissidentes, summo studio in gratiam eos prius reduxit.

Eosdem senatus, cum ob nimis aspere actam censuram a Cn. Baebio
tr. pl. reos peragi uideret, decreto suo liberauit.

Ti. Gracchum tr. pl. senatus, agrariam legem promulgare ausum,
morte multauit.

Idem ut secundum legem per triumuiros ager populo uiritim
diuideretur censuit.

[ext. 1] Socrates philosophus nihil ultra petendum a diis
immortalibus arbitrabatur quam ut bona tribuerent, quia idem
scirent quid uni cuique esset utile.

Idem conpendiaria uia iuuenes ad gloriam peruenire dicebat qui
ita agerent ut quales uideri uellent tales etiam essent.

Idem ab adulescentulo quodam consultus utrum uxorem duceret an se
omni matrimonio abstineret, respondit utrum eorum fecerit,
acturum paenitentiam. 'hinc te' inquit 'solitudo, hinc orbitas,
hinc generis interitus, hinc heres alienus excipiet.'

Idem cum damnatus a ciuibus potionem ueneni a carnifice
accepisset, uxore Xanthippe inter fletum uociferante innocentem
eum periturum, 'quid ergo?' inquit; 'nocenti mihi mori satius
duxisti?'

[ext. 2] Solo legum lator neminem, dum adhuc uiueret, beatum dici
debere arbitrabatur.

Idem, cum ex amicis quendam grauiter maerentem uidisset, in arcem
perductum hortatus est ut per omnes subiectorum aedificiorum
partes oculos circumferret. Quod ut factum animaduertit, 'cogita
nunc tecum' inquit 'quam multi luctus sub his et olim fuerint et
hodie reuertantur et insequentibus saeculis sint futuri.'

[ext. 3] Bias, Priene capta, omnibus onustis fugientibus,
interrogatus quid ita nihil ex bonis suis secum ferret, ego uero'
inquit 'bona mecum omnia fero.'

[ext. 4] Plato tum demum beatum orbem futurum praedicabat cum aut
sapientes regnare aut reges sapere coepissent.

[ext. 5] Rex quidam fertur traditum sibi diadema prius quam
capiti inponeret retentum diu considerasse ac dixisse 'o nobilem
magis quam felicem pannum!'

[ext. 6] Xenocrates, cum maledicorum quorundam sermonibus summo
silentio interesset, uni ex his quaerenti cur solus taceret
'dixisse me' inquit 'aliquando paenituit, tacuisse numquam.'

[ext. 8] Thales, interrogatus an facta hominum deos fallerent,
'ne cogitata quidem' inquit.

[ext. 9] Vnicae filiae pater Themistoclea consulebat utrum eam
pauperi sed ornato an locupleti parum probato conlocaret. Tum is
'malo' inquit 'uirum pecunia quam pecuniam uiro indigentem.

[ext. 11] Aristoteles, Callisthenen auditorem suum ad Alexandrum
dimittens, monuit ut cum eo aut rarissime aut dulcissime
loqueretur, cum utraque res accepta apud regem sit.

Idem semet ipsos in neutram partem loqui debere praedicabat,
quoniam laudare se uani, uituperare stulti sit.

Idem praedicabat ut uoluptates abeuntes consideraremus.

[ext. 12] Anaxagoras, interrogatus a quodam quisnam esset beatus,
'nemo' inquit 'ex his quos tu felices putas.'

[ext. 13] Demades, nolentibus Atheniensibus diuinos honores
Alexandro decernere, 'uidete' inquit 'ne dum caelum custoditis,
terram amittatis.'

[ext. 14] Anacharsis leges araneorum telis conparabat: nam ut
illae infirmiora animalia detinent ualentiora transmittunt, ita
legibus pauperes constringi diuites non adligari.

[ext. 15] Agesilas cum aduersus rem Lacedaemoniorum
conspirationem ortam noctu conperisset, leges Lycurgi continuo
abrogauit qui de indemnatis supplicium sumi uetabat. Conprensis
et interfectis sontibus, easdem leges restituit.

[ext. 16] Mago, Cannensis pugnae exitum senatui Poenorum
nuntians, interrogatus ab Hannone an aliquis sociorum post tantam
cladem a Romanis defeciset, negauit. Tum ille protinus suasit ut
legati Romam per quos de pace ageretur mitterentur.

[ext. 17] Herennius Pontius, ab exercitu Samnitium ac duce eius,
filio suo, consultus quidnam fieri de legionibus Romanis apud
furculas Caudinas inclusis deberet, inuiolatas dimittendas
respondit. Et postera die eadem de re interrogatus, deleri eas
oportere dixit, ut aut maximo beneficio gratia hostium emeretur
aut uires confringerentur.

[ext. 18] Cretes, cum acerbissima execratione aduersus eos quos
oderunt uti uolunt, ut mala consuetudine delectentur optant.

3. [1] Seruio Tullio regnante cuidam patri familiae in agro
Sabino praecipuae magnitudinis uacca nata est, quam oraculorum
certissimi auctores in hoc editam responderunt ut quisquis eam
Auentinensi Dianae immolasset, eius patria orbis imperium
obtineret. Laetus bouem cum summa festinatione Romam actam in
Auentino ante aram Dianae constituit. De qua re antistes certior
factus, religionem hospiti intulit ne prius uictimam caederet
quam se proximi amnis aqua abluisset, eoque alueum Tiberis
petente uaccam ipse immolauit.

[3] Scipio superior, ex Sicilia petens Africam, cum e fortissimis
peditibus Romanis trecentorum equitum numerum conplere uellet,
ex his iuuenibus quos secum tota ex Sicilia nobilissimos et
diuitissimos sed inermis habebat trecentos speciosa arma et
electos equos expedire iussit, uelut eos continuo secum ad
oppugnandam Carthaginem auecturus. Qui cum imperio paruissent,
remittere se eis Scipio eam expeditionem dixit, si arma et equos
militibus suis dare uoluissent. Rapuit condicionem inbellis
iuuentus, instrumentoque suo nostris libens cessit.

[4] Q. Fabius Labaeo, arbiter a senatu finium constituendorum
inter Nolanos et Neapolitanos datus, separatim ut omissa
cupiditate regredi magis quam progredi mallent. Idque cum utraque
pars fecisset, constitutis finibus quod in medio reliqui soli
fuerat p. R. adiudicauit.

[5] M. Antonius idcirco aiebat nullam orationem se scripsisse ut
si qui<d> superiore iudicio factum ei quem postea defensurus
esset nociturum foret, non dictum a se adfirmare posset.

[6] Sertorius, cum Lusitanis persuadere uellet ne cum Romanis
uniuersa confligerent acie, duos equos in conspectu eorum
constituit, ualidissimum alterum alterum infirmissimum, ac deinde
ualidi caudam ab inbecillo sene paulatim carpi, infirmi ab
iuuene eximiarum uirium uniuersam conuelli iussit. Obtemperatum
imperio est. Sed dum adulescentis dextera inrito se fatigat
labore, senior ministerium exsecutus est. Tum barbarae contioni,
quorsum ea res pertineret cognoscere cupienti, subiecit equi
caudae similem nostrum exercitum, cuius partes aliquis adgressus
capere posset, uniuersum opprimere non posset.

[7] Fabius Maximus, cum praecipuae fortitudinis Nolanum peditem
dubia fide suspectum haberet, plene pro tribunali laudando
omnisque generis honore prosequendo, animum eius a Poenis ad
Romanos reuocauit.

Idem strenuae operae Lucanum equitem, amore scorti depereuntem,
clam meretricem redimere passus est.

{$DE ASTVTIA$}

[8] M. Volsius, aedil. pl. proscriptus, adsumpto Isiaci habitu
per uias publicas stipem petens, eo fallaciae genere in M. Bruti
castra peruenit.

[9] Sentius Saturninus Vetulo, a triumuiris proscriptus,
praeturam ementitus, praecedentibus seruis in modum lictorum
adparitor<um>que, uehicula conprehendit hospitia occupauit. Idem,
ut Puteolos uenit, perinde ac publicum ministerium agens
correptis nauigiis, in Siciliam traiecit.

[10] Amantissimus quidam fili, cum eum ab amore uellet reuocare,
petit ut priusquam ad eam quam diligebat iret peruulgari et
permissa uenere uteretur. Obsecutus adulescens, animi impetum iam
satietate tardiorem ad id quod non licebat adferens, paulatim
amorem deposuit.

[ext. 1] Cum Alexander, Macedonum rex, sorte monitus esset eum
qui sibi porta egresso primus occurrisset interfici iuberet,
asinarium sibi obuium ad mortem deduciiussit. Cumque ille
inmerentem se supplicio adfici diceret, Alexander ad excusandum
factum suum oraculi praeceptum rettulit. Tunc asinarius 'si ita
est' inquit, 'rex, asellus prior tibi occurrit.' Delectatus
astutia, asinum iussit occidi.

[ext. 4] Cum ad excidium Lampsaci summo studio Alexander
ferretur, progressumque extra moenia Anaximenen praeceptorem suum
uidisset, quia manifestum erat futurum ut preces suas irae eius
opponeret, non facturum se quod petisset iurauit. Tunc Anaximenes
'peto' inquit 'ut Lampsacum deleas diruasque.'

[ext. 5] Anicula quaedam Athenis pecuniam depositi nomine a
duobus hospitibus accepit, ea condicione ut simul utrique
redderet. Quorum alter, interposito tempore, tamquam mortuo socio
squalore obsitus, omnes nummos accepit. Superuenit deinde alter
ac depositum expetere coepit. Tum aniculae haerenti atque penuria
defensionis territae opportune Demost<h>enes patronus adfuit.
Qui ut in aduocationem uenit, 'mulier' inquit 'parata est
depositi fidem exhibere, sed nisi socium adduxeris, non potest.'

[ext. 6] Quidam Athenis uniuerso populo inuisus, causam apud eum
capitalis criminis dicturus, honorem petere coepit, non quod
sperabat consequi se illum posse, sed ut haberent homines ubi
procursum irae effunderent. Neque eum haec ratio fefellit:
comitiis enim clamore infesto et crebris contionis sibilis actus,
eiusdem plebis paulo post in discrimine uitae clementissima
suffragia expertus est.

[ext. 7] Hannibal, a Duilio cos. nauali proelio uictus, timens ne
classis amissae poenas daret, offensionem astutia mire uertit:
itaque ex amicis quendam subornatum Carthaginem misit. Qui cum
uenisset in curiam, 'consulit' inquit 'uos Hannibal an cum duce
Romano confligere debeat;' eadem clamante senatu non esse dubium
quin oporteret, 'conflixit' inquit 'et superatus est.'

[ext. 8] Hannibal, Fabium Maximum, cunctationibus pugnae se
ludificantem, ut aliqua suspicione trahendi belli notaret, totius
Italiae agros uastandos, unius Fabii fundum inmunem ab hoc
iniuriae genere praestitit.

[ext. 9] Cum crebris Tusculani rebellationibus meruissent ut
funditus euerterentur, atque ad id exsequendum Furius Camillus
missus esset, uniuersi togati obuiam uenerunt, commeatusque et
cetera pacis munia praestiterunt. Qua constantia ad communionem
ciuitatis usque penetrarunt.

[ext. 10] Tullius dux Volscorum, cum aliquot aduersis proeliis
contusos animos suorum animaduerteret, insidiosa ratione eos
conpulit quo uolebat: nam cum spectandorum ludorum gratia magna
Volscorum multitudo Romam uenisset, consules monuit ut essent
cautiores. Re cognita, senatus edixit ut ante noctem Volsci
abirent. Qua contumelia inritati facile inpulsi sunt ad
rebellandum.

4. {$STRATEGEMATA$}

[1] Omnibus militaribus copiis Tullus Hostilius Fidenas
adgressus, cum Mettum Fufetium ipsam aciem deserentem uideret,
ueritus ne trepidatio militum nostrorum animos debilitaret,
concitato equo omnes percucurrit, suo iussu dicens secessisse
eum, ut cum ipse signum dedisset, terga Fidenatium inuaderet.

[2] Sex. Tarquinius Tarquinii filius, cum se subito ad Gabinos
contulisset, tamquam parentis saeuitiam fugeret, familiarem suum
ad patrem misit dicturum quem ad modum cuncta in sua manu
haberet, et quaesiturum quidnam fieri uellet. Iuuenili
calliditati senilis astutia respondit: fidei enim nuntii parum
credens, nihil respondit, sed ultro in hortum altissima papauerum
capita baculo decussit. Cognito adulescens silentio patris, non
ignorauit praecipi sibi ut excellentissimum quemque Gabinorum aut
exilio submoueret aut morte consumeret.

[3] Cum urbe capta Galli Capitolium obsiderent, solamque potiendi
eius spem in fame eorum repositam animaduerterent, perquam
callido genere consilii Romani usi, panes iacere conpluribus
locis coeperunt. Quo spectaculo obstupefacti ad pactionem se
conuerterunt, omissa obsidione.

[4] Cum alterum latus Italiae Hannibal laceraret, alterum
Hasdrubal, Nero, conpresso a se in Lucanis Hannibale, praesentiam
suam mentitus hosti, ad opem collegae ferendam tetendit,
receptusque in Vmbria a Salinatore collega, iunctis exercitibus,
ignorante Hasdrubale de aduentu suo, uictoriam reportauit.

[5] M. Metellus, cum pro cos. bellum in Hispania aduersus
Celtiberos gereret, urbemque Trebiam uiribus expugnare non
posset, itinera uaria ingrediebatur, alias atque alias regiones
petebat. Itaque cum alio cursum direxisset, subito Trebiam
inopinatam oppressit.

[ext. 1] Agathocles Syracusarum rex, cum urbem eius ex parte
Carthaginienses occupassent, exercitum suum in Africam traiecit,
ut uim ui discuteret.

[ext. 2] Hannibal, Cannensem aciem speculatus, ante omnia
prouidit ut Romani et solem et puluerem aduersum haberent. Deinde
partem copiarum suarum inter ipsum proelii tempus de industria
fugere iussit, ut sequente legione terga eius ab his quos in
insidiis collocauerat trucidarentur. Postremo cccc equites
subornauit, qui cum ad consules uenissent inermes, pro transfugis
in ultimam pugnae partem secesserunt, destrictisque gladiis,
quos inter tunicas et loricas habebant, poplites pugnantium
Romanorum ceciderunt.

5. {$DE AMBITV$}

[1] Q. Aelius Tubero, a Q. Fabio, maximum epulum populo nomine P.
Africani patris sui dante, rogatus ut triclinium sterneret,
lectos Punicanos pellibus h<a>edinis strauit, et pro argenteis
uasis Samia exposuit. Cuius rei deformitas sic omnes offendit ut
cum comitiis praetoriis candidatus in forum descendisset, repulsa
notatus discederet.

[2] P. Nasica, is qui consul Iugurthae bellum indixit, qui matrem
Ideam sanctissimis manibus excepit, cum aedilitatem curulem
peteret manumque cuiusdam rustico opere duratam adprendisset,
ioci gratia interrogauit eum an manibus solitus esset ambulare.
Quod dictum, cum ad populum manasset, causa repulsae Scipioni
fuit.

[3] L. Aemilius Paulus, cum aliquotiens frustra petisset
consulatum, tandem bis consul censorque factus est.

[4] Q. Metellum pauci et maesti amici, consulatus repulsa
adflictum, tristitia ac maerore plenum domum reduxerunt.

[5] L. Sulla repulsa praeturae suggillatus est.

[6] M. Porcius Cato, praeturam petens, consequi illam a populo
non potuit.

6. {$DE LEGIBVS ET IMPERIIS TRVCVLENTIS$}

[1] Aliquot aduersis proeliis secundo Punico bello exhausta
iuuentute Romana, Ti. Gracchus cos. censuit uti publice serui ad
usum propulsandorum hostium emerentur, eaque de re per trib. pl.
ad populum lata rogatione, tres creati sunt uiri, qui
xxiiii(24000) milia seruorum conparauerunt. Ex Apulia etiam e
Paediculis cclxx ad supplementum equitatus sunt empti.

Cannensi clade territa urbe, Iuni opera dictatoris spolia
hostilia templis adfixa instrumento militiae futura conuulsa
sunt. Praetextati pueri arma induerunt. Item vi(6000) capitali
crimine damnatorum conscripta sunt.

{$DE NECESSITATE$}

Otacilio, qui Siciliam, Cornelio Mammulae, qui Sardiniam pro
praetoribus obtinebant, senatus scripsit aerarium longinquis
sumptibus non sufficere. Quo pacto tantae inopiae succurrendum
esset ipsi uiderent.

[2] Eadem necessitas Casilinates, ab Hannibale obsessos et
alimentorum facilitate defectos, lora coegit et pelles scutis
detractas, feruenti soluta aqua, mandere.

[3] In illa obsidione cum ccc Praenestini essent, euenit ut ex
eis quidam murem captum cc denariis uenderet, cum et ipse eadem
egestate premeretur. Itaque hic quidem inopia decessit, qui
emerat uixit.

[4] C. Mario Cn. Carbone cos. cum Sulla dissidentibus, senatus
consulto aurea et argentea templorum ornamenta in stipendia
militum conflata sunt.

[5] Diui Iulii exercitus, cum armis Mundam clusisset aggerique
struendo materia defecisset, congerie hostilium cadauerum
altitudinem expleuit.

[ext. 1] Cretenses, obsidione Metelli ad ultimam penuriam
conpulsi, sua iumentorumque urina sitim tolerauerunt.

[ext. 2] Numantini, a Scipione uallo et aggere circumdati, ad
ultimum humanorum corporum cibis usi sunt.

7. {$DE TESTAMENTIS$}

[1] Militantis cuiusdam pater, cum falsam filii mortem audisset,
aliis relictis heredibus decessit. Filius reuersus, cognito
patris errore, de paternis bonis apud c.v. contendit, omnibusque
sententiis uictor recessit.

[2] Manni Carseolani, splendidi equitis Romani filius, a Sufenate
auunculo suo adoptatus, testamentum ueri patris, quo praeteritus
erat, apud centumuiros rescidit, quamuis in eo Tullianus, Pompei
Magni familiaris, ipso Pompeio signatore, heres scriptus esset.

[3] C. Tettium, infantem a patre exheredatum, Caetronia natum,
diuus Augustus in bona paterna ire decreuit.

[4] Septicia, mater Thracalorum Ariminensium, filiis irata, in
contumeliam eorum, cum iam parere non posset, Publico admodum
seni nupsit, testamento etiam utrumque praeteriit. Quibus
auditis, diuus Augustus et nuptias mulieris et suprema iudicia
inprobauit.

[5] Calpurnius Piso, praefectus urb., cum ad eundem Terentius ex
octo filiis quos in adulescentiam perduxerat ab uno, in
adoptionem dato, exheredatum se querellam detulisset, bonorum
adulescenti<s> possessionem dedit.

[6] Genucius quidam, Matris magnae Gallus, a Naeuio Anio in
testamento nominatus, inpetrauit a Cn. Oreste, praetore urbano,
ut in bona Naeuii ueniret. Sed Aemilius Mamercus cos.,
interpellatus a Surdino patrono Naeui de hereditate, praetoriam
iuris dictionem abrogauit, quod diceret Genucium neque uirorum
partibus interponi posse neque mulierum.

[7] Q. Metellus, praetor urbanus, Vecillo lenoni bonorum Vibieni
possessionem secundum tabulas testamenti petenti non dedit.

8. [1] Maenenius Agrippa, insanus habitus, utpote qui populo
nummos sparserat, togamque uelut tragicam uestem in foro
t<r>axerat, testamento filiam instituit heredem; quod T. Longus,
sanguine ei proximus, rescindere conatus, non potuit.

[3] Q. Metellus, cum Claudiorum familiae iunctus esset,
Carrinatem solum reliquit heredem.

[4] Pompeius Beginus, uir transalpinae regionis, cum testamento
fratris praeteritus esset, ad coarguendam iniquitatem eius
testamentum suum rescidit, in quo fratrem suum ex maxima parte
linquebat heredem.

[5] Q. Caecilius, L. Luculli, cuius et beneficio ad maiorem
gradum processerat, cum eum palam suum dictaret heredem,
Pomponium Atticum in testamento adoptauit. Itaque populus Romanus
cadauer per uias reti circumdatum traxit.

[6] C. Marius Virinas, beneficio Augusti ad summos honores
castrenses perductus, ne nomen quidem eius tabulis testamenti
inseruit.

[7] L. Valerius Heptacordus Cornelium Balbum accusatorem et
inimicum suum reliquit heredem.

[8] T. Barrus Lentulo Spintheri decedens anulos suos perinde
atque unico heredi tradidit, quem nulla ex parte relinquebat
heredem.

[9] M. Popilius senator Orium Gallum moriens pro uetusto iure
amicitiae uultu benigniore conspexit, unum etiam adsistentibus
sibi osculatus. Anulos quoque suos ei tradidit, cum alium
reliquisset heredem.

 LIBER OCTAVVS  

1. {$DE IVDICIIS PVBLICIS$}

[absol. 1] M. Horatius, interfectae sororis crimine a Tullo rege
damnatus, ad populum prouocato iudicio absolutus est.

[absol. 2] Cum a Libone tr. pl. Sergius Galba pro rostris
increparetur, quod Lusitanorum magnam manum interposita fide
praetor in Hispania interemisset, actionique tribuniciae M. Cato
ultimae senectutis subscriberet, reus, nihil pro se recusans,
filios suos populo commendare coepit, eoque facto mitigata
contione absolutus est.

[absol. 3] A. Gabinius, a C. Memmio accusatus, cum iam
damnaretur, seruatus est: nam cum se filius eius Sisenna genibus
accusatoris subiecisset, petens ueniam, repulsus ab eo, excusso
etiam anulo, spectantes mouit, et ita dimitti Gabinium placuit.

[absol. 4] App. Claudius, ob amissam classem infesto populo
obiectus, cum effugere poenam nullo modo posset, beneficio subito
coorti imbris dilato iudicio, postea non est accusatus.

[absol. 6] L. Piso, a Pulscho accusatus, effuso subito imbri cum
humi prostratus pedes iudicum oscularetur, os suum caeno
repleuit; quod conspectum totam quaestionem ad clementiam
transtulit.

[absol. 7] Q. Flauius, a C. Valerio aedile reus actus, cum xiiii
tribuum suffragiis damnatus esset, proclamauit se opprimi
innocentem. Cui cum Valerius respondisset nihil sua interesse
nocens an innocens periret, dummodo periret, ceterae tribus,
motae insolentia hominis, Flauium absoluerunt.

[absol. 8] C. Cosconium reum, Seruilia lege accusatum a Valerio
Valente et iam damnationi propiorem, res una seruauit, quod poema
accusatoris sui recitauit, in quo puerum ingenuum et uirginem
ingenuam corruptos a se significabat. Quae res ut innocenti
Cosconio peperit excusationem.

[absol. 9] M. Atilium Calatinum, Soranorum oppidi proditione
infamem, seruauit Q. Maximus socer, qui se adseuerauit si in eo
crimine sontem illum deprendisset, dirempturum fuisse
adfinitatem.

[absol. 10] M. Aemilius Scaurus, repetundarum reus, propter
uetustissimam nobilitatem et recentem memoriam patris absolutus
est.

[absol. 11] Cotta, a P. Scipione Aemiliano apud iudices ad
populum accusatus, septies dilato iudicio, octauo absolutus est,
ne uideretur populus damnato Cotta non iudicium secutus sed
accusantis auctoritatem.

[absol. 12] Calidius Bononiensis, in cubiculo mariti noctu
deprensus, cum ob id adulterii diceret causam, adfirmauit se ob
amorem pueri eius eo esse perductum. Confessio quamuis falsa
profuit iuueni: nam absolutus est.

[absol. 13] Cum parricidii causam duo Caelii dicerent, splendido
Tarracinae loco nati, quod pater eorum Caelius in cubiculo
quiescens, filiis in altero cubantibus lecto, erat occisus,
postquam cognitum est illos aperto ostio inuentos esse
dormientes, absoluti sunt.

[damn. 1] L. Scipio post speciosissimum triumphum de rege
Antiocho ductum, perinde ac pecuniam ab eo accepisset, damnatus
est.

[damn. 2] C. Decianus, cum P. Furium pro rostris accusaret, ausus
de morte Saturnini queri punitus est.

[damn. 3] Sex. Titius, uir populo gratus, quod Saturnini imaginem
domi suae habuerat, oppressus est.

[damn. 4] Claudia Appii soror, a ludis reuertens domum, optauit
ut frater suus reuiuesceret saepiusque consul factus magnam urbis
frequentiam minueret. Ob id accusata damnataque est.

[damn. 5] M. Mundius Cn. Lollius L. Sextius triumuiri, quod ad
incendium in sacra uia ortum extinguendum tardius uenerant, a tr.
pl. damnati sunt.

[damn. 6] P. Auilius triumuir a P. Acilio tr. pl. damnatus est,
quod uigilias tardius circumierat.

[damn. 7] M. Aemilius Porcina a L. Cassio multa adfectus, quod
nimis sublimem uillam suam extruxerat.

[damn. 8] Quidam pueri sui nimio amore correptus, rogatus ab eo
rure ut omasum in cena fieri iuberet, bubula uenali non reperta,
domito boue occiso desiderium eius explicauit, et ob id publica
quaestione adflictus est.

[amb. 1] Apud M. Popilium Laenatem praetorem quaedam, quod matrem
interemerat, dicta causa absoluta est, quia constabat eam ueneno
necatorurn liberorum dolore commotam, quos auia filiae infensa
sustulerat.

[amb. 2] Mater familiae Zmyrnaea uirum et filium interemit, cum
ab his iuuenem, quem ex priore uiro enixa fuerat, occisum
conperisset. Quam rem Dolabella, imperio Asiam obtinens, ad
Areopagitarum cognitionem remisit, qui inspecta causa et
accusatorem et ream post centum annos ad se reuerti iusserunt.

2. {$DE PRIVATIS IVDICIIS$}

[1] Claudius Centumalus, ab auguribus iussus altitudinem domus
suae, quam in Caelio monte habebat, summittere, quia eis ex arce
augurium facientibus officiebat, uendidit eam Calpurnio non
indicata re. Sed iussus Calpurnius domum demoliri, M. Porcium
Catonem, patrem inclyti Catonis, arbitrum cum Claudio sumpsit, et
eum damnauit.

[2] C. Visellius Varro, graui morbo correptus, ccc(300000)
nummorum ab Otacilia Laterensis expensa sibi ferri passus est, eo
consilio ut decessisset, ab heredibus eam summam peteret, quam
legati genus esse uoluit. Liberatus deinde ex illa ualetudine,
petenti noluit reddere. Cuius rei iudex sumptus, C. Aquilius
secundum Visellium iudicauit.

[3] C. Titinius Minturnensis, Fannia uxore repudiata, quod eam
diceret inpudicam, a C. Mario coactus est ei dotem reddere.
Mulierem autem idem et crimen inpudicitiae sestertio nummo
damnauit. Haec est Fannia quae Marium, Minturnensi palude mersum,
deductum domum suam adiuuit.

[4] Quidam furti damnatus est qui equo, cuius usus illi usque
Ariciam commodatus fuerat, ulteriore eius municipii cliuo uectus
esset.

3. {$QVAE FEMINAE PER SE CAVSAS DIXERINT$}

[1] Maesta Sentinas rea causam suam, Tito Titio praetore iudicium
cogente, maximo populi concursu egit, et quia sub specie feminae
uirilem animum gerebat, Androgyne adpellata est.

[2] C. Afrania, Licini Bucconis senatoris uxor, prompta ad lites
contrahendas pro se semper egit, et ob id inprobae feminae uulgo
C. Afraniae dicuntur.

[3] Hortensia, Q. Hortensi filia, cum ordo matronarum graui
tributo a triumuiris esset oneratus, causam feminarum apud
triumuiros et constanter et feliciter egit.

4. {$DE SERVILIBVS$}

[1] M. Agrii argentarii seruus Alexander, A. Fannii seruum
insimulatus occidisse eoque nomine tortus, occidisse se confessus
punitus est. Breui deinde post tempore interiecto, is qui
creditus fuerat occisus domum rediit.

[2] P. Atinii seruus Alexander, cum in suspicionem C. Flauii
equitis Romani occisi uenisset, sexies est tortus.

[3] Fuluio Flaco causam dicente, seruus eius, in quo tota
quaestio nitebatur, octies tortus nullum omnino uerbum quo
dominus perstringeretur emisit.

5. {$QVIBVS TESTIBVS CREDITVM NON SIT$}

[1] In Q. Pompeium filium, repetundarum reum, Cn. et Quinto
Seruiliis Caepionibus, item Q. et L. Metellis testimonium
dicentibus non obsecundatum.

[2] M. Aemilius Scaurus, in C. Memmium in C. Flauium in C.
Norbanum testimoniis dictis, neminem eorum potuit adfligere.

[3] L. Crassus cum testimonium in M. Marcellum dixisset, impetu
grauis exitu uanus adparuit.

[4] Q. Metellus Pius L. et M. Luculli Q. Hortensius M. Lepidus,
in C. Cornelium maiestatis reum testes ciuitati, fidem non
habuerunt.

[5] M. Ciceroni, cum iuraret P. Clodium Romae apud se fuisse, cum
ille flagitium incesti, quod Bonae deae templum et ingressas
uastet stupro populus tueretur, ab senatu non creditum.

[6] P. Seruilius Isauricus forum praeteriens, cum testes in reum
dari uidisset, constitit, deinde sic orsus est: 'ego hunc,
iudices, qui causam dicit cuias sit aut quam uitam egerit quamque
merito accusetur ignoro: illud scio, cum occurrisset mihi
Laurentina uia admodum angusto loco, equo descendere noluit. '
Iudices reum, uix auditis ceteris testibus, damnauerunt.

6. {$QVI QVAE IN ALlIS VINDICABANT IPSI COMMISERINT$}

[1] C. Licinius, cognomine Hoplomachus, a praetore suo postulauit
ut patri suo bonis tamquam ea dissipanti interdiceretur, equidem
quod petierat inpetrauit, ipse, paruo post tempore mortuo sene,
amplam ab eo pecuniam relictam consumpsit.

[2] C. Marius, cum L. Saturninium oppressisset, quod seruitia ad
pilleum uocauerat, ipse postea, L. Sulla urbem inrumpente, ad
auxilium seruorum pilleo sublato confugit.

[3] C. Licinius Stolo, cum lege sanxisset ne quis amplius d agri
iugera possideret, ipse mille parauit, dissimulandique gratia
dimidiam partem filio mancipauit, et ob id a M. Popilio Laenate
accusatus damnatusque est.

7. {$DE STVDIO ET INDVSTRIA$}

[1] Cato, sextum et octogesimum agens annum accusatus, causam
dixit, neque memoria tardatus neque lateris quassatus aegritudine
neque oris haesitatione. Idem iam senex et Graecas litteras
didicit et iuris studio adtendit.

[2] Porcius Cato ita doctrinae cupiditate flagrauit ut ne in
curia quidem, dum senatus cogitur, temperaret sibi quominus
Graecos libros lectitaret.

[4] Liuius Drusus, et aetatis uiribus et acie oculorum defectus,
ius ciuile populo benignissime interpretatus est.

[5] Publilius senator et Lupus Pontius eq. R., celebres causarum
actores, luminibus capti eadem industria forensia stipendia
exsecuti sunt.

[6] C. Crassus, cum in Asiam ad Aristonicum regem debellandum
cos. uenisset, tanta cura notitiam Graecae linguae conprendit ut
eam, in quinque genera diuisam, per omnes partes ac numeros
penitus cognosceret, quaque lingua fuerat appellatus apud
tribunal, eadem decreta reddebat.

[7] Roscius nullum umquam populo spectante gestum, nisi quem domi
meditatus fuerat, ponere ausus est.

[ext. 1] Demosthenes, cum inter initia iuuentae artis suae primam
litteram dicere non posset, oris sui uitium tanto studio
expugnauit ut ea a nullo expressius referretur. Deinde propter
nimiam exercitationem continuandi ad maturum et gratum sonum
auribus perduxit. Lateris etiam firmitate defectus, uires a
labore mutuatus est: multos enim uersus uno spiritu
conplectebatur, eosque aduersa loca celeri gradu scandens
pronuntiabat, ac uadosis locis insistens declamationes fluctuum
fragoribus obluctantis edebat. Fertur quoque ore insertis
calculis multum ac diu loqui solitus.

[ext. 2] Pythagoras, petita Aegypto litteris gentis eius
adsuefactus, inde ad Persas profectus magorum prudentia formatus,
Cretam et Lacedaemoniam nauigauit, quarum moribus et legibus
inspectis ad Olympicum certamen descendit. Cumque multiplicis
scientiae specimen exhibuisset, philosophus uocatus primus, quia
iam sapientes dicebantur, Italiam petit. Cuius ardentem rogum
plenis ueneratione oculis Metapontus aspexit.

[ext. 3] Plato, patriam Athenas praeceptorem Socratem sortitus,
Aegyptum peragrauit. A sacerdotibus eius gentis geometriae
multiplices numeros et caelestium obseruationum rationem
percepit. Deinde in Italiam transgressus, ut ab Archyta
Tarentino, a Timaeo et Arione et Echecrate Locris Pythagorae
praecepta acciperet, altero etiam et octogensimo anno decedens
sub capite Sophronis mimos habuisse fertur.

[ext. 4] Democritus, cum diuitiis censeri posset, quae tantae
fuerunt ut pater eius Xerxi et exercitui epulum daret, quo magis
uacuo animo studeret, parua summa retenta patrimonium suum
patriae donauit, et ipse Athenas secessit.

[ext. 5] Carneades, qui lxxxx annis philosophatus est, cum cibi
capiendi causa recubuisset, cogitationibus inhaerens manum ad
mensam porrigere oblitus est, donec eum Melissa, quam uxoris loco
habebat, admoneret.

Idem cum Chrysippo disputaturus, elleboro se ante purgabat ad
expromendum ingenium suum.

[ext. 6] Anaxagoras, studiorum causa peregrinatus, tandem patria
repetita possessiones suas desertas uidit et 'non essem ego'
inquit 'saluus, si hae non perissent.'

[ext. 7] Marcellus, captis Syracusis, cum uitam Archimedi
cessisset, ille inter tumultum formas quasdam describens, cum
esset adtentior inuestigandi cupiditate quod requirebat, domum
eius intrantibus ut bona diriperent, interrogatus ab uno quinam
esset, protecto manibus puluere, 'noli' inquit 'hoc disturbare',
ac perinde quasi neglegens imperium uictoris interrogantis
obtruncatus est.

[ext. 8] Socraten constat aetate prouectum fidibus tractandis
operam dedisse, satius esse dicentem eius artis usum uel sero
quam numquam percipere.

[ext. 9] Isocrates nobilissimum librum qui panathenaikos
inscribitur quartum et nonagensimum agens annum, ita ut ipse
significat, scripsit.

[ext. 10] Chrysippus octogensimo anno inceptum opus reliquit
undequadragensimum logicon.

[ext. 12] Sophocles centesimum agens annum Oedipoda fabulam
scripsit admirabilem.

[ext. 13] Simonides poeta octogensimo se anno et docuisse carmina
et in eorum certamen descendisse gloriatur.

[ext. 14] Solo cotidie se aliquid discentem senescere aiebat.
Itaque cum in supremo die premeretur, adsidentibus amicis et
quadam de re sermonem habentibus, caput erexit, interrogatusque
quapropter id fecisset respondit 'ut cum istud quidquid
disputatis percepero, moriar.'

[ext. 15] Themistocles, maxima rerum cura districtus, omnium
tamen ciuium suorum, Cyrus omnium militum nomina tenebat. [ext.
16] Mithridates uiginti duarum linguarum notitiam habuit.

8. {$DE OTIO$}

[1] Scipio et Laelius animis remissioribus cum communiter
adquiscerent, constat eos Caietae litoribus conchylia et
umbilicos lectitasse.

[2] Scaeuola optime pila lussise traditur; alueo quoque et
calculis uacasse dicitur.

[ext. 1] Socrates, interposita harundine cruribus suis, cum
paruolis filiis ludens ab Alcibiade uisus est.

9. {$QVANTA VIS ELOQVENTIAE ET PRONVNTIATION[N cum linea
suprascripta]$}

[1] Regibus exactis, plebs dissidens a patribus cum secessisset,
a Maenenio Agrippa ad meliora consilia reuocata est.

[2] Missi a Cinna et Mario milites ad M. Antonium occidendum,
sermone eius obstupefacti, destrictos iam gladios continuerunt.
quibus digressis, P. Annius, expers Antonianae eloquentiae,
ministerium peregit.

[ext. 1] Pisistratus tantum in eloquentia praestitit ut ei,
Solone contra dicente, Athenienses regium imperium, oratione
capti, permitterent.

[ext. 2] Pericles, Anaxagorae auditor, in tantum enituit
eloquentia ut cum adhuc iuuenis a quodam sene in contione auditus
esset, 'non dissimilis hic' diceret, 'Athenienses, Pisistrati,
et cauere ergo hunc uos ciuem oportet.'

[ext. 3] Hegesias, Cyrenaicus philosophus, tam manifeste mala
uitae repraesentabat ut multos cupidos mortis faceret. Itaque a
Ptolemaeo rege ulterius haec disserere prohibitus est.

10. [1] C. Gracchus, adulescens flagrantis ingenii, quotiens
contionaretur, seruum prope se musicae artis peritum statuebat,
qui occulte eborea fistula pronuntiationis eius modos formabat.

[2] Q. Hortensius, plurimum in corporis decoro motu repositum
credens, paene plus studii in eo laborando quam in ipsa
eloquentia inpendit. Itaque constat Aesopum et Roscium, ludicrae
artis peritissimos, illo causam agente frequenter adstitisse.

[3] M. Cicero utriusque rei curam egit, ideoque obicit in ea
oratione quam pro Gallio habuit M. Calidio accusatori, quod
praeparatum sibi a reo uenenum adfirmans rem ipsam remisso uultu
egerit. Itaque sic ait: 'tu istud, M. Calidi, nisi fingeres, sic
ageres?'

[ext. 1] Demosthenes pronuntiationis curam maximam egit, ideoque
interrogatus quidnam esset in dicendo efficacissimum, hypocrisim
respondit. Itaque Aeschines, cum propter iudicialem ignominiam
relictis Athenis Rhodum petisset, atque ibi rogatu ciuitatis suam
prius in Thesiphontem, deinde Demosthenis pro eodem orationem
recitasset, admirantibus cunctis 'quid, si' inquit 'ipsum
audissetis?'

11. {$DE EFFECTV ARTIVM$}

[1] Sulpicius Galus, homo eruditus, cum L. Pauli bellum aduersus
Persen regem gerentis legatus esset, ac sera nocte subito luna
defecisset, territus uelut monstro cum stuperet exercitus, de
caeli ratione et siderum natura disputando alacrem in aciem
dimisit.

[2] Spurinna haruspex praedixerat C. Caesari ut proximos xxx dies
fatales caueret, quorum ultimus erat idus Martiae. Eo die cum
forte uterque mane in domum Domitii Caluini ad officium
conuenisset, Caesar Spurinnae 'ecquid scis' inquit 'iam idus
Martias uenisse?' at is 'ecquid scis illas nondum praeterisse?'

[ext. 1] Cum obscurato repente sole Athenienses angerentur,
Pericles processit in medium et quae ab Anaxagora praeceptore
acceperat, id eis disseruit, nec ulterius trepidare ciues suos
passus est.

[ext. 2] Alexander pingi se ab uno Apelle et fingi a Lysippo
tantummodo uoluit.

[ext. 4] Gratiam Praxiteles quam fecit ac posuit in templo
Cnidiorum quidam iuuenis adamauit.

Equus a pictura equae pictae motus adhinniit.

Canis pictum canem adlatrauit.

Taurus ad amorem aeneae uaccae Syracusis conpulsus est.

{$QVAE NVLLA ARTE FIERI POSSVNT$}

[ext. 5] Euphranor, cum Athenis duodecim deos pingeret, Neptuni
iam imagine quam poterat excellenter facta, Iouem aliquanto
augustiorem praesentare non potuit.

[ext. 6] Quidam pictor, immolatae Iphigeniae tabulam pingens, cum
Vlixem Menelaum ceteros circa tristes fecisset, in Agamemnone
uultum patris exprimere non potuit; itaque caput eius ueste
texit.

[ext. 7] Praecipuae artis pictor, cum equum ab exercitatione
uenientem uidisset, pingere adgressus, naribus spumas adicere
cupiens cum moraretur, ira accensus sphongeam omnibus inbutam
coloribus, forte iuxta se positam, adprendit et ueluti
corrupturus opus suum tabulae inmisit. Fortuna ad ipsas equi
nares directam desiderium pictoris coegit explere.

12. [1] Q. Scaeuola, legum certissimus lator, quotienscumque de
iure praediatorio consulebatur, ad Furium et ad Cascellium, quia
huic sapientiae dediti erant, consultores reiciebat, ab eis id
negotium aptius explicari posse confitendo.

[ext. 1] Plato conductores uiae sacrae, de modo et forma eius
secum sermonem conferre conatos, ad Euclidem geometram ire
iussit, scientiae eius cedens.

[ext. 2] Philo architectus, cum Athenis armamentarium fecisset,
ita facunde rationem reddidit ut disertissimus populus non
minorem laudem eloquentiae eius quam arti tribueret.

[ext. 3] Quidam, sutore de sura disputare incipiente, supra
plantas ascendere uetuit.

13. {$DE SENECTVTE$}

[1] M. Valerius Coruinus centesimum annum expleuit, cuius inter
primum et sextum consulatum xlvi anni intercesserunt, cum tamen
ille uiribus sufficeret.

[2] Metellus et ipse c annos expleuit, et iam senex pontifex
maximus creatus numquam in sacrificio tremulam manum gessit.

[3] Q. Fabius Maximus duo et sexaginta annis auguratus
sacerdotium sustinuit.

[4] M. Perperna omnibus quos in senatum consul uocauerat, septem
tantum modo quos censor legerat relictis, defunctus est.

[6] Siluia Rutili septimum et xc annum habuit.

Terentia Ciceronis tertium et centesimum, Clodia Auli filia,
quindecim filiis amissis, quintum decimum centesimum annum
expleuit.

[ext. 1] Hiero ad nonagensimum annum peruenit.

Masinissa lx annis imperauit. Qui, ut ait Cicero, iam senex
numquam aut frigore aut imbre caput operuit. Idem post sextum et
xc annum filium generauit.

[ext. 2] Gorgias Leontinus, cum esset c et vii annorum,
interrogatus quapropter tam diu uiuere uellet, 'quia nihil'
inquit 'habeo quod querar de senectute.'

[ext. 3] Xeno, philosophus Calchidiensis Pythagoricus, centum
quinque annos habuit.

[ext. 4] Arganthonius Gaditanus xc regnauit, uixit annis, ut ait
Pollio, cxxx.

[ext. 5] Aethiopas tradit Herodotus cxxx annos transgredi.

Epimenides Cnosius, ut ait Theopompus, uixit annis clvii.

[ext. 6] Hellanicus ait quosdam ex gente Heliorum ccc annis
uixisse.

[ext. 7] Alexander, in uolumine quod de Illyrico tractu
conposuit, adfirmat Dandonem quendam annis d uixisse. Xenophon,
cuius periplus legitur, insulae Lamiorum regem dccc annis uixisse
dicit, patrem eius dc.

14. {$DE GLORIAE CVPIDITATE$}

[1] Superior Africanus Enni poetae effigiem in monimentis
Corneliae gentis conlocauit, quod ingenio eius opera sua
inlustrata erant.

[2] D. Brutus, a poeta Accio laudatus, uersus eius in foribus
templorum posuit.

[3] Pompeius Theophanem Mytileneum, rerum suarum scriptorem,
laudatum pro contione ciuitate donauit.

[5] Cum Scipio dona militaria equitibus daret, admonitus a
Labieno ut forti equiti aureas armillas daret, non dedit. Et cum
Labienus ei dedisset, Scipio ad equitem'habebis' inquit 'donum
uiri diuitis.' Quod ubi ille accepit, proiecto ante pedes auro
uultum dimisit. Tunc Scipio 'imperator te argenteis armillis
donat.' Alacer miles gaudium excepit.

[6] C. Fabius, nobilissimus ciuis, cum aedem Salutis pinxisset,
nomen suum scripsit, unde Fabii Pictores nominati.

[ext. 1] Themistocles, stimulis uirtutis agitatus et ob id noctes
inquietas agens, quaerentibus quid ita eo tempore in publico
uersaretur respondit 'quia me tropaea Miltiadis exagitant.'

Idem theatrum petens cum interrogatus cuius uox audita illi
futura esset gratissima, dixit eius a quo uirtutes suae optime
referrentur.

[2] Alexander, cum audisset Anaxarchum comitem suum dicentem
innumerabiles mundos esse, 'heu me' inquit 'miserum, quod ne uno
quidem adhuc potitus sum!'

Aristoteles, cum Theodecti discipulo oratoriae libros quos pro
suis ederet donasset, moleste postea ferens titulum eorum alii
cessise, proprio uolumine quibusdam rebus insistens, planius sibi
de his in Theodecti<s> libris dictum esse adiecit.

15. {$QVAE CVI MAGNIFICA CONTIGERINT$}

[1] Superiori Africano consulatus citerior legitimo tempore datus
est, quod fieri oportere exercitus senatum litteris monuit.

[3] Scipio Nasica Matris magnae simulacrum manibus suis excepit,
cum Apollo monuisset ut hoc ministerium ab optimo uiro
praestaretur.

[4] Scipionem Aemilianum populus ex candidato aedilicio consulem
fecit.

Eidem senatus bis sine sorte prouinciam, prius Africam deinde
Hispaniam, dedit.

[5] M. Valerius Coruinus, cum esset xxiiii annorum, consul
creatus est.

[6] L. Crassus Q.. Scaeuolam in consulatu collegam habuit, quod
Asiam sancte obtinuerat.

[7] Cum inter cenam quidam Scipionem Numantinum interrogasset
quem res publica aeque magnum habitura esset, Marium ostendit.

[8] Cn. Pompeius, nondum ullum honorem curulem auspicatus, bis
triumphauit.

Idem tertium consulatum solus decreto senatus gessit.

[9] Q. Catulus cum pro rostris populum interrogaret, si uni
Pompeio omnia committeret, absumpto illo in quo spem esset
habiturus, adclamauit 'in te.'

[10] M. Catoni ex Cypro cum regia pecunia reuertenti senatus et
populus praesto fuit.

[12] Sulpicia Ser. Paterculi filia, Q. Fului uxor, ex omnibus
matronis - centum autem et decem in sortem uenerant - castitate
praelata est, ut Veneris Verticordae simulacrum consecraret.

[ext. 1] Pythagorae tanta ueneratio ab auditoribus tribute est ut
quae ab eo acceperant in disputationem non adducerent. Quin
etiam interpellati ad reddendas causas hoc solum respondebant,
ipsum dixisse.

[ext. 2] Gorgiae Leontino ob studium litterarum in templo
Delphici Apollinis statuam solido ex auro posuit, cum ceterorum
ad id tempus inauratas constituisset.

[ext. 3] Eadem gens summo consensu ad Amphiaraum decorandum
incubuit, locum quo humatus est in religionem templi redigendo.

[ext. 4] Berenices quoque non uulgaris honor fuit, cui soli
omnium feminarum gymnico spectaculo interesse permissum est, cum
Olympiae filium Euclea certamen ingressurum adduxisset.

 LIBER NONVS  

1. {$DE LVXVRIA ET LIBIDINE$}

[1] C. Sergius Orata pensilia balinea primus facere instituit,
deinde calidas aquas pensiles fecit. Idem aestuariis
intercipiendo fluctus piscium greges separatim molibus inclusit.
Aedificiis etiam spatiosis deserta ad id tempus ora Lucrini lacus
pressit, ut recentiore usu conchyliorum frueretur.

[2] Aesopi tragoedi filius cantu commendabiles auiculas,
ingentibus emptas pretiis, pro ficedulis ponebat, acetoque
liquatos magnae summae uniones exsorbebat.

[4] Cn. Domitius L. Crasso, altercatione orta, obiecit quod
columnas Hyrnetias in porticu domus haberet. Quem continuo
Crassus quanti ipse domum suam aestimaret interrogauit, atque ut
respondit 'HS. lx', 'quo ergo' inquit 'eam minoris fore existimas
si decem arbusculas inde succidero?' 'ipso' inquit Domitius 'HS.
xxx.' Tunc Crassus 'uter igitur luxuriosior est, egone, qui
decem columnas centum milibus nummorum emi, an tu, qui decem
arbuscularum umbram HS. xxx aestimas?'

[5] Metellus Pius, cum in Hispaniam uenisset, ab hospitibus ture
se et aris excipi patiebatur, aulaeis contectos parietes laeto
animo intuebatur, ingentibus epulis ludos inponebat, cum palmata
ueste conuiuia celebrabat, dimissas lacunaribus aureas coronas
uelut caelesti capite recipiebat.

[6] Domus Curionum ita se degenerauit ut HS. dc aeris alieni
haberet, contractum famosa iniuria.

[7] P. Clodii iudicium quanta luxuria et libidine abundauit! In
quo, ut nocens reus absolueretur, noctes matronarum magna summa
emptae iudicibus erogatae sunt.

[8] Gemellus, tribunicius uiator, flagitiosum conuiuium Metello
et Scipioni consulibus ac tribunis plebis conparauit: lupanari
enim domi suae instituto, Muniam et Flauiam matronas et nobilem
puerum Saturninum prostituit.

[9] Catilina, amore Aureliae Orestillae correptus, cum unum
impedimentum quominus nuptiis iungeretur uideret filium suum,
ueneno sustulit, protinusque eam duxit uxorem.

[ext. 1] Campana luxuria tanta fuit ut inuictum armis Hannibalem
ad somnum deliciasque resolueret.

[ext. 2] Volsiniensium urbs, caput Etruriae, in tantum luxuria
deperiit ut seruorum de se inpotentissimae dominationi
subiecerit.

[ext. 4] Antiochum Syriae regem imitatus in luxuria, exercitus
magna ex parte aureos clauos crepidis subiecit, et argentea uasa
ad usum culinae conparauit, et tabernacula textilibus sigillis
adornauit.

[ext. 5] Ptolemaeus Physcon sororem natu maiorem, communi fratri
nuptam, sibi nubere coegit. Postea deinde filia stuprata, ipsam
dimisit ac puellam duxit.

[ext. 6] Aegyptii, ductu Archelai aduersus A. Gabinium moenibus
urbis egressi, cum castra uallo atque fossa cingere iuberentur,
subclamauerunt ut id opus publica pecunia faciendum locaretur.

[ext. 7] Cyprii reginas suas mulierum corporibus uelut gradibus
instructis, quo mollius uestigia pedum ponerent, currus
conscendere patiebantur.

2. {$DE CRVDELITATE$}

[1] L. Sulla quattuor legiones contrariae partis in publica
uilla, quae iuncta campo Martio erat, iussit occidi. Item v(5000)
Praenestinorum, euocata per P. Cethegum, obtruncauit, iiii
dcc(4700) proscripsit.

Idem M. Marium praetorem, per ora uulgi ad sepulchrum Lutatiae
gentis tractum, per singulos artus puniens, mori coegit.

Idem M. Praetorium, quod ad Marii supplicium exanimis ceciderat,
continuo ibi mactauit.

[2] Idem caput M. Antonii abscisum inter epulas laetus tenuit,
atque etiam P. Annium, qui id adtulerat, in sinum suum recepit.

Idem C. Caesarem consularem apud seditiosissimi hominis Varii
bustum occidit.

[3] Damasippi iussu praetoris principum ciuitatis capita
hostiarum capitibus permixta sunt. Eiusdem imperio Carbonis
Arbinae truncum corpus patibulo gestatum est.

[4] Munatius Flaccus, nominis Pompeiani defensor, cum a Caesare
in Hispania, inclusus moenibus Ateguensibus, obsideretur, omnes
eius oppidi ciues quos studiosiores Caesaris senserat iugulatos e
muris praecipitauit.

[ext. 1] Carthaginienses Atilium Regulum palpebris resectis
machina inclusum, in qua undique praeacuti stimuli eminebant,
necauerunt. Eadem milites nostros captos nauibus substrauerunt
obterendos.

[ext. 2] Hannibal, in flumine Igillo corporibus Romanis ponte
facto, exercitum traduxit.

Idem captiuos nostros, oneribus et itinere fessos, ima pedum
parte succisa relinquebat. Quos uero in castra perduxerat, paria
fere fratrum et propinquorum iungens, ferro dimicare cogebat.

[ext. 3] Mithridates una epistula lxxx <milia> ciuium Romanorum
in Asia per urbes dispersa iussit occidi.

[ext. 4] Zisemis, Diogyridis Thraciae regis filius, uiuos homines
medios secare consuerat, et parentes liberorum uesci corporibus
cogebat.

[ext. 5] Ptolemaeus Physcon filium suum, nomine Memphilitem, quem
ex Cleopatra, eadem sorore, sustulerat, in conspectu suo occidi
iussit, et protinus caput eius ac pedes praecisos, in cista
chlamyde opertos, pro munere natalicio matri misit.

Idem, cum uideret quanto sui odio patria teneretur, timori
remedium scelere quaesiuit: frequens enim iuuentute gymnasium
incendit.

[ext. 6] Ochus, qui postea Darius appellatus est, obstrictus iure
iurando ne quem ex coniuratione ea quae septem magos cum eo
oppresserat aut ueneno aut inopia necaret, crudeliorem mortis
rationem excogitauit: s<a>eptum enim altis parietibus locum
cinere conpleuit, superpositoque tigno prominente benigne cibo et
potione exceptos in eo conlocauit, e quo somno sopiti decidebant
in illam congeriem.

[ext. 7] Ochus Artaxerxes sororem atque eandem socrum suam uiuam
capite defodit, patruum cum centum filiis ac nepotibus iaculis
confixit.

[ext. 8] Athenienses Eginensium iuuentutis pollices absciderunt,
ne secum classe contenderent.

[ext. 9] Saeuus et ille aenei tauri inuentor, quo inclusi
subditis ignibus longo cruciatu mugitus edere cogebantur. Quod
opus primus artifex inclusus merito dedicauit.

[ext. 11] Quosdam barbaros ferunt mactatarum pecudum intestinis
et uisceribus egestis homines inserere, ita ut capitibus
tantummodo emineant.

3. {$DE IRA AVT ODIO$}

[1] Cum aduersus Hasdrubalem Liuius Salinator missus esset, Fabio
monente ne temere committeret aciem, respondit primam se
occasionem pugnae non omissurum, interrogatusque quid ita tam
festinanter manum conserere uellet, 'ut quam celerrime' inquit
'aut gloriam ex hostibus uictis aut ex ciuibus prostratis gaudium
capiam.' Miscuit tunc ira uirtutem, repe<te>ntis et iniustam
damnationem et triumphi gloriam quaerentis.

[2] C. Figulus, consulatum non adeptus, cum ad eum postero die
consulendi causa multi uenissent, sic praefatus: 'an uos
consulere scitis, consulem facere nescitis.'

[3] Cum quidam Cn. Flauius humillimae sortis praetor factus
esset, plurimi e nobilibus anulos proiecerunt, phaleras equis
detraxerunt, tamquam indignis darentur magistratus.

[4] Manlio Torquato ex Latinis et Campanis referenti uictoriam
nemo iuuenum occurrit, quod is filium sum securi percusserat.

[5] Equitatus Romanus Fabi cos. ad hostium copias persequendas,
memor agrariae legis ab eo inpeditae, non ei obsecutus est.

Appii exercitus uoluntaria fuga terga hosti dedit, ne triumphum
quaereret imperatori, memor patrem eius infensum populo fuisse.

[7] Metellus, tota paene Hispania subacta, Q. Pompeium consulem,
inimicum suum, successorem sibi mitti cum audisset, omnes qui
militia uacare uolebant dimisit, horrea custodibus remotis
rapinae praebuit, arcus et sagittas Cretensium frangi iussit,
elephantis cibaria dari uetuit.

[ext. 1] Alexander, iratus Lysimacho, leoni eum obiecit; idem
Critum hasta traiecit, et Callisthenes ab eodem mori iussus est.

[ext. 2] Hamilcar quattuor filios inpubes catulos leoninos se in
perniciem populi Romani alere dicebat.

[ext. 3] Hannibal, significare cupiens quantum inter se Carthago
et Roma dissiderent, inflicto in terrarn pede suscitatoque
puluere, tum finem belli inter eas fore dixit cum alterutra urbs
in puluerem esset redacta.

4. {$DE AVARITIA$}

[1] Cum admodum locupleti L. Minucio Basillo falsum testamentum
quidam subiecisset, eiusque confirmandi gratia Crassum et Q.
Hortensium, quibus Minucius ignotus erat, heredes inseruisset,
quamquam euidens fraus erat, tamen uterque, pecuniae cupidus,
facinoris alieni munus non repudiauit.

[2] Quintus Cassius in Hispania Silium et Calpurnium, occidendi
sui gratia cum pugionibus deprehensos, quinquagies ab hoc
sestertium .Θ. sexagies ab illo pactus dimisit.

[3] Septimuleius C. Gracchi familiaris caput pilo fixum tulit,
quia Opimius consul auro id se repensurum edixerat.

[ext. 1] Ptolemaeus rex Cypriorum, cum se periturum ob nimias
diuitias uideret, quod eas anxiis sordibus conquisierat, inposita
omni pecunia nauibus in altum processit, ut in mare abiceret.
Deinde detractus auaritia insita, non sustinuit propositum
exsequi.

5. {$DE SVPERBIA ET IMPOTENTIA$}

[1] M. Fuluius Flaccus cons., M. Plautii Hypsaei collega, cum
perniciosissimas reip. leges introduceret, senatu monente ut
incepto desisteret responsum non dedit.

[2] M. Brutus tr. pl., cum a Lucio Philippo cos. interpellatus
cum contionatur fuisset, obtorta ceruice eum, equidem per
clientem suum, in carcerem praecipitem egit.

Idem, cum senatus ad eum misisset ut in curiam ueniret, 'quare
non potius' inquit 'Hostiliam curiam, propinquam rostris, id est
ad me uenit?'

[3] Cn. Pompeius balineo egressus, cum ante pedes suos prostratum
Hypsaeum ambitus reum uidisset, iacentem reliquit, nihil aliud
illum agere dicens quam ut conuiuium suum moraretur.

Idem P. Scipionem socerum suum, legibus obnoxium quas ipse
tulerat, muneris loco ab iudicibus depoposcit.

[4] Cum ad M. Antonium triuuirum cenantem Caesetii Rufi senatoris
caput esset adlatum, diu diligenterque considerato, 'ego hunc'
inquit 'notum non habui.'

[ext. 1] Alexander Macedo fastidio Philippi Iouem sibi Hannonem
patrem adsciuit.

Idem instituta Persarum adsumpsit. Spreto enim mortali habitu,
diuinum imitatus est.

[ext. 2] Xerses, Graeciae bellum indicturus, adhibitis Asiae
principibus, 'ne uiderer' inquit 'tantum meo usus consilio, uos
contraxi: ceterum mementote parendum magis uobis esse quam
suadendum.'

6. {$DE PERFIDIA$}

[2] Ser. Galba, Lusitaniae conuocato populo, tamquam de commodis
eius acturus, cviii(108000) iuuentutis, exuta armis, partim
occidit partim uendidit.

[3] Cn. Domitius, iratus Bituito regi Aruernorum, per conloquii
simulationem arcessitum hospitioque exceptum, uinxit ac Romam
deportandum curauit.

[ext. 1] Carthaginienses Xantippum, Lacedaemoniorum ducem, domum
se reuehere simulantes, in alto merserunt.

[ext. 3] Hannibal Nucerinos, hortatu suo cum binis uestimentis
urbem egressos, uapore et fumo balineorum strangulauit.

Idem senatum Acerranorum, extra moenia euocatum, in profundum
puteum abiecit.

7. [1] L. Equitium, qui se Ti. Gracchi filium simulabat
tribunatumque cum L. Saturnino petebat, a C. Mario in custodiam
coniectum populus eripuit; [2] et Q. Metellum censorem lapidibus
prosternere conatus est, quod is ab eo censum tamquam a Ti.
Gracchi filio nolebat accipere, adfirmans Gracchum tres filios
habuisse, e quibus unum in Sardinia stipendia merentem, alterum
infantem Praeneste, tertium, post patris mortem natum, Romae
decessisse.

[3] Populus Romanus conpetitorem Saturnini Nunnium, ciuem
integrum, occidit, ut adipiscendae potestatis facultas taetro
homini daretur.

[4] Sempronium Asellionem, praetorem urbanum, a L. Cassio
concitati creditores, quod is causam debitorum susceperat, pro
aede Concordiae sacrificantem, fuga in tabernula quam petierat
discerpserunt.

[mil. Rom. 1] Cum C. Mario lege Sulpicia ut aduersus Mitridatem
bellum gereret decretum esset, Gratidius, ad Sullam missus
accipiendarum legionum causa, a militibus occisus est.

[mil. Rom. 2] Q. Pompeium cos., Sullae collegam, iussu senatus ad
exercitum Cn. Pompei missum, quem ille inuita ciuitate
obtinebat, contendere ausum, ambitiosi ducis precibus corrupti,
milites sacrificare incipientem mactauerunt.

[mil. Rom. 3] C. Carbo, frater Carbonis ter consulis, dissolutam
disciplinam militarem rigidius adstringere conatus, ab exercitu
occisus est.

8. {$DE TEMERITATE$}

[1] Africanus superior ex Hispania duabus quinqueremibus ad
Syphacem traiecit.

[2] C. Caesar, inpatiens legionis tardioris a Brundisio
Apolloniam traiectus, seruili ueste se occultato nauiculam
conscendit, et tempestate uexatus tandem necessitati cessit.

[3] A. Albinum, ciuem eximium, miles temere propter falsas et
inanes suspiciones lapidibus obruit.

[ext. 1] Hannibal, Africam petens freto adpulsus, dum tam paruo
spatio Italiam Siciliamque inter se diuisam non credit, uelut
insidiosum cursus rectorem interemit, postea cognita ueritate
innocentiam gubernatoris absoluit.

[ext. 2] Athenienses decem imperatores, et quidem uictores, quod
militum corpora sepulturae non dedissent, necauerunt.

9. {$DE ERRORE$}

[1] Heluius Cinna tr. pl., ex funere C. Caesaris domum petens, a
populo discerptus est pro Cornelio Cinna, cui erat infestus, quod
cum adfinis Caesaris esset, inpiam de eo pro rostris orationem
habuisset.

[2] C. Cassius, Tineio centurione misso ut specularetur qui
status M. Bruti esset tardiusque eo redeunte, interceptum credens
et omnia plena uictorum, se occidit.

[3] Tolumnius rex Veientium, cum tesserarum prospero iactu per
iocum conlusori dixisset 'occide', et forte Romanorum legati
interuenissent, satellites, errore uocis inpulsi, legatos
occiderunt.

10. {$DE VLTIONE$}

[1] M. Flauius tr. pl. ad populum de Tusculanis rettulit, quod
eorum consilio Veliterni et Priuernates rebellassent.
Deprecantibus Tusculanis, accidit ut ceterae tribus salutarem
sententiam ferrent, Pollia tribus fecerunt magistratum.

[2] Cum Hadrianus ciues Romanos Vticae morantes sordido uexaret
imperio, et ob id uiuus ab eis esset exustus, nulla quaestio de
ea re habita est.

[ext. 1] Thomeris caput Cyri abscisum in utrem humano sanguini
repletum dimitti iussit, exprobans ei insatiabilem cruorem.

[ext. 2] Iaso Thessalus Taxyppo gymnasiarcho, a quibusdam
iuuenibus pulsatum se questo, permisit ut aut tricenas dragmas
exigeret aut denas plagas singulis daret. Quo posteriores
uindictae ei qui uapulauerunt, dolore commoti, Iasonem
occiderunt.

11. {$DICTA IMPROBA AVT FACTA SCELERATA$}

[1] Tullia, cum carpento ueheretur et is qui iumenta agebat
restitisset, ne super Ser. Tullii corpus induceret, ipsa supra id
duci uehiculum iussit.

[2] C. Fimbria, cum id egisset ut Scaeuola in funere C. Mari
iugularetur, postquam eum ex uulnere recreatum conperit, accusare
apud populum instituit, interrogatusque quod illi crimen
obiecturus esset innocenti, 'hoc ipsum' inquit, 'quod parcius
corpore telum recepit.'

[3] L. Catilina, M. Catone incendium ab ipso excitatum dicente,
'sentio' inquit, 'et si illud aqua non potuero, ruina
restinguam.'

[4] Magius Chilo M. Marcello, amico suo, a C. Caesare datum
spiritum sua manu eripuit, indignatus sibi ab eo quemquam
amicorum praeferri.

[5] C. Toranius, triumuirorum partes secutus, proscripti patris
sui, praetorii uiri, latebras centurionibus edidit.

[6] L. Iulius Annalis cum in campum ad quaestoria comitia filii
descendens proscriptum se cognouisset, scelere nefarii iuuenis
effectum est ut occideretur.

[7] Vettium Saisum proscriptum et latentem uxor interficiendum
tradidit.

[ext. 1] Scipione Africano patris et patrui memoriam gladiatorio
munere Carthagine Noua celebrante, duo regis filii, nuper patre
mortuo, in harenam processerunt de regno pugnaturi, nec eos
Scipio a proposito mouere potuit.

[ext. 2] Mitridates cum ipso patre bellum de dominatione gessit.

12. {$DE MORTIBVS NON VVLGARIBVS$}

[1] Tullus Hostilius, fulmine ictus, cum domo conflagrauit.

[2] Nuntiata clade quae apud lacum Thrasimenum acciderat, mater,
sospiti filio facta obuia, in complexu eius expirauit. Altera
mater, cum falso filii nuntio maesta domi sederet, ad primum
conspectum redeuntis exanimata est.

[3] M. Iuuentius cos., Ti. Gracchi collega, cum in Corsica, quam
nuper subegerat, sacrificaret, decretas a senatu nuntiantibus
supplicationes ob res ab eo bene gestas, epistulas intento animo
legens, caligine oborta conlapsus, ante focum mortuus iacuit.

[4] Q. Catulus, a Mario mori iussus, recenti calce inlito
cubiculo multoque igne percalefacto se inclusum peremit.

[6] Herennius Siculus haruspex, Gracchi amicus, cum eo nomine in
carcerem duceretur, posti eius inflicto capite concidit.

[7] C. Licinius Macer, Calui pater, repetundarum reus, dum
sententiae dicerentur, maenianum conscendit et misit ad
Ciceronem, qui id iudicium cogebat, ut diceret sua bona non posse
hastae subici - se enim reum perisse, non damnatum -, et ita
sudario ore et faucibus coartatis, incluso spiritu, morte poenam
praecessit.

[8] Cornelius Gallus praetorius et T. Etherius eq. R. inter usum
ueneris absumpti sunt.

[ext. 1] Coma Cleonis frater, dux latronum, perductus ad P.
Rutilium cos., cum de uiribus et conatibus fugitiuorum
interrogaretur, sumpto tempore ad se colligendum, caput operuit
innixusque conpresso spiritu interiit.

[ext. 2] Aeschylus poeta in Sicilia, moenibus urbis in qua
morabatur egressus, aprico in loco resedit. Super quem aquila
testudinem ferens, delusa splendore capitis - erat enim caluus -
perinde atque lapidi testudinem inlisit; quo ictu Aeschylus
peremptus est.

[ext. 4] Euripides, ab Archelai regis cena repetens domum, a
canibus discerptus est.

[ext. 5] Sophocles, cum in certamen tragoediam dimisisset,
ancipiti sententiarum euentu sollicitatus, tandem uictor, causam
mortis gaudium habuit.

[ext. 7] Pindarus, cum in gymnasio, super gremium pueri quo unice
delectabatur capite posito, quieti se dedisset, obiit.

[ext. 9] Milo Crotoniates, cum iter faciens quercum in agro
cuneis adactam uidisset, diuellere conatus excussit cuneos.
Manibus oppressis a feris laceratus est.

13. {$DE VITAE CVPIDITATE$}

[1] Marcus Aquilius, cum gloriose extingui posset, Mithridati
turpiter seruire maluit.

[2] C. Carbo cos., iussu Pompei ad supplicium ductus, quo diutius
lucis usu frueretur, petit flebiliter ut sibi aluum releuare
prius quam expiraret liceret.

[3] D. Brutus a Furio, quem ad eum occidendum Antonius miserat,
conpressus, gladio eius se subtraxit.

{$QVAM EXQVISITA QVIDAM CVSTODIA VSI SINT$}

[ext. 2] Masinnissa rex, parum fide<i> in pectoribus hominum
reponens, custodia se canum uallauit.

[ext. 4] Dionysius tyrannus metu tonsorum filias suas detondere
docuit. Quas ipsas, postquam adultae aetati adpropinquabant,
instituit ut iuglandium nucum putaminibus barbam sibi et capillos
adurerent, atque etiam cubicularem lectum lata fossa cinxit, in
quem se ligneo ponte recipiebat. Satellites barbaros et seruos
habebat.

14. {$DE SIMILITVDINE FORMAE$}

[1] Pompeio Magno Vibius ingenuae stirpis et Publicius libertinus
similes fuerunt.

[2] Pater Cn. Pompei Menogenis coqui sui persimilis fuit. [3]
Cornelius Scipio uictimario cuidam persimilis erat. [4] Lentulus
histrioni Spintheri similis fuit, Metellus Nepos Pamphilo
tertiarum actori.

[ext. 1] Regi Antiocho unus ex aequalibus, nomine Artemo,
persimilis fuit. Quem Laodice uxor Antiochi, interfecto uiro,
dissimulandi sceleris gratia in lectulo perinde ac si ipsum regem
conlocauit.

15. [1] Herophilus, ocularius medicus, tam similis Mario fuit ut
sibi eum auum uindicare<t>.

[3]Repertus est qui se diceret Sertorii filium.

[4] Extitit qui se Octauiae sororis Augusti diceret filium.

[5] Quidam, Cornelio Sulla rerum potiente, domum Cn. Asiani
Bionis inrupit, filiumque eius expulit, uociferando se filium
eius esse.

[ext. 2] Caesar Augustus barbarum quendam, ob eximiam
similitudinem Cappadociae regnum adfectantem tamquam Ariathes
esset, puniuit, cum ille Ariathes a M. Antonio esset occisus.

