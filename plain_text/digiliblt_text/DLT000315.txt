digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De figuris sententiarum et elocutionis

Iulius Rufinianus

Correzione linguistica: Beatrice Strona

Codifica XML: Nadia Rosso

2016 digilibLT, Vercelli

Fonte: Rhetores Latini Minores, ex codicibus maximam partem
primum adhibitis emendabat Carolus Halm, Lipsiae 1863, 38-47
(Bibliotheca Scriptorum Graecorum et Romanorum Teubneriana)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

Hactenus Aquila Romanus ex Alexandro Numenio: exinde ab eo
praeteritas, aliis quidem proditas, subtexuimus.

1. Εἰρωνεία elocutiuncula Sallustiana commodissime exprimitur,
cum aliud in pectore reclusum, aliud in lingua promptum habemus,
et sententia enuntiationis in contrarium verbis accipitur, ut
apud Vergilium:

     {%Scilicet is superis labor est%}.
Apud Tullium pro Ligario: {%Novum crimen, Gai Caesar%}, et
cetera.

In Clodium et Curionem: {%Tu vero festivus, tu elegans, tu solus
urbanus, quem decet muliebris ornatus%}, et cetera. Ironiae autem
species sex, chleuasmos sive epicertomesis, charientismos sive
scomma, asteismos, diasyrmos, exuthenismos, sarcasmos.

2. Χλευασμός sive ἐπικερτόμησις. Haec figura risum excitat et
severe proposita vafre excutit, eludens personarum aut rerum
comparatione, ut apud Vergilium:



     {%meque timoris%}
     {%Argue, tu, Drance%}.
     


Apud Ciceronem: {%Quasi vero ego de facie tua, catamite,
dixerim%}. Vel alias: {%Potuistine contumeliosius facere, si tibi
hoc Parmeno alioqui ac non ipse Parmeno nuntiasset%}.

3. Χαριεντισμός sive σκῶμμα. Hac figura fit {%festiva dictio%},
cum amoenitate mordax, ut apud Ciceronem: {%Infirmo corpore atque
aegro, colore, ut ipsi iudicare potestis, u.%} Et apud eundem:
{%Facite enim, ut vultum ipsius et illam usque ad talos demissam
purpuram cogitetis%}.

4. Ἀστεϊσμός, {%urbana dictio%}. Hac figura fit excitatis aliis
ingenua festivitas, ut apud Ciceronem: {%Respicite, respicite,
iudices, hominum fortunas, respicite Fabricii senectutem. Cum hoc
‘respicite’ ornandae orationis causa saepe dixisset, respexit
ipse. At Fabricius a subselliis demisso capite discesserat%}. Et
alias: {%Negabant mirum, ius tam nequam esse verrinum%}. Et
alibi: {%Alii execrabantur Sacerdotem, qui tam nequam verrem
reliquisset%}.

5. Διασυρμός. Haec figura fit, cum rem aliquam aut personam
elevamus, ut apud Tullium: {%Est adhuc, quod admirari vos video,
non Verres, sed Quintus Mutius%}. Et in eodem: {%Sed repente,
tanquam epoto Circaeo, factus est Verres: redit ad se atque ad
mores suos%} Et alibi: {%Quid ad haec Naevius? Ridet scilicet
nostram amentiam, qui in vita sua rationem summi officii
desesideremus et instituta bonorum virorum requiramus%}.

6. Ἐξουθενισμός. Figura haec fit, cum rem aliquam extenuamus et
contemtam facimus, ut apud Horatium in Lucilium:



     {%At magnum fecit, quod verbis Graeca Latinis%}
     {%Miscuit%}.
     


Apud Tullium pro Caecina: {%Eieci ego te armatis hominibus, non
deieci, ut tantum facinus non in aequitate iuris, sed in una
litera latuisse videatur%}. Item in Philippicarum secunda: {%Nam
quod quaerebas, quo modo redissem: primum luce, non tenebris,
deinde cum calceis et toga, nullis caligis nec lacerna%}. Cato
apud Athenienses: {%Antiochus epistolis bellum gerit, calamo et
atramento militat%}.

7. Σαρκασμός. Haec figura quibusdam videtur eadem, quae
chleuasmos, sed a peritissimis propria significatione descripta
est. Peculiariter enim foediora ea significamus, non tamen sine
dicacitate concinna, ut apud Vergilium:

     {%Novimus et qui te transversa tuentibus hircis%}.
Apud Ciceronem: {%Sexte noster, quoniam etiam iura ligurris%}. Et
pro Caelio: {%Quod facerem vehementius, nisi mihi intercederent
inimicitiae cum istius mulieris viro, fratre volui dicere: semper
hic erro%}.

8. Ἀπόφασις sive Αἰτιολογία, venustum schema, ubi quasi alio
interrogante nobis ipsis respondemus et rationem reddimus. Cicero
pro Tullio: {%Si qui furem occiderit, iniuria occiderit. Quam ob
rem? Quia ius constitutum nullum est. Quid si se telo
defenderit? Non iniuria. Quid ita? Quia constitutum est%}. Caesar
pro Bithynis: {%Quid ergo? Syngraphae non sunt, sed res aliena
est%}. Et hactenus, ubi nobis rcspondemus, alias, ubi aliis: quod
nisi arte procedit, causam prodit: ut apud Vergilium
interrogante altero, quod negare non poterat, subtiliter <alter>
occurrit, ne furtum fecisse existimetur:

     {%An mihi cantando victu non redderet ille?%}
Testis interrogatus in reum, {%an fustibus vapulasset%}: {% ‘et
innocens,’%} inquit. Aut cum dicitur, {%quaero an occideris
hominem?%} et respondetur {% ‘latronem’%}, ut confessionem
praecurrat defensio.

9. Ἀπορία, eadem est et διαπόρησις, addubitatio quaedam, cum
simulamus quaerere nos, unde incipiendum, {€ubi desinendum€},
quid potissimum dicendum an omnino dicendum, cumque
artificialiter simulamus nos ibi res invenire, non paratos
venisse. Cicero in Verrem: {%Quem? Quemnam? Recte admones:
Polyclitum esse dicebant%}. Et de domo sua apud pontifices:
{%Tibi literas ille misit? Quas? <Quas> aut numquam misit, aut si
misit, in contione recitari noluit. Itaque sive ille misit sive
tu protulisti, certe consilium tuum de honore Catonis nudatum
est%}.

10. Ἀνακοίνωσις {%communicatio%} est, cum aut ipsos adversarios
consulimus aut cum iudicibus deliberamus. Cicero in divinatioue:
{%De te, Caecili — iam me hercules extra hanc contentionem
certamenque nostrum%} et reliqua. Est et idiotismos. Idem pro
Quinctio; {%Si dupondius tuus ageretur, Sex. Naevi si in parvula
re captionis aliquid vererere, statim ad Gaium Aquilium aut eorum
aliquem qui consuluntur cucurrisses: cum ius amicitiae,
societatis, adfinitatis ageretur . . .%} Item ibidem: {%Ego nunc
pro te hos consulo post tempus et in aliena re, quoniam tu in tua
re, cum tempus erat, consulere oblitus es. Quaero abs te, Gai
Aquili, L. Lucili, P. Quinctili, M. Marcelle: vadimonium mihi non
obiit quidam socius et adfinis meus, quocum mihi necessitudo
vetus, controversia de re pecuniaria recens intercedit%}, et
cetera. Item: {%Profecto si recte vestram bonitatem atque
prudentiam agnovi, non multum me fallit, si consulamini, quid
sitis responsuri: primum exspectare . . .%} Cato: {%Si vos in eo
loco essetis, quid aliud faceretis?%} Et alibi: {%Communem rem
putatote, ac vos huic praepositos%}. Vergilius:



     {%fuit et tibi talis%}
     {%Anchises genitor, Dauni miserere senectae%}.
     


11. Ἀγανάκτησις, {%indignatio%}, quae fit maxime pronuntiatione.
Ennius in Iphigenia:

     {%Menelaus me obiurgat: id meis rebus regimen restat%}.
Vergilius:



     {%Cantando tu illum? Aut umquam tibi fistula cera%}
     {%Iuncta fuit?%}
     


Cicero pro Sulla: {%Fero ego te, Torquate, iam dudum fero%}.

12. Ἀποδίωξις, {%reiectio%} vel reprobatio quarundam rerum, quasi
in quaestionem non venire dignarum, neque oportuisse aut ab
adversariis poni aut a nobis quaeri aut a iudice postulari. Quod
schema mire facit <ad> accelerate fugiendum, ut et tacuisse et
tamen non timuisse videamur ut in re difficili et contraria non
haereamus. In qua figura breviter morati ad aliud statim transire
debemus. Cicero pro Caelio: {%Equitis Romani autem esse filium
criminis ioco poni ab accusatoribus, neque his iudicantibus . .
.%}

13. Ἀποπλάνησις est [aut] iudicis a re contraria nobis avocatio,
quam cum desiderat aut ab adversario commonetur ut quaerat, nos
obscurando et miscendo et promittendo quidem dicturos nos, sed
suo loco, ad aliam rem avocamus, et rursum dum dicimus, sensim ad
aliud transimus, et ab eo, quod contra nos est, avocatur et
suspenditur iudex vel coniuncta rerum multitudine implicatur, ut
non de uno, sed de pluribus putet sibi sententiam esse dicendam,
ut pro Cluentio fecit Cicero, in qua oratione tenebras se
offudisse iactavit iudicibus Cluentianis: {%Intellegant nihil me
nec subter fugere voluisse reticendo nec obscurare dicendo. Ego
me, iudices, ad eam causam accedere, quae iam per annos octo
continuos%} usque eo {%efficiam profecto%}. Deinde: {%Versatam
esse in iudicio pecuniam constat%}: totum caput. Deinde: {%Vnum
quidem, nemo erit tam inimicus Cluentio%} usque ad finem capitis
ipsius.

14. Ἀφορισμός vel διορισμός, descriptio rerum per reprehensionem,
quae exprimit et corrigit vim sententiae et potestatem. Quare
potest videri species emendationis; nam quae temere dixeris,
reprehendit. Tullius: {%Quamquam illa non poena, sed prohibitio
sceleris fuit%}. Aut alias: {%Cives,%} {€cives€} {%inquam, si hoc
nomine appellare fas est%}.

15. Ἀρά, {%execratio%}. Execratio oratoria apud Ciceronem: {%O
scelus! o portentum in ultimas terras exportandum!%} Apud
Vergilium:



     {%At tibi pro scelere, exclamat, pro talibus ausis%},
     {%Di, si qua est caelo pietas, quae talia curet%},
     {%Persolvant grates dignas%}.
     


16. Δέησις, {%obsecratio%} vel {%obtestatio%}, qua deos oramus
aut homines. Cicero pro Deiotaro: {%Per dexteram istam tuam ego
obtestor%}. Pro Roscio μετὰ εἰρωνείας˙ {%Rogat oratque te,
Chrysogone%}. Apud deos Vergilius:



     {%Per superos atque hoc caelum . . .%}
     {%Per ego has lacrimas dextramque tuam te%}.
     


Plautus:

     {%Ita te obtestor per senectutem tuam%}.
17. Διαβολή, criminatio et quasi denuntiatio eorum, quae futura
sunt. Cicero pro Milone: {%Erit ille atque inlucescet dies%} et
cetera. Terentius:



     {%Videre videor iam illum diem, quom hinc egens%}
     {%Profugiet aliquo militatum%}.
     


Apud Vergilium:

     {%Sed non ante datam cingetis moenibus urbem%},
et cetera.

18. Διάνοια. Haec figura fit proprie, cum proponitur non id quod
fieri oportet, sed quod fit. Tullius: {%Dolabella autem, quem ad
modum homines nobiles%}, usque {%iniuriam%} {€facere€}
{%fortissime perseverat%}. Vergilius: {%Furor arma ministrat%}.
Applicatur huic figurae etiam χρεία, {%sententia necessaria%}, ut
Cato in Thermum post censuram: {%Qui ventrem suum non pro hoste
habet, qui pro re publica, non pro sua obsonat, qui stulte
spondet, qui cupide aedificat%}.

19. Ἀποφώνημα, {%sententia responsiva%}, ut apud Caecilium: {%Fac
velis, perficies%}. Apud Tullium: {%Literarum radices amaras,
fructus dulces%}.

20. Διαλογισμός. Haec fit ita, cum quis secum disputat et
volutat, quid agat vel quid agendum putet. Apud Terentium: {%Quid
igitur faciam?%} Vergilius:



     {%En, quid ago? Rursusne procos irrisa priores%}
     {%Experiar?%}
     


Cicero pro Cluentio: {%Dem iudicibus? Mihi igitur nihil
quaeretur?%} In Verrinarum libro I. {%Si pupillo redimitur, mihi
praeda de manibus eripitur. Quod est igitur remedium? Quod?%}

21. Ἐπίπληξις sive ἐπιτίμησις. Fit haec figura, cum iurgamus aut
coarguimus. Cicero in Catilinam: {%Patere tua consilia non
sentis? Quem nostrum ignorare arbitraris?%} Terentius: {%Non ego
te vidi manum?%} Vergilius:

     {%Non ego te vidi Damonis, pessime, caprum?%}
22. Ὁμοίωσις est, cum per similitudinem res praesentantur. Cuius
species sunt primae duae, παράδειγμα et παραβολή. Harum distantia
est, quod paradigma facit vera exempla, parabole ficta ostendit.

23. Παραδείγματος quidem triformis est ratio. Nam exemplum aut
personas tantum exhibet sine sermone, aut sermonem sine personis,
aut simul utrumque. Personam sine sermone, ut Cicero in
Catilinam: {%Neque enim potuisset aut ille Ahala%}, usque ad {%si
sceleratos cives interimere%}. Sermonem sine persona: {%Catonis
est dictum: pedibus compensari pecuniam%}. Sed sermonem pariter
et personam: Cicero pro Roscio: {%Estne hoc illi dicto atque
facto Fimbriano simillimum?%} Rursum parabola et ipsa tripartita
est, per εἰκόνα, ὅμοιον, ἐπαγωγήν.

24. Icon fit, cum perfectae formae similes conferuntur.
Vergilius:

     {%Talis Amyclaei domitus Pollucis habenis%}.
Cicero de populo Romano: {€ut€} {%mare, quod sua natura
tranquillum sit, ventorum vi agitari et conturbari solet: sic
populus Romanus . . .%}

25. Homoeon. Haec figura fit, cum ex partibus aliqua similitudo
colligitur, ut Vergilius:

     {%Sic oculos, sic ille manus, sic ora tenebat%}.
Etiam in actu fit homoeon, ut idem Vergilius:



     {%Non aliter, quam si immissis ruat hostibus omnis%}
     {%Carthago aut antiqua Tyros%}.
     


Cicero in Verrinis: {%Subcinctam Scyllam lupis et canibus, cum
pube tenus virgo sit, similem esse Verris et comitum illius,
quibus quasi canibus succinctus sit%}.

26. Ἐπαγωγή. Fit haec ex rerum similium collatione vel
argumentorum, salva tamen similitudine. Rerum, ut Vergilius:



     {%Improvisum aspris veluti qui sentibus anguem%}
     {%Pressit humi nitens%}.
     


Et Cicero pro Roscio comparat occupationes Iovis optimi maximi
Sullae rebus gestis propius. Argumentorum autem, ut Lucilius:



     {%Nam si tu fluctus undasque e gurgite salso%}
     {%Tollere decreris, ventum prius Emathium%},
     {%Ventum, inquam, tollas t. c. q. i. l.%}
     


27. Ἐπιτροπή. Haec fit, cum figurate concedimus, quod velit quis
faciat, ut Vergilius Aeneidos primo:

     {%Sequere Italiam ventis, pete regna per undas%}.
Et Cicero: {%Quid exspectas? Proficiscere: nimium iam diu te
imperatorem tua illa Manliana castra desiderant%}.

28. Εὐχαί, {%precationes%}. Vergilius:

     {%Da nunc, Tybri pater, ferro, quod missile libro%}.
Cicero in Catilinam, cum invocat Iovem ad poenam coniuratorum
atque ita concludit: {%Aeternis suppliciis vivos mortuosque
mactabis%}.

29. Ἐπιφώνημα. Hac sententia in fine expositae rei cum affectu
enuntiatur. Cicero in Verrinis: {%non vitam liberum, sed mortis
celeritatem p recabantur%}.

30. Ἐνθύμημα fit, cum periodos orationis ex contrariis sententiis
astringitur. Apud Lucilium:



     {%Si me nescire hoc nescis, quod quaerere dico%},
     {%Quare divinas quicquam, † aut quare debes%}
     {%Ipse? et si scis q. b. e. scire hoc d. t.%}
     


Cicero in divinatione: {%Qui te neque velle sua causa, nec, si
cupias, %}{€posse arbitrantur€} {%r. i. id est, mea fuit his%},
et cetera.

31. Ἐπανάληψις, repetitio sententiae propter aliam necessariam
causam, non ut fit in figuris elocutionis. Sic apud Lucilium:



     {%Vellem concilio vestrum, quod dicitis, olim%}
     {%Vellem, caelicolae, <olli> adfuissemus priorei%}
     {%Concilio%}.
     


Cicero pro Rabirio: {%Libenter, si esset integrum, profiterer
idem, Saturninum C. Rabiri manu interfectum. Nihil me iste clamor
commovet%}, usque hoc, {%libenter, inquam, profiterer%}.

32. Προϋπεργασία vel προπαρασκευή, {%praemunitio%}, qua ante
utimur, ut confirmetur id, quod subiecturi sumus. Vt si testem
producturi sumus, ante <necesse> est ei fidem habendam esse
doceamus. Quare velut generalis locus et tractatus communis est.
Cicero pro Milone ante praemunit, licere hominem occidere, et tum
subicit occisum P. Clodium iure, et sine invidia, cum ita dicit:
{%Negant intueri lucem esse fas ei, qui a se esse hominem
occisum fateatur. In qua tandem civitate hoc homines stultissimi
disputant?%}

33. Παρρησία, oratio libera, quam Cornificius {%licentiam%}
vocat. Cicero pro Ligario: {%Suscepto bello, Caesar, gesto etiam
ex parte magna, nulla vi coactus%}, et cetera. Contra idem:
{%Quid aliud egimus, Tubero, nisi ut, quod hic potest, nos
possemus?%} Interdum adulanter inducitur. Sic adulatio est pro
Rabirio perduellionis, libere cum ait: {%Quin continetis vocem
vestram, indicem stultitiae, testem paucitatis?%}

34. Παράδοξον sive ὑπομονή, {%sustentatio%} vel {%inopinatum%}.
Hoc schema suspendit sensum, deinde subicit aliquid eo, contra
exspectationem auditoris, sive maius sive minus, et ideo
sustentatio vel inopinatum dicitur. Cicero pro Ligario: {%Hinc
prohibitus non ad Caesarem, ne iratus, non ad domum, ne iners,
non aliquam in regionem, ne condemnare causam illam, quam
secutus%} et cetera.

35. Προτροπή {%adhortatio%} ad aliquam rem est [et palilogia].

Vergilius:



     {%Nunc, nunc insurgite remis%},
     {%Hortor vos, socii%}.
     


Cicero in Verrem II. actionis libro I: {%Vos, quod ad vestram
famam senatusque consulta pertinet, iudices, prospicite atque
consulite%}, et cetera.

36. Παθοποιία. Hac vel odium vel iracundia vel misericordia
commovetur. Vergilius:



     {%Domus interior gemitu miseroque tumultu%}
     {%Miscetur%}.
     


Cicero pro Roscio: {%Nemo erat, qui non ardere illa omnia mallet
quam videre in Sex. Roscii bonis dominantem%}, et cetera. Apud
eundem in Verrem: {%Clamor interea fit tota domo, pugna inter
servos Rubri atque hospitis%}, et cetera. Alio loco: {%Caedere
ianuam saxis, instare ferro, ligna et sarmenta circumdare
ignemque subicere coeperunt%}.

37. Σύγκρισις sive ἀντίθεσις, comparatio rerum atque personarum
inter se contrariarum, ut:



     {%Ego proiector, quod tu peccas; tu delinquis, ego arguor?%}
     {%Pro malefactis Helena redeat, virgo pereat innocens?%}
     {%Tua reconcilietur uxor, mea necetur filia?%}
     


Cicero pro Murena: {%Vigilas tu de nocte, ut consultoribus tuis
respondeas: ille, ut mature, quo intendit, cum exercitu
perveniat%}, et cetera. Item in Verrinis; {%Iste multo
sceleratior et nequior quam ille Adrianus, aliquanto etiam
felicior fuit%}, et cetera.

38. Ὑπερβολή aliis tropus videtur: ceterum fit, cum excedit
veritatem sententia. Apud Vergilium:

     {%Qui candore nives anteirent, cursibus auras%}.
Apud Tullium: {%Campus ipse me causam paene docuit Leontinus%}.

