digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De schematis dianoeas

Iulius Rufinianus Ps.

Correzione linguistica: Beatrice Strona

Codifica XML: Nadia Rosso

2016 digilibLT, Vercelli

Fonte: Rhetores Latini Minores, ex codicibus maximam partem
primum adhibitis emendabat Carolus Halm, Lipsiae 1863, 59-62
(Bibliotheca Scriptorum Graecorum et Romanorum Teubneriana)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

1. Schemata dianoeas, id est, figurae sententiae fiunt, cum in
sensibus aliqua a vulgari et simplici {€specie€} cum ratione
mutamus. Cum omnes autem, quae orationem sensu figurant,
generaliter figurae communiterque dicantur, haec tamen proprie
figura ac specialiter dicitur, quae in scholis vulgo usurpator
<nomine> {%controversiae figuratae%}. Huius specialis figurae
usus multiplex. Vnus, si dicere manifeste parum tutum est, ut
dicitur in eum figurate, qui sub condicione abolitionis
tyrannidem deposuit, ut: {%Praesens tutor libertatis neque tamen
immemor legum sum, quae mihi semper sacrosanctae fuerunt%}. Hoc
enim adversarium percutit, cui non semper sacrosanctae leges
fuerunt. Quale est illud forsitan apud Vergilium:



     {%Tuque prior, tu parce, genus qui ducis Olympo:%}
     {%Proice tela manu, sanguis pius%}.
     


Nam simul causam belli civilis ostendit in Caesare fuisse, dum
dicit priorem illum debere parcere, simul dolorem † confessa et
in iudicio suo quaerit, tamquam ideo parcere prior debeat, quia
sit Anchisae pius sanguis et ab Olympo genus ducat. Secundus
harum usus est figurarum, cum quid oblique enuntiamus, quia
dicere palam minime libet et inhonestum est, ut fere figurae in
adulterum patrem fiunt, cum quis hoc modo patrem vellicat:
{%Placuit condicio matrimonii meo etiam patri et ago illi
gratias, quod, ut uxorem hanc potissimum ducerem, hortatus est%}.
Per haec enim soceri cupido in nurum detegitur. Quale forsitan
Vergilianum illud possit videri:



     {%Illum non populi fasces nec purpura regum%}
     {%Flexit et infidos agitans discordia fratres,%}
     {%Non res Romanae perituraque regna%}.
     


Nam {%illum%}, sentit et dicit, {%non res Romanae periturae et
regna flexere%}. Verum per {%res Romanae%} latent imperia dicta,
sed {%regna%} vocat, tanquam non <de> imperiis Romanis ista
dicantur, sed de quibuslibet regnis. Tertius usus est harum
figurarum, quum gratia venustatis adhibentur, qui tamen ironiae
est proximus. Sed eius modi figurae, quae iuvenibus in schola
lasciviunt, ut Cornutus ait, minime maturae sunt et parum causis
foroque conveniunt. Nam in his, quae prodesse aut obesse causae
videntur, cur quod nolis intellegi dicas? aut cur quod cupias
intellegi involvas?

2. Προκατάληψις est schema dianoeas, cum id quod adversarius
arrepturus est atque obiecturus, praesumimus ac praecipimus, ut
illud:



     {%neque me Argolica de gente negabo:%}
     {%Hoc primum%}.
     


Et:



     {%Scio me Danais e classibus unum%}
     {%Et bello Argolicos fateor petiisse penates.%}
     


Latine haec figura dicitur {%praeceptio%} vel {%anticipatio%}.

3. Προκατασκευή est procatalepsi proxima, cum rei, de qua acturi
sumus, colorem praeparamus atque praetendimus, ut in illo:

     {%Anna soror, quae me suspensam insomnia terrent!%}
usque:

     {%quae bella exhausta canebat!%}
Nam primo de insomniis questa est, dein admirari se virtutem
hospitis dixit et veram fidem esse, a diis illum genus ducere:
misereri etiam casus et errores, ut verecundius postea de amore
fateretur, quasi in affectum hospitis vel insomniis vel
admiratione <virtutis vel miseratione> calamitatis inducta sit.
Haec figura dicitur Latine {%praeparatio%}.

4. Ἀνθυποφορά est figura sententiae, qua adversariorum nobis
sententias ac dicta proponimus ac substituimus, in hoc tantum, ut
illis respondeamus, ut:

     {%Verum anceps pugnae fuerat fortuna. Fuisset%}.
Et:



     {%Sed periisse satis semel est. Peccare fuisset%}
     {%Ante satis%}.
     


Latine dicitur {%oppositio%} vel {%obiectio%}.

5. Σχέσις proxima figura est anthypophorae, qua adversariorum
affectum quemlibet fingimus, cui respondeamus, ut in illo:



     {%Indignum est Italos Troiam succendere flammis%}
     {%Nascentem et patria Turnum consistere terra:%}
     {%Quid face Troianos atra vim ferre Latinis?%}
     


Haec non ita Iuno proposuit, quasi manifeste Venus indignum esse
dixisset, sed quasi indignum esse Veneri fingeret vel
suspicaretur. Haec Latine dicitur {%adfictio%}.

6. Ἀνασκευή est superiorum proxima figura, qua ab adversariis
maxima proposita destruimus ac redarguimus velut falsa, ut:



     {%Nunc Lyciae sortes, nunc et Iove missus ab ipso%}
     {%Interpres, divum fert horrida iussa per auras%}.
     


Latine dicitur {%destructio%} vel {%evacuatio%}.

7. Ἐπιτίμησις est etiam proxima figura, cum adversarium iisdem
verbis, quibus ab eo lacessiti sumus, percutimus, ut in illo:



     {%Quis deus in fraudem, quae dura potentia nostra%}
     {%Egit? Vbi hic Iuno?%}
     


quia scilicet Venus dixerat:



     {%Si nulla est regio, Teucris quam det tua coniunx%}
     {%Dura%}.
     


Et:

     {%bis capti Phryges%}.
Latine dicitur {%obiurgatio%}.

8. Ὑπόκρισις est figura sententiae, cum adversarium gestu et
pronuntiatione extollimus vel abicimus et spernimus, ut in illo:



     {%Cantando tu illum? Aut umquam tibi fistula cera%}
     {%Iuncta fuit?%}
     


Auditur enim: Tu nullus alioqui, illum autem magnum in canendo.



     {%Non ego Daphnim%}
     {%Iudice te metuam%}.
     


Scilicet mihi iniquus es et non recte iudicaturus. Latine dicitur
{%pronuntiatio%}.

9. Εἰρωνεία est figura sententiae, laudis et orationis et
magnificandi, non sine derisu in contrarium tendens, ut in illo:
{%Egregiam vero laudem%} et reliqua. Latine dicitur
{%dissimulatio%} vel {%irrisio%}.

10. Χλευασμός est ironiae proxima figura, cum aliquos amara
oratione non sine derisu insectamur ac laedimus, ut:



     {%En, agros, et quam bello, Troiane, petisti,%}
     {%Hesperiam metire iacens%}.
     


Et:

     {%Lucage, nulla tuos currus fuga segnis equorum . . .%}
Latine dicitur {%insectatio%}. Inter chleuasmon autem et ironiam
hoc interest, quod ironia specie magnificationis illudit et, dum
laudat, irridet: at chleuasmos palam cum amara insultatione
castigat.

11. Σαρκασμός chleuasmo proxima est et similis figura, qua
adversariorum facta cum exacerbatione admissorum lacessimus, ut
apud Sallustium de Sullae crudelitate: {%Vt in M. Mario, cui
fracta prius crura . . . artus expiraret%}. Latine dicitur
{%exacerbatio%}.

12. Ἀντίφρασις est figura sententiae, cum quaedam negamus nos
dicere et tamen dicimus, ut apud Lucilium:



     {%Non tango quod avarus homost quodque improbus%}
     {%mitto%}
     


Et apud Vergilium:

     {%Quid memorem portus Lucrinoque addita claustra?%}
Latine dicitur {%omissio%}.

13. Ἠθοποιία est alienorum affectuum qualiumlibet dictorumque
imitatio non sine reprehensione. Latine dicitur {%figuratio%} vel
{%expressio%}.

14. Προσωποποιία est figura sententiae, qua oratio {€ad€}
alterius personae orationem imitandam retorquetur. Latine dicitur
{%deformatio%} vel {%effiguratio%}.

15. Ἐνάργεια est figura, qua formam rerum et imaginem ita
oratione substituimus, ut lectoris oculis praesentiaeque
subiciamus.

