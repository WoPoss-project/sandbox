digilibLT. Biblioteca digitale di testi latini tardoantichi.

Progetto diretto da Raffaella Tabacco (responsabile della
ricerca) e Maurizio Lana

______________________________________________________________________

De schematis lexeos

Iulius Rufinianus Ps.

Correzione linguistica: Beatrice Strona

Codifica XML: Nadia Rosso

2016 digilibLT, Vercelli

Fonte: Rhetores Latini Minores, ex codicibus maximam partem
primum adhibitis emendabat Carolus Halm, Lipsiae 1863, 48-58
(Bibliotheca Scriptorum Graecorum et Romanorum Teubneriana)

Licenza Creative Commons Attribuzione - Non commerciale -
Condividi allo stesso modo 3.0 Italia

______________________________________________________________________

Le formattazioni sono riprodotte dalla seguente codifica:

Corsivo: {€testo€}

Doppia spaziatura di caratteri: {%testo%}

Grassetto: {$testo$}

Testo in formato minore: {@testo@}

Sottolineato: {#testo#}

Figura: {Fig: didascalia}



______________________________________________________________________

1. Πρόληψις est σχῆμα λέξεως, id est figura elocutionis, cum ante
numerus redditur verbis, quam res personaeve definiantur, ut:

     {%Nec tantum Rhodope mirantur et Ismarus Orphea%}.
Et:



     {%Interea reges — ingenti mole Latinus%}
     {%Quadriiugo vehitur curru . . .%}
     


Latine appellari potest {%praesumptio%} vel {%anticipatio%}.

2. Σύλληψις est, cum duabus diversisque sententiis et rebus unum
datur verbum, minime utrisque conveniens, ut:



     {%Inclusos utero Danaos et pinea furtim%}
     {%Laxat claustra Sinon%}.
     


{%Laxat%} enim et ad Danaos referri non potest, sicut ad
claustra. Et:



     {%Optime Graiugenum, cui me fortuna precari%}
     {%Ac vitta comptos voluit praetendere ramos%}.
     


Non enim, sicut {%cui praetendere ramos%}, ita et {%cui precari%}
potest videri ratione conexum. Et:

     {%His quidam signis atque haec exempla secuti%}.
Haec Latine dicitur {%conceptio%}.

3. Ζεῦγμα est, cum unum verbum communiter multis sententiis
iungitur ad omnes pari significatione pertinens et adnexum, ut:

     {%Aeneas urbe et sociis et classe relicta%}.
Latine haec figura dicitur {%ligatio%} vel {%adnexio%}.

4. Ὑπόζευξις est, cum singulis rebus sententiisque singula debita
verba iunguntur, ut:



     {%Procumbunt piceae, sonat icta securibus ilex%}
     {%Fraxineaeque trabes, cuneis et fissile robur%}
     {%Scinditur, advolvunt ingentes montibus ornos%}.
     


Et:



     {%Venit hiems: teritur Sicyonia bacca trapetis, %}
     {%Glande sues redeunt laeti, dant arbuta silvae: %}
     {%Et varios ponit fetus autumnus, et alte%}
     {%Mitis in apricis coquitur vindemia saxis%}.
     


Haec figura Latine vocabitur {%subiunctio%} vel {%subinsertio%}
vel {%subnexio%}.

5. Ἐπανάληψις est eorundem verborum simul positorum eiusdemque
sententiae post multa interiecta cum aliqua periodi conclusione
facta repetitio, ut:



     {%Huc , pater o Lenaee, tuis hic omnia plena%}
     {%Muneribus, tibi pampineo gravidus autumno%}
     {%Floret ager, spumat plenis vindemia labris: %}
     {%Huc, pater o Lenaee, veni%}.
     


Et:



     {%Pastorum musam Damonis et Alphesiboei, %}
     {%Immemor herbarum quos est mirata iuvenca%}
     {%Certantes, quorum stupefactae carmine lynces, %}
     {%Damonis musam dicemus et Alphesiboei%}.
     


Latine haec figura dicitur {%resumptio%} vel {%repetitio%}.

6. Ἐπαναφορά est, cum ab eodem verbo plures inchoatae sententiae
incipiunt, ut:



     {%Hic gelidi fontes, hic mollia prata, Lycori, %}
     {%Hic nemus: hic ipso tecum consumerer aevo%}.
     


Et:



     {%Num fletu ingemuit nostro? num lumina flexit? %}
     {%Num lacrimas victus dedit aut miseratus amantem est? %}
     


Et:



     {%Bellum, o terra hospita, portas: %}
     {%Bello armantur equi, bellum haec armenta minantur%}.
     


Et:

     {%Ver adeo frondi nemorum, ver utile silvis%}.
Et:

     {%Nocte leves stipulae melius%}.
Latine haec figura dicitur {%iteratio%}.

7. Παλιλογία est, cum verbum, quod in prima sententia est
ultimum, in sequente <est> primum, ut:



     {%Pierides: vos haec facietis maxima Gallo, %}
     {%Gallo, cuius amor tantum mihi crescit in horas%}.
     


Et:



     {%Addit se sociam timidisque supervenit Aegle, %}
     {%Aegle, Naiadum pulcherrima%}.
     


Et:



     {%Deiphobum vidi lacerum crudeliter ora, %}
     {%Ora manusque ambas%}.
     


Et:

     {%Concurrunt Tyrrenae acies%}.
Latine dicitur {%regressio%}.

8. Ἀναδίπλωσις est eiusdem verbi continuatim repetitio, ut:

     {%Longum, formose, vale, vale, inquit, Iola%}.
Et:

     {%O Corydon, Corydon, quae te dementia cepit! %}
Et:

     {%Me, me, adsum qui feci%}.
Latine dicitur haec figura {%duplicatio%}.

9. Ἐπαναδίπλωσις est, cum idem verbum in eadem sententia et
primum est et extremum, ut:



     {%Caesaris et nomen et famam tot ferre per annos, %}
     {%Tithoni prima quot abest ab origine Caesar%}.
     


Et:

     {%Ante novis rubeant quam prata coloribus, ante . . . %}
Et:

     {%Vnum illud tibi, nate dea, proque omnibus unum%}.
Et:

     {%Ipsum obtestemur veniamque oremus ab ipso%}.
Latine dicitur {%inclusio%}.

10. Μετάθεσις est, cum quod ante dictum est, postponitur, et quod
post dictum est, anteponitur, ut:

     {%Eripis, ut perdas, perdis, ut eripias%}.
11. Διακοπή sive διαστολή est, cum inter duo eadem verba diversum
ponitur aliquid medium, ut:

     {%Culpatusve Paris; divum inclementia, divum . . . %}
Et:

     {%Duc, age, duc ad nos%}.
Et:

     {%Scis, Proteus, scis ipse%}.
Latine dicitur {%separatio%}.

12. Παρένθεσις est, cum ordinata ac legitima sententia
interrumpitur per alienam extrinsecus diversamque sententiam, ut:



     {%Vare, tuum nomen, superet modo Mantua nobis, %}
     {%Mantua vae miserae nimium vicina Cremonae, %}
     {%Cantantes sublime ferunt ad sidera cygni%}.
     


Et:



     {%Ipsique suos iam morte sub aegra . . . %}
     {%Discissos . . . %}
     


Latine haec figura dicitur {%interruptio%} vel {%interiectio%}.

13. Ἀντίθεσις est, cum verbum verbo pari potestate per contrarium
redditur, ut:

     {%Seque novo veterum deceptum errore locorum%}.
Et:



     {%Volvitur ille vomens calidum de pectore flumen%}
     {%Frigidus%}.
     


Latine {%contrarium%} vel {%oppositio%} potest dici.

14. Πλοκή, cum idem verbum sententiave ad consummationem
superioris retorquetur, ut:

     {%Vos o, quibus integer aevi%}.
Quale forsitan et illud accipi potest:



     {%Pan etiam, Arcadia mecum si iudice certet, %}
     {%Pan etiam Arcadia dicat se iudice victum%}.
     


Latine dicitur {%implicatio%} vel {%retractatio%}.

15. Παρονομασία est secundum praedictum verbum positio alterius,
ipso poscente sensu, ut apud Terentium:

     {%Nam inceptio est amentium, haud amantium%}.
Et:

     {%Tibi erunt parata verba, huic homini verbera%}.
Quale illud poterit forsitan videri:



     {%Nec quisquam errantes acies letumque ferentis%}
     {%Sustentare . . . %}
     


Contra et aliter: {%Puppesque tuae pubesque tuorum%}. Latine
dicitur {%adnominatio%} vel {%adfictio%}.

16. Παρηγμένον est aeque similis figura, cum ex supra dicto verbo
aliud derivatur, ut:



     {%ultro%}
     {%Ipse gravis graviterque ad terram pondere vasto%}
     {%Concidit%}.
     


Et:

     {%Oppetere ingentem atque ingenti vulnere victum%}.
Et:

     {%Voce vocat Hecaten%},
et:

     {%Ire iter et castris audebit vellere signa%}.
Latine {%derivatio%} dicitur.

17. Ἐπανόρθωσις est, cum supra dictum verbum verbo sequenti
corrigitur, ut: {%Non subripere hoc est, <sed> furari%}. Latine
dicitur {%correctio%}.

18. Ἐπιστροφή est, cum in eadem verba plures sententiae desinunt,
ut:



     {%Si curatus inae quali tonsore capillos%}
     {%Occurri, rides: si forte subucula pexae%}
     {%Trita subest tunicae vel si toga dissidet impar, %}
     {%Rides%}.
     


Quale forsitan sit:



     {%Similis si cura fuisset, %}
     {%Tunc quoque fas nobis Teucros armare fuisset%}.
     


Et:



     {%Impius ante aras atque auri caecus amore%}
     {%Clam ferro incautum superat, securus amorum . . %}
     


Latine dicitur {%reversio%}.

19. Κλῖμαξ est, cum ex re in rem gradum tibi sententiae faciunt,
ut:

     {%Quae Phoebo pater omnipotens, mihi . . . %}
Et:



     {%Torva leaena lupum sequitur, lupus ipse capellam, %}
     {%Florentem cytisum sequitur lasciva capella%}.
     


Latine haec figura dicitur {%gradatus%}.

20. Ἀσύνδετον est vel διάλυκτον, cum oratio nulla coniunctione
conexa velut soluta sententiae regulam servat, ut:



     {%Consiliunt, partim galea clypeoque resultant%}
     {%Irrita, deflexit partim stringentia corpus . . . %}
     


Et:



     {%Ipsi numerumque modumque carinis%}
     {%Praecipiant, nos aera, manus, navalia demus%}.
     


Latine dicitur {%dissolutio%} vel {%inconexio%}. Asyndelon autem
modo per singula verba fit: {%aera, manus, navalia demus%}: et:

     {%Haec eadem, Aenea, terram, mare, sidera iuro: %}
modo per plura verba et per ea, quae Graeci vocant κῶλα:



     {%Denique, quid vesper serus vehat, unde serenas%}
     {%Ventus agat nubes, quid cogitet humidus auster, %}
     {%Sol tibi signa dabit%}.
     


Et:



     {%nube cava speculantur amicti, %}
     {%Quae fortuna viris, classem quo litore linquant, %}
     {%Quid veniant%}.
     


21. Ἐπάνοδος est, cum duobus brevius pluribusve propositis ad
singularum enarrationem recurritur, ut:



     {%Divellimur inde: %}
     {%Iphitus et Pelias mecum: quorum Iphitus aevo%}
     {%Iam gravior . . . %}
     


Et:



     {%Protinus Orsilochum et Buthen, duo maxima Teucrum%}
     {%Corpora, sed Buthen aversum cuspide fixit%}
     {%Loricam galeamque inter, qua colla sedentis%}
     {%Invenit%}.
     


Latine dicitur {%reversio%} vel {%regressio%}.

22. Παραδιαστολή est, cum similes res discernuntur contrariis
redditis, ut:



     {%Triste lupus stabulis, maturis frugibus imbres, %}
     {%Arboribus venti, nobis Amaryllidis irae%}.
     


Et:



     {%Dulce satis humor, depulsis arbutus haedis, %}
     {%Lenta salix feto pecori, mihi solus Amyntas%}.
     


Latine dicitur {%discriminatio%}.

23. Διαίρεσις est figura sermonis, cum fit rerum distributio, ut:



     {%Hic Dolopum manus, hic saevus tendebat Achilles, %}
     {%Classibus hic locus, hic acies certare solebant%}.
     


Et:

     {%Hic portus alii effodiunt . . . %}
Et:

     {%Ferit ense gravem Tymbraeus Osirim . . . %}
Haec Latine dicitur {%distributio%} vel {%designatio%}.

24. Ἀντίστασις est, cum idem verbum repetitur in contrario sensu,
ut:

     {%Vna salus victis nullam sperare salutem%}.
Et:

     {%Ex illo Corydon Corydon est tempore nobis%}.
Haec Latine dicitur {%contentio%}.

25. Μετάστασις est vel μετάβασις cum a loquentis persona ad
personam <aliam> transitum facimus, ratione aliqua vel adfectu,
ut:



     {%Non haec Euandro de te promissa parenti%}
     {%Discedens dederam: %}
     


deinde:



     {%Et nunc ille quidem spe multum captus inani%}
     {%Fors et vota facit . . . %}
     


Deinde:



     {%Infelix, funus nati crudele videbis. %}
     {%Hi nostri reditus expectatique triumphi? %}
     {%Haec mea magna fides? At non, Euandre, pudendis%}
     {%Vulneribus pulsum aspicies%}.
     


Haec figura dicitur {%variatio%} aut {%transitus%}.

26. Ἀποστροφή est, cum sermo a recto et instituto ordine in
diversum ac contrarium vertitur, ut: {%Scipiadas duros bello et
te, maxime Caesar%}.

Et:

     {%impulerit ferro . . . %}
Latine {%conversio%} dicitur. Inter metastasin et apostrophen hoc
interest, quod metastasis personarum multiplicata variatio est
et ab alia ad aliam, deinde rursus ad aliam et deinceps
gradatione transitur: at in apostrophe commutatio est personae
fere unius.

27. Sunt autem et aliae figurae, mire orationi decus
ornamentumque tribuentes. Eas hoc a superioribus discernere
oportet, quod non tam sententiarum perpetuarum sunt figurae quam
singulorum paene verborum, et quod carent appellationibus
propriis. Fiunt autem per casus, numeros, praepositiones, genera,
personas et si qua sunt talia: quarum exempla summatim
breviterque ponentur.

28. Figura per casum genitivum, ut si dicamus: {%constans vir
animi%}, pro {%constantis animi%}. Item alia, ut se habent ista:

     {%Isque amens animi et rumore accensus amaro%}.
Et:

     {%At non infelix animi Phoenissa%}.
Et:



     {%Actutum pius Aeneas atque integer aevi%}
     {%Ascanius%}.
     


Et:

     {%Hic annis gravis atque animi maturus Aletes%}.
Et si quis dicat {%pecuniae dives%}, ut:

     {%Insula dives opum%}:
et:

     {%Dives equum, dives pictai vestis et auri%}.
Item:

     {%quas illi laeta bonorum%}.
Et:

     {%Expediunt fessi rerum%}.
Et:



     {%Ille mihi ante oculos felix functusque laborum%}
     {%Egregiusque animi%}.
     


Et si qua sunt talia.

29. Figura per dativum, si quis dicat {%timeo illi%} pro {%timeo
pro illo%}, et talia, ut:

     {%Et pariter comitique onerique timentem%}.
Et:

     {%Tunc decuit metuisse tuis%}.
Et:

     {%Haec cum Dardanio Aeneae miranda videntur%},
pro {%ab Aenea%}. Et quae antique dicta sunt: {%cui nomen asylo
Romanum est%}. Et: {%cui nunc cognomen Iulo additur%}. Et: {%Cui
Rhemulo cognomen erat%}. Et: {%cui nomen amello fecere
agricolae%}. Item si qua sunt talia.

30. Figura per accusativum, ut si quis dicat {%togam fusus%}, pro
{%fusam togam habens%}, ut se habent ista: {%nodoque sinus
collecta fluenteis%}: et: {%Scissa comam%}: et: {%Et roseas
laniata comas%}. et: {%tumidusque novo praecordia regno%}: et:

     {%Inflatum hesterno venas, ut semper, Iaccho%}.
Et:

     {%Ecce, manus iuvenem interea post terga revinctum%}.
Et quae antique dicta sunt: {%forsan et haec olim meminisse
iuvabit%}. Et: {%numeros memini, si verba tenerem%}, pro
{%numerorum memini%}. Item si qua sunt talia.

31. Figura per ablativum, si quis de quopiam dicat, {%magnus
virtute%}, {%bonus bello%}, pro {%in bello%}, et {%erectus capite
incedit%}, ut se habent ista:

     {%Purpurei cristis iuvenes auroque corusci%}.
Et:

     {%Sunt mihi bis septem praestanti corpore Nymphae%}.
Et:

     {%Vnde prius laetum siliqua quassante legumen%}.
Et:

     {%tereti subnectit fibula gemma%}.
Et:

     {%qui forte tapetibus altis extractus%}.
Et:



     {%Quam tua ni, spoliata armis, excussa magistro%},
     {%Deficeret . . .%}
     


Item si qua sunt talia.

32. Figura Graeca: aut casu varietas, ut:

     {%Montibus in nostris solus tibi certet Amyntas%}.
Et: {%placidone etiam pugnabis amori?%} pro {%‘tecum certet’%} et
{% ‘cum amore pugnabis’%}. Et: {%Reddidit una boum vocem%}, pro
{%una e bubus%}. Item similia. Aut praepositione detracta, ut:
{%maria aspera iuro%}: et: {%Tyrrhenum navigat aequor%}. Item
quae sunt talia.

33. Figura per personas, ut si quis dicat: {%Vos, Iuppiter,
precor%}; ut sunt ista:

     {%Vos, o Calliope, precor, aspirate canenti%}.
Et:

     {%Vos, o patricius sanguis, quos vivere fas est%}.
Item si qua sunt similia.

34. Figura per numeros, ut si quis dicat: {%populus locuti
sunt%}, ut:

     {%Pars in frusta secant verubusque trementia figunt. %}
Et:



     {%Pars calidos latices et ahena undantia flammis%}
     {%Expediunt. %}
     


Et:



     {%saevitque animis ignobile vulgus: %}
     {%Tum, pietate gravem ac meritis si forte virum quem%}
     


     {%Conspexere, silent%}.
Et si qua sunt similia.

35. Figura per praepositionem {%ad%}, modo semel et simpliciter
positam, ut si quis dicat, {%advolvor illum%}, pro {%ad illum
volvor%}, et {%accedo illum%}, quasi {%ad illum accedo%}, ut:

     {%Explorare locos, quas vento accesserit oras%}.
Et:



     {%Nuntia fama ruit matrisque adlabitur aures%}
     {%Euryali%}.
     


Et:



     {%Electram Grai perhibent Atlantide cretam%},
     {%Advehitur Teucros%}.
     


Modo dupliciter elatam, ut: {%quin adeat ad eum, aggrediar ad
illum%}, et si qua sunt talia.

36. Figura per praepositionem {%in%}, modo semel et simpliciter
elatam, ut:

     {%Inflavit cum pinguis ebur Tyrrhenus ad aras%}.
Et: {%tu calamos inflare leves, quasi in calamos, et in ebur
flare%}. Et apud Sallustium: {%atque eos a tergo incurrerunt%},
quasi {%in eos incurrerunt%}. Modo dupliciter elatam, ut:

     {%Induerat Circe in vultus ac terga ferarum%}.
Et:

     {%Induit in florem et ramos curvavit olentes%}.
Et:

     {%Hanc, ut prona iugo laevum incumbebat in amnem%}.
Et si qua sunt similia.

37. Figura per verborum qualitatem, ut {%caput velor%}, pro
{%caput velo%} aut {%capite velor%}, ut:

     {%capita ante aram Phrygio velamur amictu%}.
Et: {%flava caput nectuntur oliva%}. Et: {%Et pecudum fulvis
velatur pectora setis%}. Et: {%aut pacem Troiano ab rege
petendum%}. Et: {%populare pentes%} pro {%populari%}.

38. Figura per modos temporum, ut cum dico {%libens fecero%}, pro
{%faciam%}, ut: {%donec me flumine vivo abluero%}.

39. Figura per adverbiorum qualitatem, ut cum dicimus, {%ad illum
ceno%}, {%ad villam moror%}, pro {%apud villam%}; et, {%terrae
iacet%}, pro {%in terra%}; et, {%domi militiaeque res gestas%};
et, {%cuius domi nata%} et {%annos sexaginta natus%}; et: {%tot
annos bella gero%}.

40. Figura per pleonasmon, ut † {%antiquum obtines%}, et {%mortem
occumbere%}, et {%obire diem%}, et {%vivere vitam%}, et
{%pugnare pugnam%}, et {%ire iter%}, et {%oculis videre%}, et
{%voce vocans Hecaten%}.

Et: {%Hunc, oro, sine me furere ante furorem%}. Ac si qua sunt
talia.

41. Figura per eclogam verborum, ut cum enuntiamus, {%bonos
dicere%}, {%fortes pugnare%}; item, {%da bibere%}, {%da cenare%};
et: {%donat habere viro%}. Et:

     {%Cunctaturque metu letumque instare tremescit%}.
Et: {%da sternere corpus%}. Et: {%da iungere dextram%}. Et:



     {%quale per aestum%}
     {%Dulcis aquae saliente sitim restinguere rivo%}.
     


Et: {%hoc ridere meum tam nihil%}.

42. Figura per eclogam adverbiorum, ut cum dicimus: {%magnum
tonat%}, {%tumidum loquitur%}, ut: {%magnumque fluentem Nilum%}.
Et:



     {%utque volutus%}
     {%Ad terras, immane sonat per saxa%}.
     


Et: {%ne longum laetabere%}. Et: {%grave volentis Averni%}. Et:
{%horrendum intonat armis%}. Et: {%navibus infandum amissis%}. Et
si qua sunt talia.

43. Figura per pronomina, ut, {%nullus dixeris%}, pro {%ne
dixeris%}.

Et: {%quis mulier? %}

44. Figura per eclogam nominum, ut cum dicimus: {%Bonum est
virtus, malum infamia%}, ut:

     {%Dulce satis humor, depulsis arbutus haedis%}.
Et:



     {%Tale tuum carmen nobis, divine poeta, %}
     {%Quale sopor fessis ingramine.%}
     


